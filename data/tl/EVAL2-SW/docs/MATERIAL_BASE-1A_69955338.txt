Chadema yasitisha maandamano

Imeandikwa na Katuma Masamba

Imechapishwa: 31 Agosti 2016

CHAMA cha Demokrasia na Maendeleo (Chadema) kimesitisha maandamano na mikutano ya nchi nzima iliyopewa jina la Ukuta iliyopangwa kuanza kufanyika Septemba Mosi.

Hatua ya kusitishwa kwa maandamano hayo, imetangazwa na Mwenyekiti wa chama hicho wa Taifa, Freeman Mbowe wakati akizungumza na waandishi wa habari ambapo amesema, Kamati Kuu ya chama hicho imefikia uamuzi huo baada ya kuombwa na viongozi wa madhehebu mbalimbali ya dini. 
Mbowe amesema, viongozi hao walikiomba chama hicho kusitisha maandamano yake ili wakazungumze na Rais John Magufuli, jambo ambalo amesema baada ya kulitafakari wamekubaliana na ushauri huo.
“Kwa sababu hizi zote, tunaomba kuwatangazia viongozi wetu ngazi zote za Chadema, pamoja na wanachama, wafuasi na mashabiki wa chama chetu na Wa tanzania wote, kwamba tunaahirisha kwa mwezi mmoja mikutano na maandamano ya amani kwa mwezi mmoja,” amesema Mbowe.
Kwa habari zaidi usikose nakala ya Habarileo Septemba Mosi


