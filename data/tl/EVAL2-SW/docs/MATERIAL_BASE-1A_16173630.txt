Mambo kwa kasi na viwango – Sitta
Mar 12, 2014

SPIKA wa Bunge la Tisa ambaye pia ni Waziri wa Ushirikiano wa Afrika Mashariki, Samuel Sitta (71), amesema amejifunza mengi kutokana na kuwa nje ya uongozi wa Bunge na sasa amekomaa zaidi kuweza kuongoza Bunge la Katiba.
Sitta aliondolewa katika kinyang’anyiro cha kuwania Uspika wa Bunge la Jamhuri ya Muungano wa Tanzania baada ya Uchaguzi Mkuu wa mwaka 2010, kutokana na chama chake (CCM) kuweka masharti kwamba anayewania nafasi hiyo kwa tiketi ya chama hicho sharti awe mwanamke.
Kwa maamuzi hayo na mizengwe kadhaa, akajitokeza Anne Makinda, akiteuliwa kupeperusha bendera ya CCM na hatimaye akachaguliwa kuongoza Bunge la 10 la Jamhuri ya Muungano wa Tanzania.
Akizungumza na gazeti hili, Sitta ambaye atachuana na wagombea wengine wa nafasi hiyo, Hashim Rungwe, Terezya Huvisa na John Lifa Chipaka, alisema sasa amejipanga vizuri kuongoza Bunge hilo la kihistoria.
“Nimejipanga vizuri sana. Natambua kwamba dhamana hii ni kubwa sana na kwa kweli inahitaji mtu kujipanga vizuri. Mimi nina uzoefu zaidi sasa. Nimekaa nje ya uongozi wa Bunge na nimeweza kujifunza mengi zaidi kwa kutazama. Nathubutu kusema nimekomaa zaidi kuongoza Bunge hili,” alisema Sitta.
Akizungumza kuhusu utata wa Bunge kuamua kuhusu kufanya uamuzi wake kwa njia ya kura ya siri au kura ya wazi, Sitta alisema suala hilo ni lazima lipatiwe ufumbuzi mapema zaidi endapo atachaguliwa.
“Kuhusu hili suala la kura ya siri ama kura ya wazi, nitashauriana na Kamati ya Uongozi itakayokuwapo sambamba na Kamati ya Maridhiano. Hatuwezi kuwa na Bunge ambalo halina utaratibu rasmi wa kuamua mambo yake, lazima Bunge lipate ufumbuzi wa suala hili mapema zaidi,” alisema.
Hata hivyo, alisema kama akichaguliwa ataunda upya Kamati ya Maridhiano ya Bunge la Katiba iliyoundwa na Mwenyekiti wa muda, Pandu Ameir Kificho.
“Nitaunda upya Kamati ya Maridhiano ya Bunge la Katiba ili kuweza kuboresha zaidi kazi hii nzito ya kitaifa,” alisema.
Kwa upande wake, mgombea mtarajiwa wa nafasi hiyo Hashimu Rungwe ambaye kama alivyo Sitta ni mwanasheria, alimweleza mwandishi wetu kwamba anaamini anao uwezo mkubwa wa kuongoza Bunge hilo.
“Nimechukua fomu ya kugombea Uenyekiti wa Bunge Maalumu la Katiba nikiamini kuwa ninaweza. Ukizungumzia uzoefu, nimekuwa kiongozi wa vyama vya siasa kwa muda mrefu sana na hata sasa ninaongoza Chama cha Umma.
“UKAWA (Umoja wa Katiba ya Wananchi – unaoundwa na baadhi ya wajumbe wa Bunge la Katiba hasa wajumbe wa vyama vya upinzani) niliwataarifu na wananiunga mkono na ninaamini nitashinda. Wala siogopi yeyote kwani tunataka mabadiliko na kwa kupitia kiti changu, mabadiliko yatapatikana,” alisema Rungwe.
Gazeti halikufanikiwa kuwapata wagombea wengine waliotajwa kuchukua fomu, Dk. Terezya Huvisa na John Chipaka, licha ya juhudi kadhaa za kuwatafuta. Huvisa alipata kuwa Waziri wa Nchi, Ofisi ya Rais – Mazingira wakati Chipaka ni mkongwe wa siasa za tangu miaka ya 1960 zilizopata kumpa misukosuko iliyomsukuma jela kwa mashitaka ya uhaini.
Katika hatua nyingine, Bunge hilo jana Jumanne liliridhia azimio la kupitishwa kwa kanuni.
Akisoma azimio hilo, Profesa Costa Mahalu alisema utungaji wa kanuni hizo ulizingatia Sheria ya Mabadiliko ya Katiba ya mwaka jana inayompa Mwenyekiti wa Muda mamlaka ya kuliongoza Bunge katika uandaaji na upitishwaji wa kanuni za Bunge Maalumu na kuendesha uchaguzi wa Mwenyekiti wa Kudumu.
“Kwa hiyo basi, Bunge Maalumu linaazimia kwamba, linaridhia na kupitisha Kanuni kama zilivyowasilishwa katika kiambatanisho ‘A’… isipokuwa aina ya kura kwa mujibu wa kanuni ya 37 na 38 itakayowekwa kwenye kanuni hizo baada ya kuamuliwa, kama ambavyo Bunge Maalumu litaona inafaa,” alisema Profesa Mahalu.
Baada ya hapo, Mwenyekiti wa Muda, Kificho aliwapa nafasi ya kuzungumza wajumbe kadhaa kutoka makundi tofauti na wote waliunga mkono hoja hiyo, kwa kuzingatia kuwa muda uliotumika ni mrefu huku ukizua hisia hasi kutoka kwa Wa tanzania wengi.
Waliozungumza ni Profesa Ibrahim Lipumba, Dk. Francis Michael ambaye ni Mwenyekiti (mteule) wa wajumbe 201 walioteuliwa na Rais, Jenister Mhagama, Idrissa Kitwana Mustafa, James Mbatia na Frederick Msigala (kutoka kundi la walemavu).
Wengine ni Vuai Ali Vuai, Sheikh Musa Kundecha, Freeman Mbowe, Jussa Ladhu Ismail na Askofu Amos Mhagachi wa Mennonite.
Katika kuunga mkono hoja hiyo, Mbowe alisema: “Leo ni siku ya 21 tangu semina hii ianze kujadili Kanuni hizi. Ni siku 21 za majaribio ambapo uvumilivu wa kitaifa umeingia kwenye vitabu vya historia.”
Kwa upande wake, Mbatia alisema kuwa jana ilikuwa ni siku ya kukumbukwa katika historia ya Tanzania kwani, tofauti na nchi nyingine zilizowahi kutunga katiba zao; Tanzania imefanikiwa kupitisha Kanuni ndani ya siku 21 tu, wakati kuna nchi zilifanya jambo hilo kwa miezi sita.


