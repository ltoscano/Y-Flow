Mauaji ya bi. harusi Anni, nchini Afrika Kusini IV
Apr 23, 2014

KATIKA maelezo yake polisi, Zola Tongo alibainisha kwamba, jioni ya siku hiyo, aliwachukua wanandoa hao kutoka katika hoteli waliyofikia na kuwaendesha kupitia viunga vya Jiji la Cape Town hadi kwenye eneo alilopanga kukutana na marafiki zake watekaji nyara, lakini hakuweza kuwakuta watekaji nyara hao katika eneo hilo walilokubaliana.
Tongo aliendelea kuendesha gari hadi kwenye mgahawa wa Sushi ulioko eneo la Somerset West, ambapo alidai kwamba, Shrien alimkumbusha kupitia ujumbe wa simu yake ya mkononi kwamba mauaji lazima yatekelezwe usiku wa siku hiyo.
Baada ya wanandoa hao kumaliza mlo wao wa usiku katika mgahawa huo wa Sushi, Tongo aliwaendesha hadi kwenye eneo ambalo alikubaliana kukutana na watekaji nyara.
Wakati wakiwa njiani kuelekea kwenye eneo walipokuwa watekaji nyara, Tongo alimtumia Shrien ujumbe kwenye simu yake ya mkononi kumkumbusha kuhusu malipo ya kazi hiyo ya mauaji na Shrien alimjibu kwamba zipo katika bahasha aliyoiweka katika pochi iliyoko nyuma ya kiti cha abiria cha mbele.
Walipofika kwenye eneo walilokubaliana kukutana na wateka nyara, Mngeni na Qwebe walikuwa wamekwishafika eneo la tukio na waliiteka nyara teksi hiyo ya Tongo kama walivyokubaliana na kutekeleza mauaji hayo kwa kumuua Anni Dewani.
Tongo alidai kwamba, ilikuwa alipwe kiasi cha paundi za Uingereza zipatazo 459 na Shrien, lakini aliambulia kiasi cha paundi za uingereza 92 tu.
Hata hivyo, Tongo alikuwa amekwishahukumiwa kifungo cha miaka 18 jela, Desemba 7 mwaka 2010 na anatumikia kifungo hicho katika Gereza la Malmesbury. Lakini pia Zola Tongo alitarajiwa kutoa ushahidi katika kesi ya Mngeni na Qwebe ambayo ilikuwa ianze mwaka unaofuata, yaani 2011.
Kwa mara nyingine tena msemaji wa familia ya Dewani akizungumzia madai hayo ya Tongo aliyaita ni madai ya kipuuzi kwa asilimia 100 na ni juhudi zake za kujitetea na kujisafisha.
Xolile Mngeni na Mzwamadoda Qwebe nao walisomewa mashitaka ya mauaji, kesi yao ilitajwa kwa mara ya kwanza katika Mahakama ya Hakimu Mkazi ya Wynberg.
Wakili aliyekuwa akimtetea Mziwamadoda Qwebe alituhumu Mahakama hiyo kwamba haitamtendea haki mteja wake.
“Nimepata taarifa kuwa, ofisa mmoja wa polisi alimtesa sana mteja wangu kwa kutumia kitu kinachofanana na kurunzi. Alipigwa sana katika sehemu mbalimbali za mwili na hata maelezo aliyotia sahihi hayakuwa yake bali yalikuwa ni ya polisi. Hawa (maofisa wa polisi) walishakuwa na maelezo yao yanayomtuhumu mteja wangu kuhusika na mauaji hayo, walichofanya ni kumwambia tu aweke sahihi. Maelezo hayo hatuwezi kuyaita kwamba ni ungamo,” alisema Thabo Nogemane, wakili aliyekuwa akimtetea Qwabe.
Naye wakili wa Mngeni, Vusi Tshabalala, alidai kwamba mteja wake alizibwa pumzi na mfuko wa plastiki kabla ya kulazimishwa kutia sahihi katika maelezo yaliyoandaliwa na maofisa wa polisi, yanayoonyesha kwamba alishiriki katika mauaji hayo.
Wakili huyo alidai kwamba, maofisa hao wa polisi walitumia mbinu mbalimbali za mateso ili kulazimisha mteja wake akiri kuhusika katika mauaji hayo kutokana na msukumo kutoka ngazi za juu uliowataka kushughulikia kesi hiyo haraka kwa sababu imekuwa gumzo kwa watu wengi ndani na nje ya nchi hiyo, hususan vyombo vya habari.
Kesi hiyo ilichelewa kuanza kusikilizwa hadi ilipofika Juni 13, mwaka 2011. Kucheleweshwa kwa kesi hiyo kulitokana na mmoja wa washitakiwa, Xolile Mngeni kuonekana ana uvimbe katika ubongo wake ambapo ilibidi afanyiwe upasuaji ili kuondoa uvimbe huo.
Hata hivyo, kesi ya Mziwamadoda Qwebe aliyekuwa na miaka 28 wakati huo iliendelea kusikilizwa na Agosti 8, mwaka 2012 alihukumiwa kifungo cha miaka 25 gerezani.
Miezi minne baadaye, kesi ya Xolile Mngeni aliyekuwa na miaka 24 ilikwishakusikilizwa na Desemba 5, mwaka 2012 alihukumiwa kifungo cha maisha gerezani kwa kosa la mauaji ya Anni Dewani.
Serikali ya Afrika Kusini ilituma maombi nchini Uingereza kutaka Shrien arejeshwe nchini humo kukabiliana na mashitaka ya mauaji.
Ilikuwa Desemba 8, mwaka 2010, baada ya kujisalimisha mwenyewe katika kituo cha polisi cha Bristol, Shrien alikamatwa saa 4:38 usiku na kushikiliwa katika kituo cha polisi cha Metropolitan na askari wa kitengo cha kurejesha watuhumiwa wanaohitajika kujibu mashitaka katika nchi nyingine (Extradition Unit). 
Walikuwa wanamshikilia kutokana na amri iliyotolewa kuwa akamatwe baada Serikali ya Uingereza kupokea ushahidi kupitia ubalozi wa Afrika Kusini nchini humo unaodai kuwa, kuna hali ya kutia shaka inayoashiria Shrien alishirikiana na watu wengine kumuua Anni Dewani hapo Novemba13, mwaka 2010.
Asubuhi ya Desemba 9, wakili wa Shrien nchini Uingereza anayeitwa Clare Montgomery akikanusha madai hayo, alisema kwamba, Shien hakuhusika kabisa katika mauaji ya mkewe.


