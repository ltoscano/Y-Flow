
Mbinu muhimu, za kisasa ziwezazo kuzidisha mazao katika mashamba
Na BERNADINE MUTANU

MARA nyingi wakulima, haswa wale wadogo, huwa hawapati mazao mengi kutokana na ukulima wao usio wa kitaalamu na uliopitwa na wakati.
Wakulima wengi huwa hawazingatii mbinu bora za kilimo, hali ambayo huwafanya kupata mavuno yaliyopungua.
Lakini ikiwa wanaweza kuzingatia mbinu hizi, wakulima, wakubwa kwa wadogo wanaweza kunufaika zaidi na hata kujihusisha katika biashara kilimo.
Mbinu hizi ni kama matumizi ya hema maalum vya kuhifadhi mimea (greenhouse), matumizi ya mbolea na dawa za kukinga mimea kuathiriwa na wadudu na magonjwa.
Wakati mwingi wakulima hupanda mbegu katika shamba wazi pasi kudhibiti hali ya mazingira ila kiwango cha maji na madini tu. Kutokana na hali hiyo, kiwango cha mazao hasa mboga huwa chini ikilinganishwa na ikiwa ukuaji wa mimea ungedhibitiwa na kutunzwa vyema.
Ili kudhibiti ukuaji wa mimea kwa lengo la kuimarisha mazao, wakulima wanafaa kupanda mimea yao kwenye hema angavu ya kuhifadhi mimea (greenhouse).
Utafiti umeonyesha kwamba kupanda mimea kwenye nyumba hiyo kuna manufaa makubwa sana. Hii ni kwa sababu hali zote zinazohitajika katika ukuaji wa mimea huwa zimedhibitiwa. Kutumia chumba hicho huwezesha mkulima kupata mazao mengi zaidi kutoka kwa kipande kidogo cha ardhi.
Viwango vya joto, mwangaza na maji huwa vimedhibitiwa ili kuipa mimea uwezo wa kukua kwa njia njema.
Kumaanisha, mwangaza na joto ambao hufikia mimea huwa umepimwa, hali ambayo huisaidia mimea kutoa mazao zaidi.
Pia, teknolojia hiyo huisaidia mimea kuendelea kukua hata wakati wa usiku, wakati kuna giza.
Vyumba hivyo ambavyo hutengenezwa kwa kioo au nailoni yenye uwezo wa kuingiza mwangaza huzuia mimea kuathiriwa na upepo, joto jingi, mvua nyingi na hali zingine za hewa. 
Kuna aina nyingi za mimea ambayo inaweza kupandwa ndani ya vyumba hivi. Zaidi ya sukuma, spinachi au mchicha, nyanya, tango, pilipili hoho, pilipili ya kawaida, zabibu, stroberi, rasiberi, dhania, machungwa, ndimu, tikitimaji na maua zinaweza pia kupandwa ndani ya vyumba hivyo vya hema.
Sio matumizi ya vyumba hivyo pekee ambayo yanaweza kuwasaidia wakulima kupata mazao zaidi. Wakulima wanaweza kupata mazao mengi kwa kuweka mashamba yao mbolea.
Mbolea hutoa virutubishi vinavyohitajika kwa mimea ili iweze kukua vyema kama vile naitrojeni, fosforasi na potasiamu. Mbolea husaidia mimea kukua kwa haraka na huongeza mazao kwa kiasi kikubwa.
Kila aina ya mbolea ya chumvi huwa ina maandishi yanayoashiria sehemu za madini yaliyoko ndani ya mbolea hiyo, hivyo ni vyema kwa wakulima kuwa makini kutumia mbolea inayofaa nyakati tofauti za ukuaji wa mimea.
Zaidi katika matumizi ya mbolea, mkulima anafaa kujua kiwango cha rutuba kilichoko shambani mwake.
Lakini lazima wakulima wadhibiti wadudu mashambani mwao kwani wanaweza kutimiza mawili yaliyo hapo juu, lakini wakose kupata chochote kutokana na athari za wadudu na magonjwa kwa mimea yao.
Wadudu hula na kuharibu mimea na wanaweza kudhibitiwa kwa kunyunyuzia dawa za kuwaangamiza ama kutumia wadudu walao wadudu wenye kuangamiza mimea.
Mkulima pia lazima kudhibiti magugu kwa kulimia mimea yake au kwa kutumia dawa zinazoangamiza magugu.
Lakini matumizi ya dawa kwa viwango vikubwa yameonekana kuathiri mazingira. Pia, saa zingine wadudu hukataa kufa ikiwa dawa zilezile zitatumiwa kwa muda mrefu. Hata hivyo, ni muhimu kwa wakulima kutumia dawa kudhibiti wadudu kwa sababu hawawezi kumalizwa na wadudu wengine pekee.
Mkulima anafaa kuzingatia masuala mengine kama vile aina ya mchanga na aina ya mimea inayoweza kumea na kukua vizuri katika mchanga ulioko shambani mwake.
Anafaa kuzingatia pia aina ya mbegu anayotumia kupanda. Hii ni kwa sababu baadhi ya mbegu huwa haiwezi kuzaa mimea inayoweza kustahimili makali ya hewa.
Anafaa kuzingatia hali ya hewa eneo lake ili kumsaidia kufanya uamuzi bora kuhusiana mbegu anayopanda. Kwa kufanya hivyo anaweza kuamua ikiwa atanyunyizia mimea yake au la kumwezesha kupata mazao ya juu zaidi.
Mimea inafaa kulindwa isiharibiwe na wanyama kama vile mbuzi au ng'ombe au wanyama wengine kama vile viboko na ndovu kwa mkulima kuimarisha mazao yake kwani kwa kiwango kikubwa uharibifu wa mazao hufanya mkulima kuvuna kiwango kilichopungua.


