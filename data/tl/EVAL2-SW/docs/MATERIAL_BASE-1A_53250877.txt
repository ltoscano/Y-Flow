Mongella: Uhaba wa wakunga wachangia ongezeko la vifo

Imeandikwa na Nashon Kennedy, Mwanza

Imechapishwa: 10 Septemba 2016

MIKOA ya Kanda ya Magharibi na Ziwa, inakabiliwa na vifo vingi vya watoto wachanga na vinavyotokana na uzazi kutokana na upungufu wa wakunga kwenye vituo vya kutolea huduma za afya. 

Hayo yamesemwa na Mkuu wa Mkoa wa Mwanza, John Mongella wakati akifungua mkutano wa siku moja wa kutambulisha Mradi wa “More and Better Midwives for Rural Tanzania” kwa wadau wa sekta ya afya wa mikoa ya kanda ya Ziwa na Magharibi juzi katika hotuba iliyosomwa kwa niaba yake na Katibu Tawala Msaidizi, Rubonzibwa Projectus.
Mongella alisema takwimu za hali ya afya nchini za mwaka 2010, zinaonesha kuwa mikoa hiyo inakabiliwa na vifo vingi.
“Hali hii imechangiwa kwa kiasi kikubwa na upungufu wa wakunga katika vituo vya kutolea huduma za afya hasa vilivyoko vijijini.” Alisema upungufu wa wakunga umechangiwa na upungufu wa wanafunzi wanaosoma masomo ya sayansi na uelewa hafifu wa fani ya ukunga katika jamii. Alitoa mwito kwa maofisa elimu wa mikoa hiyo, kujenga utamaduni wa kuwahamasisha wanafunzi kusoma masomo ya sayansi na kujiunga na masomo ya uuguzi na ukunga.
Aliishukuru Serikali ya Canada kwa kufadhili mradi huo ambao unaendeshwa kwa ushirikiano wa wadau watatu, Jhpiego, Amref na Canadian Association of Midwives (CAM) kupitia Chama cha Wakunga Tanzania (TAMA).
Kaimu Mganga Mkuu wa Mkoa wa Mwanza, Dk Silas Wambura alisema mkoa huo una changamoto nyingi katika sekta ya afya, ikiwamo ya vifo vya akinamama ambapo katika mwaka 2015, kulikuwa na vifo 145.


