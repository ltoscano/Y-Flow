
Chanzo cha udumavu ni elimu ndogo juu ya lishe
Sababu kuu za Taifa letu kukabiliwa na kiwango kikubwa cha udumavu wa mwili na akili, ni kwamba wananchi wengi hawana elimu ya kutosha juu ya vyakula na lishe.
Zaidi ya kundi hilo, mwitikio kwa baadhi ya wanasiasa, viongozi wa dini na watendaji serikalini nao siyo mkubwa katika mikutano inayojadili masuala ya lishe.
Moja ya sababu ya hali hii ni yale mazoea ya kuona kuwa hakuna mambo mapya watakayoyapata katika semina au mikutano ya lishe, yote wanayajua.
Hata hivyo, uzoefu unaonyesha kuwa kila aliyekubali mwaliko na kuhudhuria mikutano ya masuala ya vyakula na lishe anakiri kujifunza mambo mapya.
Takwimu za hivi karibuni zinaonyesha kuwa takriban asilimia 35 ya watoto wenye umri chini ya miaka mitano bado wana udumavu hapa Tanzania. Mikoa ya Iringa, Njombe, Kagera, Dodoma, Ruvuma, Rukwa, Kigoma, Katavi na Geita ina viwango vya zaidi ya asilimia 40 ya watoto waliodumaa.
Sababu kubwa ya udumavu wa watoto hapa nchini ni ukosefu wa chakula cha kutosha na chenye virutubisho vyote muhimu kwa ujenzi wa afya bora.
Vilevile, wataalamu wa lishe na afya hapa Tanzania wanabainisha kuwa madhara ya lishe duni yamekuwa yakichangia kuongezeka kwa magonjwa mbalimbali na hata kudidimiza nguvu kazi ya taifa kwani watu wenye tatizo hilo wanakuwa na ufanisi duni ikiwamo kuchoka haraka.
Viongozi wa Serikali na wataalamu wanakubaliana kuwa bila ya kupambana na umaskini kuanzia ngazi ya kaya tatizo la udumavu litaendelea kuleta athari kubwa katika maisha ya kila siku ya watoto wa Kitanzania.
Mikoa ya Iringa, Njombe na Rukwa licha ya kuwa na uzalishaji mkubwa wa vyakula, ina udumavu mkubwa kutokana na lishe duni.
Ni wazi kuwa elimu ndogo juu ya lishe nayo, ni kikwazo kingine kinachasababisha umaskini wa kipato kuangamiza watoto wetu kwa udumavu.
Miaka ya nyuma hasa katika bara la Afrika, watu walikuwa wanatumia kwa kiasi kikubwa vyakula vya asili kutoka shambani.
Zama hizi hasa baada ya mwingiliano na nchi zilizoendelea, watu wengi hasa katika miji wanakula vyakula vilivyosindikwa katika viwanda.
Katika tasnia ya sayansi ya vyakula, usindikaji wa vyakula katika zama za sasa unajulikana kama dhambi isiyoepukika.
Kwa sababu, dunia ina idadi kubwa ya watu ambao kuwalisha kwa kutumia njia za asili pekee ni jambo lisilowezekana.
Hata hivyo, kuongezeka kwa matumizi ya vyakula vilivyosindikwa viwandani kunakwenda pamoja na kuongezeka kwa magonjwa ya kisasa yanayotokana na ulaji usiofaa kama vile unene na uzito kupita kiasi kwa watoto na watu wazima, kitambi, shinikizo la kubwa la damu, kisukari, ugonjwa wa moyo, saratani, upungufu wa nguvu za kiume na kike.
Pia, kutokana nguvu ya matangazo ya biashara katika vyombo vya habari juu ya vyakula, yanawafanya watu wengi bila ya kujijua kuingia katika hatari ya ulaji wa vyakula vya kiwandani visivyokuwa na faida kubwa kiafya. 
Njia moja madhubuti ya kuikabili changamoto hiyo ni kuipa jamii elimu ya kutosha juu ya vyakula na lishe, ambayo itawapa maarifa ya uchaguzi sahihi, kupika kwa njia salama, kula kwa kiasi na kufanya mazoezi au kazi za kutoka jasho.


