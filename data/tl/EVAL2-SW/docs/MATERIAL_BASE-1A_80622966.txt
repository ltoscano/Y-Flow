
Dhana ya Mashirikisho ya Wasanii na Utawala katika Sekta ya Sanaa
Vyama kama kile cha muziki wa dansi cha Chamudata ambacho miaka ya nyuma kilikuwa na nguvu kubwa kiasi cha kuusimamia muziki wa dansi na kuendesha mashindano ya bendi kwa sasa hakivumi, nguvu yake imepungua na mara kadhaa kumekuwa na taarifa za kutokuelewana miongoni mwao.
Kwa upande mwingine chama cha muziki wa kizazi kipya ambacho kwa kimombo kinafahamika kama Tanzania Urban Music Association (Tuma) kikiasisiwa na baadhi ya wasanii wa kiazi kipya nacho hakikupona dhoruba ya myumbo. Miezi kadhaa baada ya kuanzishwa kwake kilianza kupingwa na wasanii wengine wa kizazi kipya ambao nao waliona bora kuanzisha chama chao ambacho kiliibuka na Jina la Tanzania Flavor Unit (TFU) ingawa kwa sasa kuna dalili za kuungana pamoja yena.
Kwa msingi huo, kasi ya kuundwa kwa vyama vya wasanii katika fani zao mbalimbali pamoja na kuanza kwa mafanikio kwa kusajiliwa Basata lakini baada ya muda mfupi vilikumbwa na misinyao. Hali hii si tu ilizidisha makorongo katika kujenga utawala wa wasanii katika tasnia ya Sanaa lakini pia ilikuwa ni changamoto kwa mikakati ya Basata katika kujenga mfumo bora wa utawala katika tasnia hii.
Ukiacha kusuasua kwa vyama hivi vya wasanii miaka hiyo, bado changamoto nyingine ilijitokeza ya kuwaunganisha wasanii wa aina zone nne za Sanaa yaani zile za Ufundi, Muziki, Filamu na Maonesho ili kujenga daraja la Utawala kutoka ngazi ya kitaifa hadi mashinani. Vyama vingi viliishia kuwa vya Dar es Salaam tu na kushindwa kuwaunganisha wasanii wote nchini ili kujenga mfumo fikika wa utawala.
Aidha, vyama vingi viliishia kuwaunganisha wasanii wa tanzu (fani) husika na kuwaweka pembeneni wale wa tanzu (fani) zingine zinazounda tawi la Sanaa husika. Mfano, wasanii wa Sanaa za uchongaji ambao kimsingi wanatoka kwenye Sanaa za Ufundi hawakuunganishwa na wale wa Sanaa za uchoraji ambao nao wanatoka kwenye sanaa hizohizo za Ufundi. 
Kwa maana hiyo, pamoja na kuundwa kwa vyama vingi vya wasanii katika fani zao bado mfumo wa utawala kuelekea ngazi ya taifa ulikuwa haujakamilika hivyo kuibuka kwa haja ya kuunda mashirikisho ya wasanii. Kazi ya mashirikisho haya sasa ikawa kuunganisha vyama vyote vya wasanii vinavyounda Sanaa husika na kuviunganisha na wasimamizi na watunga sera, sheria na taratibu zinazosimamia tasnia ya Sanaa.
Kwa ujumla, tutaona kwamba wakati kuliibuka haja ya wazi kabisa ya kuundwa kwa mashirikisho ya Sanaa nne zinazofahamika yaani zile za Ufundi, Maonesho, Muziki na Filamu, bado vyama vya wasanii vinavyopaswa kuunda mashirikisho ya sanaa hizo nne vilikuwa kwenye ulegelege. Ikiwa na maana wakati juhudi zikielekezwa kuunda mashirikisho ya Wasanii, vyama wanachama wa mashirikisho haya havikuwa na msingi imara wa kuweza kuyabeba mashirikisho hayo. Kwa mantiki hiyo ndugu msomaji utabaini kwamba, haja ya kuundwa mashirikisho ya Wasanii itakuwa vilevile imeunganishwa na uhitaji wa kuvisukuma na kuviamsha vyama hivi vya wasanii ili viwe madhubuti katika kujenga mfumo bora wa utawala.
Kusuasua kwa vyama vya wasanii haikuwa dalili njema hata kidogo kuuendea utawala madhubuti wa wasanii na sekta ya Sanaa yenyewe. Huku idadi ya wasanii ikiongezeka na vijana wengi wakijiajiri kupitia tasnia hii juhudi za makusudi zilihitajika kuhuisha vyama vya wasanii na kuvifanya kuwa na nguvu na kuweza kusimama kikamilifu katika kuwaunganisha wasanii dhidi ya changamoto na matatizo mbalimbali.
Njia pekee iliyohitajika ni kutafuta namna ya kuvizindua vyama hivi ili viwe hai lakini pia kuamsha ari ya wasanii kuwa katika vikundi na vyama badala ya kusimama mmoja-mmoja katika wimbi hili la biashara ya sanaa inayochukua sura mpya kila uchwao.
Hapa ndipo Basata ilibuni mfumo wa Wasanii wenyewe kujisimamia na kujitawala na zaidi kufanya kazi ya kufufua vyama vyao ili kujenga upya mfumo mzima wa utawala katika sekta ya Sanaa.
Maamuzi makubwa yaliyochukuliwa na Basata ilikuwa kuwakutanisha wasanii wote wa fani zote na kuwapa ari mpya katika kufufua vyama na zaidi kujenga mfumo huo wa utawala ambao sasa ulifahamika kama mashirikisho ya wasanii.
Mchakato wa mashirikisho ya wasanii ulianza kama sehemu ya kuwasukuma wasanii kufufua upya vyama vyote vya wasanii vilivyokuwa vimekufa au vikisuasua. Pili; kuviunganisha vyama vyote vya wasanii kwa nia ileile ya kujenga umoja lakini kujenga daraja imara linalowaunganisha wasanii na serikali ama wasanii na watunga sera, sheria na kanuni mbalimbali zinazowaathiri.
Sasa ni nini dhima ya mashirikisho ya wasanii katika kushiriki shughuli za Sanaa? Nini inabidi kifanyike kuhakikisha mashirikisho haya yanasimama kidete kulinda maslahi ya wasanii? Je kuna dalili njema katika kuifikia dhima yake?
Tuungane katika makala ijayo Kwa maoni na ushauri tumia email: basata@habari.go.tz, na simu namba: 0756 700 496/0715082889


