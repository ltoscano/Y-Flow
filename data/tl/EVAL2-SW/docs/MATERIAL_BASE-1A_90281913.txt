
Ukabila ni kizingiti kwa ustawi nchini
Na MWITHIGA wa NGUGI

WAVYELE hawakukosea waliposema kwamba umoja ni nguvu na utengano ni udhaifu. Watu wakiwa na umoja ama kweli ni rahisi kwao kupiga hatua za kimaendeleo, vinginevyo huwepo msambaratiko wa uiano na mfarakano wa kisiasa ambao ni sumu hatari kwa demokrasia.
Baso wapo wengi wanaoamini kwamba mataifa ya Afrika hayakuwa tayari kwa demokrasia, na labda ingekuwa bora wabakie chini ya uongozi wa kiimla hadi wakomae na kuukaribisha uongozi wa kidemokrasia.
Lakini kwa bahati nzuri au mbaya, mataifa yote ya Afrika yalijitwaalia uhuru wake na muda si muda kwa mikono miwili yakaikaribisha demokrasia ya vyama vingi kama ishara kwa nchi za Magharibi kwamba Afrika imepevuka.
Tunayoita demokrasia barani Afrika haina ulinganifu wowote ule na ile ya nchi nyingi za Magharibi. Kwa mfano, nchini Kenya kwa miaka mingi tumekuwa na kilio hasa juu ya utaratibu wa chaguzi zetu. Tangu nyakati za utawala wa chama kimoja, msemo `wizi wa kura' ulikuwa kwenye vinywa vya wengi hususan kila baada ya uchaguzi mkuu.
Baadhi ya wawaniaji wa viti mbalimbali walinyimwa tiketi za vyama kwa kukisiwa kuwa wapinzani wa serikali na hapo basi kuwanyima wananchi haki yao ya kidemokrasia ya kumchagua kiongozi wampendaye. Hata baada ya kuanzishwa kwa demokrasia ya vyama vingi humu nchini, mambo hayajabadilika sana.
Tetesi juu ya wizi wa kura sasa si siri tena, kwani hata mwaka 2007, Kenya iliwaka moto na kuwaacha wengi na vidonda ambavyo makovu yake kamwe hayatapotea kwenye kumbukumbu zao.
Na kana kwamba hatukujifunza chochote mwaka 2007, uchaguzi wa mwaka jana uligubikwa na tetesi za udukuzi wa mtandao wa tume ya uchaguzi na mipaka IEBC, tetesi ambazo hadi wa leo zimesalia kuwa kitendawili kigumu kwa Wakenya. 
MIAKA 50 Inasikitisha sana kuona kwamba miaka hamsini baada ya uhuru nchini Kenya, baadhi ya viongozi wangali wanatawaliwa na imani potovu ya maeneo ya vyama fulani, jambo ambalo liliwahi kutuletea migongano ya kisiasa na hata mapigano ya kikabila.
Nikiwa mzalendo wa taifa hili naamini ndivyo Mluo au Mturkana anavyoweza kuwa rais, bora tu amechaguliwa kwa mujibu wa katiba. Kwa mtizamo wangu, badala ya kuupiga vita ukabila na kuweka mikakati mwafaka ya kuleta uiano, baadhi ya wanasiasa wetu wanazidi kuutia mbolea na kuupalilia.
Katika siku za hivi majuzi H tumeshuhudia visa vya mauaji kule Lamu na Wajir, lakini hata kama uchunguzi haujakamilika, tayari kidole kimoja kimenyooshewa wanasiasa, jambo ambalo ni la kuogopesha mno.
Tunapokubali kuangaliana kwa jicho la ukabila na kutoa matamshi ya chuki dhidi ya viongozi wengine na kutoa dhana kuwa mtu fulani hafai kuwa rais wa Kenya kwa sababu ya kabila lake, bila shaka tunaitia kitanzi demokrasia yetu na kulisukuma nyuma taifa letu katika enzi ya utawala wa fimbo na umabavu.
Tukitaka maendeleo ni sharti tupige vita ukabila na tukumbatie demokrasia.
mwalimumzalendo@gmail.com kwamba kila Mkenya ana haki ya kuishi mahali popote nchini na kulindwa na serikali bila ya mjadala, na wakati wa uchaguzi ukitimia sote tuna haki ya kuwachagua viongozi tuwapendao bila ya shinikizo wala vitisho.


