
Serikali kumaliza changamoto za wafanyabiashara ndogo

Imeandikwa na Lucy Ngowi

Imechapishwa: 09 Oktoba 2016

MAKAMU wa Rais, Samia Suluhu Hassan amesema serikali imejipanga kuzishughulikia na kuzimaliza changamoto zinazowakabili wafanyabiashara ndogo nchi nzima ikiwemo Kariakoo ili kuwawezesha kufanya biashara katika mazingira bora bila usumbufu. 

Samia alisema hayo alipokuwa akizindua Jumuiya ya Wanawake Wajasiriamali na Biashara Kariakoo (JUWABIKA), jijini Dar es Salaam.
Alisema serikali inajua kuwa Kariakoo ni kitovu cha biashara, pia inatambua changamoto zinazowakabili wafanyabiashara hao hususan zinazowagusa wanawake na akinamama ndio maana imejipanga kuzishughulikia.
Alisema pia inatambua ugumu uliokuwepo kwa wafanyabiashara wadogo kupata mikopo ya kujiendeleza kutoka katika benki na taasisi mbalimbali za fedha ikiwemo riba kubwa na masharti magumu ya ukopeshwaji. 
“Kuhusu fursa za mikopo, naendelea kutoa wito kwa benki kuona namna bora ya kuwakopesha wafanyabiashara wadogo kwa masharti nafuu ili mkuze mitaji yenu.
Serikali itahakikisha fursa ya mikopo kwa ajili ya mitaji inapatikana bila urasimu na kwa masharti nafuu na kuwafikia wananchi wengi mijini na vijijini,” alisema.
Aliwashauri pia wanawake kuwa mbele katika ulipaji wa kodi za serikali kwani kodi hizo ndio zinazosaidia katika shughuli za maendeleo, kusomesha watoto na dawa hospitalini.
Awali Mke wa Rais wa Awamu ya Nne, Mama Salma Kikwete aliwataka wanawake hao wanaotokea eneo la Kariakoo wasisite kueleza changamoto zao pale wanapokumbana nazo kwa kuwa wanatoa pato kubwa kwa serikali kupitia kodi wanazolipa.
Mwenyekiti wa Jumuiya hiyo, Mwamvua Kinanda alieleza changamoto wanazokabiliana nazo kuwa ni mtaji, ukosefu wa elimu ya ujasiriamali na biashara, uwepo wa machinga katika maeneo yao ya biashara, mlolongo wa kodi pamoja na riba kubwa katika benki.


