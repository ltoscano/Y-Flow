Mauaji ya bi. harusi Anni, nchini Afrika Kusini V
May 01, 2014

SIKU iliyofuata, Desemba 10 katika Mahakama Kuu, wakili wa upande wa mashitaka Ben Watson alimwambia Jaji Ouseley, aliyekuwa akisikiliza maombi hayo ya Serikali ya Afrika Kusini kutaka Shrien arejeshwe nchini humo kujibu mashitaka, kwamba, kamera (CCTV) zilizofungwa katika Hoteli ya Cape Grace, ambayo ndipo walipofikia wanandoa hao ilimuonyesha Shrien akikutana na kuzungumza na dereva taxi, Tongo, katika eneo la kuegeshea magari mara mbili siku ya tarehe 12 Novemba usiku kabla ya mauaji, wakati Tongo kwa upande wake alidai kwamba, Shrien alimuomba amtafutie mlenga shabaha atakayemuua mwanamke.
Na katika maelezo ya polisi wa Afrika Kusini ya maombi ya kutaka Shrien arejeshwe nchini humo kujibu mashitaka ya mauaji, maelezo hayo yalidai kwamba, kaka wa Shrien alifanya juhudi kubwa ili kupata mkanda huo uliorekodiwa na kamera (CCTV) za hoteli unaomuonyesha Shrien akikutana na dereva taxi Tongo, mara mbili katika eneo hilo la kuegeshea magari.
Shrien alionekana akikutana na dereva taxi Tongo mara kadhaa bila mkewe ndani ya hoteli hiyo katika saa 24 kabla ya mauaji na alionekana akimkabidhi dereva huyo wa taxi bahasha, Novemba 16, ikiwa ni siku tatu tangu yatokee mauaji hayo.
Kabla ya kumkabidhi Tongo bahasha hiyo, Shrien alionekana akiwa amekaa pembeni ya baba mkwe wake, Vinod Hindocha ambaye alionekana akiomboleza kifo cha binti yake. Baadaye Tongo alionekana akiingia katika mojawapo ya vyoo vya hoteli hiyo ili kuhesabu fedha alizopewa na Shrien.
Wakili huyo aliendelea kusema kwamba, polisi wa Afrika Kusini pia wanayo maelezo yaliyotolewa na muuzaji wa fedha za kigeni kwa magendo nchini humo ambaye alithibitisha kuwatambua Tongo na Shrien walipokwenda kwake ili kubadilisha kiasi cha dola za Marekani 1,500.
Watson alidai kwamba kiasi hicho kilikuwa ni nyongeza baada ya awali kuwalipa pauni za Uingereza 1000, ambazo Shrien alizitoa katika mashine ya kutolea fedha benki, kupitia kadi yake ya malipo (Mastercard).
Hata hivyo, Shrien aliachiwa kwa dhamani na kutakiwa kusalimisha hati yake ya kusafiria. Alipotakiwa atoe maoni yake kuhusiana na kesi hiyo wakati alipokuwa katika ziara ya kikazi katika Jimbo la Limpopo, aliyekuwa Kamanda wa Polisi nchini humo, Bheki Cele alisema: “Kima mmoja alikuja hapa na mkewe kutoka Uingereza ili kumuua. Alidhani sisi Waafrika Kusini ni wapumbavu. Msije kuua watu hapa.”
Hata hivyo baadaye Oktoba 2011, kamanda huyo wa polisi Bheki Cele alifukuzwa kazi kutokana na tuhuma za rushwa.
Mwanasheria mmoja akizungumzia kauli hiyo ya Bheki Cele alidai kwamba, kwa kauli hiyo kutoka kwa mtu mwenye dhamana kubwa katika mamlaka ya sheria, hatarajii Shrien kutendewa haki katika shauri hilo.
Naye Helen Zille, Gavana wa Jimbo la Western Cape (Kwa Afrika Kusini cheo cha Gavana hujulikana kama Premier) akizungumzia kesi hiyo alisema ni lazima Shrien arejeshwe Afrika Kusini kujibu mashitaka ya mauaji ya mkewe.
“Siamini kama kuna pepo mbaya kiasi hiki hapa duniani, na pepo huyo anaonekana kuichafua Afrika Kusini…” alisema mama huyo wa kizungu.
Katika sherehe za kukaribisha mwaka mpya wa 2011, marafiki watano wa Anni, waliandika barua ya wazi kwa Shrien kupitia gazeti la nchini Uingereza, The Sun, wakisema: “Unadai kwamba huna hatia kuhusiana na hizi tuhuma, kwa nini usirudi Cape Town nchini Afrika Kusini na kuwathibitishia polisi wa nchini humo kwamba wamekosea..?”
Katika barua hiyo marafiki hao wa Anni walimtaka Shrien aepuke kujiingiza katika malumbano na vyombo vya habari na badala yake azingatie kile kilichotokea Novemba 13 na 14.
Familia ya Dewani walianzisha mfuko wa kumbukumbu ya kifo cha Anni Dewani ambapo fedha zitakazopatikana kupitia mfuko huo walipanga zitumike kujenga shule nchini India kama kumbukumbu ya kifo chake.
Januari 8, mwaka 2011, Ashok Hindocha msemaji wa familia ya Hindocha, alitoa taarifa katika vyombo vya habari akisema kwamba, familia ya Hindocha haikushirikishwa katika mpango huo na kuuelezea mpango huo kama mradi wa kutaka kumsafisha Shrien machoni mwa jamii.
Januari 17, rafiki wa familia ya Dewani, Hashmukh Velji Shah alionekana kwenye kipindi kimoja cha televisheni cha BBC (Shirika la Utangazaji la Uingereza) akisema kwamba, Shrien hawezi kuhukumiwa kurudishwa Afrika Kusini iwapo hatahakikishiwa kupewa dhamani nchini humo.
Hata hivyo katika kipindi hicho hicho cha televisheni cha BBC, Waziri wa Sheria na Katiba wa Afrika Kusini, Jeff Radebe, alisema: “Kwa jinsi ninavyofahamu, iwapo shauri la Shrien Dewani litasikilizwa katika Mahakama ya Afrika Kusini, shauri hilo litaendeshwa kwa haki.”


