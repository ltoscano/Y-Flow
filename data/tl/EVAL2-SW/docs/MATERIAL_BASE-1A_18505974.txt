
Wakulima Wadai Magufuli Kakipa Kilimo Kisogo
Mkulima akihudumia shamba lake la mahindi katika Kijiji cha Ngiresi mkoani Arusha.
“Serikali ilishapoteza mwelekeo, hakuna aliyekuwa anajua kesho yake. Kila kukicha ilikuwa ni kashfa za watu kugawana mabilioni na kupiga dili za fedha nyingi. Uadilifu ulishakwisha na ndiyo maana tukajikuta tunakuwa na watumishi wa Serikali ambao si waadilifu, kwani kila mtu alitaka achukue chake mapema,” hivyo ndivyo Mkuu wa Chuo cha Uandishi wa Habari Morogoro, Augustine Nongwe anavyoanza kuelezea utendaji wa Rais John Magufuli kwa kipindi cha miezi sita tangu aingie madarakani.
Anasema kutokana na kuwapo kwa tofauti kubwa ya kipato kati ya maskini na matajiri kulisababisha watumishi wa umma kutokuwa waadilifu na hivyo kila mtu kuangalia anaweza vipi kuitumia nafasi yake ili kuondokana na umaskini.
Nongwe anasema katika muda mfupi ambao Magufuli ameongoza ameweza kudhibiti ubadhirifu na matumizi mabaya ya fedha za umma kutokana na watumishi wengi kuchukuliwa hatua stahili, ikiwamo kusimamishwa kazi na kufikishwa mahakamani.
“Anachofanya Rais kwa sasa ni kuwakumbusha watumishi wa serikali kwamba wapo kwa ajili ya kuwatumikiwa wananchi na siyo kujilimbikizia mali kwa njia zisizo halali, huku mamilioni ya Wa tanzania wakiteseka,” anasema.
Anamtaja Rais Magufuli kama kiongozi wa aina yake, kwani anafanya kazi za wizara zote, tena kwa usahihi wa hali ya juu kama vile amewahi kuwa mtumishi katika wizara hizo kwa kuwa kila anachotaja kinapofuatiliwa kinakutwa na ukweli.
Alianza na upotevu wa makontena bandarini na suala hili lilipofuatiliwa madudu mengi yalibainika yaliyosababisha baadhi ya viongozi wa Bandari na Mamlaka ya Mapato kusimamishwa kazi ili kupisha uchunguzi.
“Rais ameagiza halmashauri zote kuhakiki wafanyakazi na kuondoa wafanyakazi hewa, hatujui ni lini alichunguza na kujua hili ni tatizo katika halmashauri zetu, lakini hili limewezekana na watumishi hewa zaidi ya 10,000 wameondolewa kwenye malipo,” anasema Nongwe.
Anasema Rais Magufuli anawajenga Wa tanzania kutambua kuwa hakuna aliye juu ya sheria na kila mtu anapaswa kutii sheria bila shuruti na ndiyo maana ameagiza kupandishwa cheo kwa askari wa usalama barabarani anayedaiwa kutukanwa na mke wa waziri.
“Nachokiona kwa Rais Magufuli ni kwamba hahitaji chochote kutoka kwa Wa tanzania kwa maana ya kujilimbikizia mali, bali anataka kuona wote wakiishi katika maisha yaliyoboreshwa, yasiyokuwa na kero,” anasema. 
Akizungumzia mpango wa Serikali wa kutaifisha mashamba makubwa ambayo hayaendelezwi, Nongwe anasema Tanzania ilishaingia katika mfumo wa kibepari ambao unamruhusu mtu kumiliki mali kwa kadri ya uwezo wake. “Jambo la msingi katika umiliki wa mali Serikali inatakiwa kujiridhisha kuwa zinazomilikiwa zinamilikiwa kihalali ili kuondoa mkanganyiko, maana haiwezekani mtu akatafuta mali zake kwa jasho halafu ukaja kuitaifisha,” anasema.
Mwenyekiti wa Chama cha Wananchi (CUF) Wilaya ya Morogoro, Abedi Mlapakolo anasema utendaji wa Dk Magufuli kwa kuanzia unaridhisha, kwani mafanikio yameanza kuonekana japokuwa bado anatumia bajeti ya Serikali ya mwaka jana ambayo inaishia mwishoni mwa mwezi ujao.
Anasema Rais Magufuli ameondoa michango yote katika elimu, lakini gharama ndogo za uendeshaji katika shule zinawasumbua walimu na hiyo ni kutokana na bajeti aliyoiondolea ada kutopangwa hivyo tangu awali.
“Tunatarajia bajeti inayokuja itasaidia kupunguza kero ndogondogo zinazokabili shule za msingi na sekondari za Serikali, ili uamuzi wa kutoa elimu bure uweze kuleta tija, kwani kwa sasa shule nyingi zinapata shida kugharimia umeme, maji na ulinzi,” anasema Mlapakolo.
Apongeza kubana matumizi Katika jitihada za Rais Magufuli kubana matumizi, Mlapakolo anasema akiendelea hivyo changamoto nyingi zinazowakabili wananchi zitapungua maana katika kipindi cha miezi sita ameokoa mabilioni ya fedha kwenye maeneo mbalimbali.
“Katika suala la kubana matumizi Rais Magufuli amefanikiwa katika muda mfupi. Alizuia sherehe za Uhuru na fedha zilizokuwa zimetengwa zimetumika kwenye upanuzi wa barabara ya Ali Hassan Mwinyi katika eneo la Mwenge,” anasema.
Mlapakolo anasema katika kubana matumizi bungeni zilipatikana Sh6 bilioni ambazo zinaelekezwa katika utengenezaji wa madawati na fedha nyingine nyingi zitaokolewa katika uondoaji wa watumishi hewa serikalini.
“Nchi hii ilikuwa na vurugu katika matumizi ya fedha za Serikali, kulikuwa na semina feki, yaani mtumishi anatengeneza semina hewa anaweka fedha mfukoni kwake. Haya ni masuala ambayo yamekuwa yakigharimu fedha nyingi za Serikali,” anasema.
Hata hivyo, Mlapakolo anasema ubadhirifu katika fedha za umma hautokani na watumishi kulipwa mishahara midogo, kwani wafujaji wakubwa ni wale wanaolipwa kuanzia Sh10 milioni na kuendelea.
Anasema hakuna mtumishi mwenye mshahara wa Sh300,000 anayepewa mamlaka ya kuandaa semina na kuidhinisha fedha za semina, bali mabosi wanaolipwa vizuri zaidi ndiyo wenye uwezo wa kuidhinisha semina hewa, safari feki na hata kujilipa posho lukuki.
“Kazi anayofanya Magufuli ni kubwa na ngumu, hebu apewe muda ili aweze kuwatoa Wa tanzania hapa walipo na kuwafikisha sehemu bora zaidi,” anasema. Kilimo kimesahaulika Mlapakolo anasema katika kipindi cha miezi sita, Dk Magufuli bado hajasema chochote kuhusu uboreshaji wa kilimo japo amekuwa akizungumzia sana uanzishwaji wa viwanda hapa nchini ili kuinua uchumi.
“Hatuwezi kupingana na ukweli kuwa Wa tanzania wengi wanategemea kilimo, lakini hakuna hatua stahili zilizochukuliwa kuhakikisha kwamba kilimo kinakuwa na tija kwa wakulima, hivyo Rais hana budi kuelekeza nguvu zaidi kwenye kilimo,” anasema.
Mwenyekiti huyo wa CUF anasema nchi yoyote inapowaza kuwa na viwanda bila kuongeza uzalishaji, malengo ya umiliki wa viwanda yanaweza kukwama kwa kuwa vingi vinategemea rasilimali za kilimo ili viweze kujiendesha.
Mlapakolo anasema japo kilimo hapa nchini kimekuwa kikiwekewa mipango mingi, lakini hakijaonyesha mafanikio kwa kuwa wataalamu wamekuwa hawashirikishwi ipasavyo katika mipango inayokihusu.
Anasema baadhi ya wakulima wanashangaa Benki ya Wakulima kufunguliwa jijini Dar es Salaam wakati wakulima wengi wako mikoani na benki hiyo haijaweza kuwa na matawi huko, jambo analosema ndipo Serikali inapoanzia kukwama.
Dk Mursali Milanzi kutoka Idara ya Uchumi katika Chuo Kikuu cha Mzumbe, anasema muda aliokaa madarakani Rais Magufuli bado ni mfupi, lakini tayari ameanza kutoa mwelekeo wa kule jamii inakotaka kufika.
Katika suala la uchumi Dk Milanzi anasema katika kipindi cha uongozi wa Rais Magufuli amefanikiwa kufanya uchumi usiyumbe, hakuna mfumuko wa bei na fedha za kigeni zimebaki karibu sawa na awamu iliyopita.
Upande wa makusanyo ya mapato, anasema yamepatikana mabadiliko makubwa na makusanyo yamekuwa yakiongezeka kwa kiasi kikubwa.
“Ukusanyaji mapato umeongezeka kwa kiasi kikubwa hasa kwa sababu kuu mbili.
Ya kwanza, ni kuziba mianya ya ukwepaji kodi hasa katika bandari zetu, na ya pili ni ulipaji wa madeni ya kodi kwa wafanyabiashara ambao hapo mwanzo hawakuwa wakilipa kwa wakati,” anasema.
Dk Milanzi anasema kasi ya ukusanyaji mapato ikiambatana na ugunduzi wa vyanzo vingine vya mapato itafanya nchi iweze kukusaya mapato mengi zaidi na kupunguza utegemezi. Nidhamu katika matumizi Anasema Serikali ya Awamu ya Tano imejitambulisha kuwa ni makini katika kudhibiti matumizi yasiyo na tija. Imeokoa fedha nyingi na kuzipeleka kwenye sekta muhimu.
Hata hivyo, anasema bado ni mapema kuona mafanikio mengi, kwani sekta nyingi hazijapata mabadiliko makubwa kwa kuwa ndiyo kwanza mambo yanawekwa sawa ili matunda yapatikane baadaye.
Mwelekeo wa uchumi wa 2015/2016 Bajeti hii inatoa mwelekeo halisi wa kiuchumi na maendeleo ya kijamii. Ikitekelezwa ipasavyo tunategemea kuona uchumi ukiendelea kukua zaidi ya asilimia saba ya sasa.
“Bajeti hii inaendana na dhana ya kupunguza utegemezi wa misaada ya nje. Kwa hatua zilizochukuliwa za kubana matumizi na ukusanyaji wa kodi kuna kila dalili kwamba utegemezi utapungua,” anasema.
Anasema sekta za kilimo na viwanda zinahitaji msukumo wa kipekee kwa ajili ya kutengeneza ajira na kukuza kipato cha walio wengi. 


