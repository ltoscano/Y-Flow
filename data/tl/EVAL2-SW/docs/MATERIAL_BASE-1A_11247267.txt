
Taifa Stars yasota miaka 39

Imeandikwa na Basil

Imechapishwa: 05 Septemba 2016

NI miaka 39 tangu Tanzania iliposhiriki kwa mara ya mwisho fainali za Mataifa ya Afrika zilizofanyika Lagos, Nigeria na imeshindwa kufuzu kwa fainali za Gabon 2017, hivyo itabidi kuendelea kusubiri.

Hivyo itakuwa ni miaka 39 kama Taifa Stars itafuzu kushiriki fainali za mwaka 2019 zitakazofanyika nchini Cameroon baada ya kushindwa zile za mwakani nchini Cameroon kama itafikia malengo hayo.
Taifa Stars imeshindwa kufuzu fainali hizo za Gabon 2017 baada ya juzi kukamilisha ratiba kwa kipigo cha bao 1-0 kutoka kwa Nigeria katika mchezo uliofanyika katika mji wa Uyo.
Timu hiyo imemaliza mechi zake ikiwa katika nafasi ya mwisho baada ya kuambulia pointi moja tu, huku Misri ikiwa tayari imefuzu kutoka katika Kundi G. Taifa Stars sasa itabidi kusubiri hadi fainali za Afcon za mwaka 2019 zitakazofanyika Cameroon baada ya kushindwa kufanikiwa kucheza zile za mwakani.
Kujitoa kwa Chad Kujitoa kwa Chad katika Kundi G ni kama kuliivurugia pia Taifa Stars, ambayo tayari ilishaifunga timu hiyo bao 1-0 na ile sare ya bila kufungana dhidi ya Nigeria na kujikusanyia pointi nne.
Baada ya kujitoa kwa Chad, timu zote zilizocheza na timu hiyo na kuambulia pointi, matokeo yake yalifutwa na kuifanya Taifa Stars kubaki na pointi moja tu.
Matokeo mengine Taifa Stars ilianza kusaka tiketi ya kwenda Gabon kwa kucheza ugenini dhidi ya Misri Juni 14, 2015 na kufungwa mabao 3-0 kabla ya kutoka suluhu na Nigeria kwenye Uwanja wa Taifa Septemba 5, 2015. Stars iliifunga Chad 1-0 jijini Dar es Salaam Machi 23, 2016 kabla ya mchezo wa marudiano na Chad Juni 3 kufutwa.
Juni 4 Taifa Stars ilifungwa 2-0 katika mchezo wa marudiano dhidi ya Misri katika mchezo uliofanyika ugenini kabla ya kuhitimisha mechi zake juzi kwa kipigo cha bao 1-0 kutoka kwa Nigeria.
Mchezo na Nigeria Kwa mujibu wa vyombo mbalimbali vya habari, Taifa Stars ilicheza vizuri na hasa kipa wake Aishi Manula kuwa alingâ€™ara sana, licha ya kufungwa bao hilo.
Taarifa hizi zilisema kuwa kipa huyo tangu filimbi ya kuanza mchezo ilipopulizwa alicheza vizuri kwa kuokoa michomo kibao ya washambuliaji wa Nigeria na kuinusuru Taifa Stars kufungwa mabao mengi.
Baada ya kushindwa kufuzu kwenda Gabon, kazi iliyobaki sasa ni kufanya tathmini ya nguvu ili kujua wapi Stars imeteleza na kuanza maandalizi mapema kwa ajili ya kusaka tiketi ya kwenda Cameroon.


