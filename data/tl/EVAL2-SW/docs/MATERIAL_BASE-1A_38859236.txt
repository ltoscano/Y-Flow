Shaka Ssali: Nyerere alinipa nguvu
May 01, 2014

GWIJI mtaganzaji wa Sauti ya Amerika (VOA), Shaka Ssali, amesema ya kuwa mmoja wa watu waliompa moyo wa kuendelea na kazi ya uandishi wa habari na hasa kwa ajili ya Afrika ni Mwalimu Julius Nyerere.
Ssali, Mganda ambaye amefanya kazi VOA kwa miaka 37 sasa anasema kuhusu Mwalumu Nyerere: “Tulikutana na Mwalimu Kampala wakati wa mgogoro wa Burundi. Mmoja wa watu aliokuwa nao, akaniambia kwanini nisirudi nyumbani (Uganda) kusaidia ujenzi wa nchi yangu. Lakini kabla sijamjibu mtu yule, Mwalimu (Nyerere) akamwambia. ‘Unasema nini? Kazi anayoifanya huko ni muhimu zaidi’. Hakuna siku nilifarijika kama hiyo. Nilijiona nina wajibu wa pekee kwa Bara langu na mchango wangu unathaminiwa,” alisema. 
Katika hatua nyigine Ssali amewataka waandishi wa habari kuona kuwa wana wajibu wa kuwa mstari wa mbele katika kuhakikisha kuwa msalahi ya Afrika yanatetewa popote duniani, kwa kuwa Afrika isipotetewa na waandishi wa habari wa Afrika hakuna mtu mwingine anayeweza kulisemea Bara hilo.
“Mnatakiwa muendeleze moyo wa ujasiri wa kuitetea Afrika na kuwasemea wanyonge wa Bara hili, ili siku moja muje muwe mashujaa wa Bara hili,” alisema.
Ssali ambaye alikuwa nchini kwa ajili ya mahojiano maalumu na Rais Jakaya Kikwete, alisema utetezi wa Bara la Afrika ni mapambano, na mafanikio hayaji kirahisi hivi hivi isipokuwa yanataka ujasiri na dhamira ya dhati, akitoa mfano wa kipindi chake Straight Talk Africa, ambacho wakati anakianzisha baadhi ya watu na waandishi mahiri duniani walimtabiria kuwa hakitadumu hata kwa mwaka mmoja, lakini sasa kimetimiza miaka 14.
Anasema kuwa katika maisha yake amejitahidi kuwa Mwafrika halisi na ndiyo maana hata kipindi chake kimejikita katika kueleza masuala ya Afrika kwa upana wake kwa sababu anaamini kuwa ni kupitia uandishi wa habari matumaini ya Afrika yatafikiwa.
“Hakuna siku inapita bila kuwasiliana na Afrika, napiga simu kila siku, ni muhimu sana kwangu, ndiyo maana hata lafudhi yangu imebaki ya Kiafrika, nimeendelea kuwa mtoto yule yule mdogo aliyezaliwa Kabale (Uganda),” alisema.
Akizungumzia mchakato wa Katiba mpya unaoendelea nchini, amesema Wa tanzania wanapaswa kusikiliza hoja zinazopingana na za kwao na kuwa wavumilivu kwa hoja ambazo haziungi mkono upande wao, hata kama ni za kipuuzi kwa kuwa hata katika uchafu kunaweza kupatikana kitu cha thamani.
Amewataka Wa tanzania kuona umuhimu wa mchakato wa kuandika Katiba mpya kwa mustakabali wa Taifa na kwa mujibu wa mahitaji ya Tanzania. Ziara ya Ssali inaratibiwa na Ubalozi wa Marekani.
“Hata katika dampo la taka kuna kitu chenye thamani, hata baadhi ya vitu tunavyotumia leo ni matokeo ya kuzungushwa kwa taka (recycling) na kuzalishwa bidhaa nyingine nzuri, dhamira ya kusikiliza na kujifunza kila mtu kutoka kwa mwenzake ni muhimu sana,” alisema Ssali, mtangazaji na mtayarishaji wa kipindi cha Straight Talk Africa, kinachorushwa kwa Kiingereza na VOA.
Alikuwa Mwanza wiki hii na alizungumza na viongozi wa Chama cha Waandishi wa Habari Mkoa wa Mwanza (MPC) na wa Umoja wa Vyama vya Waandishi wa Habari Tanzania (UTPC) hapa.
Aliongeza kwamba kuvumiliana na kusikiliza hoja za upande wa pili ni njia ya kufikia maelewano na kuweza kupata Katiba ya wananchi.
Alisema kufanikiwa na kushindwa ni mapacha wanaofanana na hivyo kila wakati taifa linapofanya jambo kubwa kama hili ni muhimu sana kuepuka vitu vinavyoweza kusababisha kushindwa na kutofikia malengo kwa sababu kutofanikiwa kunaweza kulifanya taifa kuwa ukiwa.
Aliwataka pia wanasiasa kuepuka kuingiza siasa za maslahi binafsi katika masuala muhimu ya kitaifa na badala yake waruhusu ushindani wa hoja mbalimbali ili kuepukana na ukiritimba wa mawazo ambao huwafanya wengine wajione wana haki ya kusema kwa niaba ya wengine kuliko wenzao.
“Ushindani wa mawazo ni mzuri kwa maslahi ya wengi, kwa sababu siasa ni kama biashara inahusu nani anapata nini, wakati gani na kwa namna gani, kukiwa na ushindani wa mawazo kunasaidia kuwanufaisha wengi,” alisema.
Hata hivyo, alionya ya kuwa siasa ikisimamiwa vibaya inaweza kuwakosesha matumaini wananchi kwa kuwa siasa inaweza kuwa na sura na tafsiri nyingi ambazo inategemea na nani anazisimmamia.
“Siasa ni sanaa ya uwezekano wowote (the art of all possibilities), inafanya kitu ambacho hakiwezekani kuwezekana au kinachowezekana kutowezekana na zaidi sana inahusu usimamizi wa rasilimali na mgawanyo wake,” alisema.


