Yanga kumalizia kiporo chao leo

Imeandikwa na Grace Mkojera

Imechapishwa: 26 Oktoba 2016

MABINGWA watetezi Tanzania Bara, Yanga watashuka dimbani leo kuwavaa JKT Ruvu katika mchezo wa kiporo, utakaochezwa kwenye Uwanja wa Uhuru.

Huo ulikuwa ni mchezo ambao Yanga ilipaswa kucheza mwanzoni mwa msimu, lakini ilishindwa kufanya hivyo baada ya kusogezwa mbele kutokana na kukabiliwa na michuano ya kimataifa.
Kikosi hicho kitashuka dimbani bila Kocha wake Mkuu, Hans Pluijm aliyejiuzulu nafasi yake juzi, na sasa taarifa kutoka Yanga zinaeleza kuwa kikosi kitakuwa chini ya Kocha Msaidizi Juma Mwambusi na Meneja Hafidh Salehe hadi uongozi wa timu hiyo utakapoamua hatma yao.
Pluijm alijiuzulu baada kuwepo kwa taarifa za ujio wa Kocha mpya Mzambia wa Zesco George Lwandamina aliyekuwepo jijini kufanya mazungumzo na Mwenyekiti Yusuf Manji, kwa ajili ya kuchukua mikoba ya Pluijm.
Huo ni mchezo muhimu kwa Yanga kushinda ili kuzidi kujitengenezea mazingira ya kuwa karibu na wapinzani wao Simba, ambao wamewaacha kwa tofauti ya pointi nane.
Yanga imeshacheza michezo 10, imeshinda sita, imepata sare tatu, na kupoteza moja ikivuna pointi 21 na JKT Ruvu imecheza michezo 11, imeshinda moja, ina sare sita na kupoteza minne ikishika nafasi ya pili kutoka mwisho kwa pointi tisa.
Timu hiyo ya JKT Ruvu licha ya kufanya usajili mzuri, bado haijaweza kufanya vizuri msimu huu, kwa vile inazidi kuporomoka siku hadi siku.
Msimu uliopita Yanga iliweza kutamba mbele ya JKT Ruvu baada ya kushinda mechi zote mbili dhidi ya wapinzani wao, baada ya kushinda 4-1 katika mchezo wa kwanza kabla ya kujipigia tena 4-0 katika mchezo wa marudio kwenye Uwanja wa Taifa.
Licha ya JKT Ruvu kufanya vibaya, bado sio timu ya kubeza, mchezo huo huenda ukawa mgumu kutokana na kila moja kuwa katika nafasi ya kuhitaji ushindi.
Katika hatua nyingine, baada ya Pluijm kuachia ngazi juzi, jana alitokea mazoezini kuwaaga rasmi wachezaji na wasaidizi wake wa benchi la ufundi.
Pluijm ametoa mwito kwa wachezaji kuendelea kujituma kutetea ubingwa, nidhamu nzuri, kupendana na kutanguliza mbele maslahi ya timu kuliko maslahi binafsi.
Kwa niaba ya wenzake, nahodha Nadir Haroub alitoa neno la shukrani kwa kocha na kuahidi kuifanyia kazi rai yake na yote aliyokuwa akiwafundisha.
Siku za karibuni uongozi wa Yanga ulitangaza kuwepo kwa mabadiliko kwenye benchi la ufundi. Na tayari imemuajiri Mfaransa Jerome Dufourg kuwa Ofisa Mtendaji Mkuu kwa mkataba wa miaka mitatu.
Kwa mujibu wa taarifa ya Yanga jana kwenye tovuti yao, Dufourg atasimamia mwenendo mzima wa klabu pamoja na usimamizi wa fedha (mipango na matumizi).
Mfaransa huyo ataanza kibarua chake kuanza Novemba 19, mwaka huu.


