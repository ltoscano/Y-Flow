
Wajasiriamali kunufaika PPF
Sep 29, 2016

WAJASIRIAMALI sasa hawana sababu ya kukosa huduma za hifadhi ya jamii baada ya Mfuko wa Pensheni wa PPF kuwaanzishia mfumo wa Wote Scheme kuwawezesha kupata mafao ya pensheni ya uzee, matibabu, mikopo ya elimu na maendeleo.

Mfumo huo unawalenga watu waliojiajiri katika sekta isiyo rasmi wakiwamo wakulima, wavuvi, wafugaji, vikundi vya Vicoba, wafanyabiashara wenye maduka, mama lishe, machinga, waendesha pikipiki za abiria (bodaboda), daladala, teksi na mabasi.

Hadi sasa wajasiriamali 7,185 wamejiunga na mfumo huo katika Kanda ya Ziwa (mikoa ya Mwanza, Mara, Kagera, Shinyanga, Geita na Simiyu) kati ya Agosti 2015 na Septemba mwaka huu.
“Tumewakumbuka wajasiriamali baada ya kuona lilisahaulika na halijakingwa kikamilifu na sekta ya hifadhi ya jamii ingawa linapata majanga hatarishi sawa na wanayoyapata wafanyakazi waliyo kwenye sekta rasmi kama vile uzee, ulemavu, ugonjwa na kifo,” amesema Meneja wa PPF Kanda ya Ziwa, Meshach Bandawe. 

Ameeleza hayo wakati akikabidhi kadi za matibabu kwa wanachama 105 wa Wote Scheme jijini hapa wiki iliyopita, huku alikitangaza viwango vya kuchangia na mafao yanayotolewa chini ya mfumo huo.
“Wanachama wanahitajika kuchangia shilingi 20,000 kwa mwezi ingawa wanashauriwa kuchangia zaidi ili wanufaike zaidi,” amesema na kuongeza; “Pia wanachama wa Wote Sheme wanastahili kupata taarifa za michango yao kila wakati wanapozihitaji na wanaweza kulipa michango yao kupitia M-Pesa, Airtel Money, Tigo Pesa, fedha taslimu, au kupitia benki kwenye akaunti ya PPF.”

Kuhusu fao la pensheni ya uzee, Bandawe amefafanua mwanachama atastahili kulipwa pensheni yake mara baada ya kuchangia miezi 180 na kufikisha umri wa miaka 55. Katika fao la matibabu, Mfuko wa Pensheni wa PPF kwa kushirikiana na Mfuko wa Taifa wa Bima ya Afya (NHIF) utatoa huduma za matibabu kwa mwanachama aliyechangia Sh 60,000.

“Kupitia fao la matibabu, wanachama watatibiwa magonjwa yote isipokuwa yaliyoainishwa kwenye sera ya taifa na watatibiwa katika hospitali zaidi ya 6,000 nchini zilizo kwenye mkataba. 

“Kupitia fao la mikopo ya elimu mwanachama atapata mkopo wake binafsi au kwa ajili ya watoto watakaogharimiwa kuanzia chekechea mpaka kidato cha sita. Katika hili mwanachama lazima awe amechangia miezi sita na muda wa kurejesha ni mwaka hadi mitano. Huduma hii inafanywa kwa ufanisi kwa kushirikiana na Benki ya Posta Tanzania (TPB).

“Kupitia fao la mkopo wa maendeleo, wanachama watastahili kupata huduma hii kwa ajili ya kuongeza mtaji wa biashara baada ya kuchangia kwa kipindi cha miezi sita,” amesema.

Hata hivyo, Mfuko wa Pensheni wa PPF unawakaribisha walioajiriwa katika sekta rasmi kujiunga na mfumo wa Wote Scheme waweze kunufaika na mafao ya mikopo ya elimu na maendeleo.

Mwisho


