
Kipanga awasisitiza wenzake JKT Ruvu
Charles Abel, Mwananchi. cabel@mwananchi.co.tz
Dar es Salaam. Sare ya mabao 2-2 dhidi ya Azam FC ugenini juzi imeisogeza JKT Ruvu nafasi mbili juu ya mstari wa kushuka daraja, lakini mshambuliaji wa timu hiyo, Saady Kipanga amewaonya wenzake kuwa wanapaswa kufanya kazi nzito ili kubaki Ligi Kuu.
Kipanga, ambaye alisajiliwa na timu hiyo akitokea Polisi Tabora, alisema hali bado si salama kwa JKT Ruvu, kubweteka kutaigharimu kwenye mechi zilizobakia.
Alisema tayari wameshaonyesha mwanga wa kupambana kuhakikisha wanabaki kwenye ligi, hivyo kilichopo mbele yao hivi sasa ni kuendeleza makali hayo.
“Tumefarijika kwamba sare ya Azam imetutoa kule chini, lakini ukiangalia msimamo wa ligi bado hatujaziacha timu zilizo chini yetu kwa pointi nyingi, hivyo bado tuna kazi nzito mbele ya kuhakikisha tunapanda juu zaidi ya hapa tulipo. Kila mmoja anatakiwa kujituma kadri ya uwezo wake kwenye mechi hizi za mwisho,” alisema Kipanga.


