

NDANI ya nyumba yenye geti katika vitongoji vya magharibi vya mji mkuu wa Ethiopia, Addis Ababa, picha ya msichana Hanna Lalango inaonekana katika fremu ikiwa imezungukwa na shada la maua.
Msichana huyo mwenye umri wa miaka 16 alifariki dunia, Novemba mosi mwaka juzi, baada ya kupanda basi dogo la umma na kubakwa na kundi la wanaume.
Simulizi ya Hanna inafanana na ile iliyotokea nchini India miaka mitatu iliyopita, wakati msichana alipobakwa na kundi la wanaume ndani ya basi na kufia hospitalini kwa majeraha aliyopata. 
Tukio hilo lililoteka vichwa vya habari duniani lilisababisha mlolongo wa maandamano makubwa katika taifa hilo kubwa kidemokrasia duniani na kutoa wito wa kukomesha unyanyasaji wanawake na adhabu kali kwa wahalifu.
Lakini nchini Ethiopia, taifa la pili barani Afrika kwa wingi wa watu mwitikio wa kifo cha Hanna haukuwapo kabisa.
Uchumi wa taifa hilo umekua kwa kasi katika miaka ya karibuni na nchi hiyo imepata maendeleo makubwa katika miradi ya afya na upunguzaji umasikini kipindi cha miongo miwili iliyopita.
Lakini unyanyasaji wanawake umebakia juu na mara nyingi ni kama mwiko kulizungumzia, hali inayochangia kulifanya lishamiri.
Asilimia 80 ya Waethiopia wanaishi katika maeneo ya vijijini, ambako mila na desturi zinawaweka wanawake kama raia wa daraja la pili.
Katika majiji na miji, wanawake wa Ethiopia na wageni kwa pamoja hulalamika kunyanyaswa kijinsia mitaani.
Kwa mujibu wa ripoti ya Umoja wa Mataifa (UN) ya mwaka 2013, Ethiopia iko katika nafasi ya 121 kati ya nchi 187 katika suala la usawa wa kijinsia.
Kesi ya Hanna haikujulikana hadi pale macho ya Blen Sahilu, mhadhiri kijana wa chuo kikuu na mwanaharakati wa haki za wanawake yalipotua katika stori fupi iliyozikwa kwenye kurasa za ndani za gazeti moja nchini humo. 
“Nilijua kesi hii haikupewa uzito na imeandikwa kirahisi rahisi. Nilishtushwa mno… mara ya kwanza niliwaita marafiki zangu na kuwauliza, je, mlisikia kesi hii? lakini hakuna hata mmoja aliyeifahamu,” Blen anasema.
Blen akaanza kuendesha kampeni ya mwamko kupitia Vuguvugu la Njano, kundi la kiharakati analoliongoza katika Chuo Kikuu cha Addis Ababa.
Wafuasi wake katika mitandao ya jamii walimuunganisha na familia ya Hanna na haukuchukua muda aliweka taarifa za kutosha kuwafanya watu zaidi wazisome.
Siku Hanna aliyotoweka ilianza kama siku nyingine yoyote.
“Asubuhi alifanya kazi za nyumbani kama kawaida: kuandaa kifungua kinywa na kufanya usafi wa nyumba,” anasema baba wa Hanna, Lalango Hayesso na kuongeza: “Kisha nikamwambia aende shule ili asije akachelewa.”
Hanna alikuwa mwanafunzi mzuri- hakuwa mzururaji bali makini na ambaye alimuahidi baba yake atakuwa daktari siku moja.


