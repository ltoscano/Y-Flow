
Si upinzani si serikali, wote hawajali Kenya
NA MOHAMMED MAINA
Si upinzani MOYO wangu leo ni mzito na fikra nazo zimenizonga kuhusiana na mstakabali wa nchi yetu.
Nikitupa macho kwenye upeo naona kiza na nikizoa masikio juu nasikia mtikiso mkubwa wa dhoruba lijalo kwa fujo.
Kwa usemi mwingine, ushahidi wa kimazingira unaonyesha kuwa nchi hii imepoteza dira na sasa inaelekea pabaya.
Kinachotamausha hata zaidi ni kuona viongozi waliojukumiwa kisheria kuongoza nchi wakijitia hamnazo kuhusiana na hali hii.
Vinara wakuu wa serikali na muungano wa Jubilee wamekosa ujasiri wa kukiri kuwa hali si hali tena. Utovu wa usalama kwa mfano umefikia kiwango cha kuinyima serikali iliyoko madarakani uhalali wa kuendelea kutawala.
Kuwepo kwa jeshi letu nchini Somalia pia kunazua mjadala mkali.
Tukiacha pembeni suala la usalama, nchi inateketezwa na suala la ufisadi na ndugu pacha wa ufisadi yaani ukabila.
Tangu serikali hii kuchupa madarakani imekuwa ikipigwa na dhoruba lukuki za madudu ya ufisadi.
Kuanzia zimwi la Angolo leasing, sakata chungu ya mradi wa reli, mizungu ya watumishi hewa wa umma wanaofyonza 1.8b, kinamasi cha ununuzi wa vipakatalishi kwa watoto wa hawajali Kenya darasa la kwanza hadi vitimbi vya kusajili makurutu wa polisi; almuradi ufisadi umekuwa hewa tunayopumua. 
Ukigeuka kushoto unakabili tatizo mama la ukosefu wa ajira hasa miongoni mwa vijana. Tatizo hili linakwenda sanjari na kuzidi kupanda kwa gharama ya maisha na ukakasi wa umaskini wa kipato. Hapa usisahau kuwa pengo baina ya maskini na matajiri nalo linazidi kupanuka.
Uchumi wa taifa nao unazidi kuyumbishwa na ukosefu wa usalama, ufisadi na ubadhirifu, mazingira telezi ya kuwekeza, gharama ya juu ya nishati, mzigo mkubwa wa mishahara na madeni ya ndani na nje.
Huku hali ikiwa hivyo, upinzani nao umeshindwa kuonyesha kuwa unaweza kuwa mbadala wa serikali ya sasa. Badala ya kutafuta namna ya kunusuru taifa, wao wametekwa nyara na tamaa ya kupata njia ya mkato ya kuingia madarakani.
Badala ya upinzani kupendekeza mikakati ya kuwapa wananchi ajira, huduma bora za maji, umeme, afya, miundombinu, makazi na elimu; wapinzani wanaikomoa serikali kwa lengo la kuiengua.
Chini ya hali hii, mhimili mkuu wa makala haya leo ni kuitisha mjadala wa wazi wa kitaifa. Tukiwa taifa tunahitaji kuja pamoja na kujiuliza tutokapo na twendako bila kujali mirengo ya kisiasa wala kabila. 


