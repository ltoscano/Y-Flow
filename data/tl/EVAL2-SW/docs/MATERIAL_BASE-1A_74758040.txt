
Simba watambia kikosi chao

Imeandikwa na Vicky Kimaro

Imechapishwa: 13 Septemba 2016

KOCHA wa Msaidizi wa Simba, Jackson Mayanja ametamba kuwa na kikosi kipana na bora msimu huu, huku akidai kuwa matokeo ya mechi ya Azam FC na Majimaji yataamua hatma ya Simba kutwaa ubingwa. 

Akizungumza na HabariLeo baada ya mchezo wao na Mtibwa Sugar, Mayanja alisema mpaka sasa hawajapata mfumo sahihi wa uchezaji.Katika mchezo huo Simba iliwafunga Mtibwa 2-0.
“Simba ya mwaka huu ni bora kutokana na aina ya wachezaji tulionao maana wanaoanza kikosi cha kwanza na wanaokaa benchi wote wazuri,kama benchi la ufundi tuna kazi ya ziada Alisema jambo kubwa kwa sasa ni mashabiki kuendelea kuiamini na kuiunga mkono timu yao ili itimize lengo la kutwaa ubingwa wa Ligi Kuu.
Alisema kwa sasa wanaangalia mechi zao zijazo za Azam na Majimaji matokeo watakayopata katika michezo hiyo ndio yatakayoamua hatma yao ya ubingwa, ikiwa ni pamoja na mchezo wao na Yanga utakaofanyika Oktoba mosi. Simba inacheza na Azam Septemba 17 kabla ya kuvaana na Majimaji, Septemba 24.
“Tumebakisha michezo michache kabla ya kucheza na Yanga, tunajua ni mechi ngumu na yenye hisia kubwa kwa mashabiki. Kiuhalisia tunahitaji matokeo mazuri, lakini kitaalamu tutatumia matokeo ya mechi mbili za mwisho zinazokuja kupata taswira ya itakavyokuwa tutakapocheza na Yanga. Alisema wamejipanga vizuri msimu huu na kuahidi kuwa watachukua ubingwa wa ligi na kila mechi kwao wanaichukulia kama fainali.
Katika hatua nyingine, Shirikisho la Soka Tanzania (TFF) limethibitisha mchezo kati ya Simba na Azam uliokuwa uchezwe Jumamosi ijayo umesogezwa mbele hadi Septemba 24 kupisha michuano ya kufuzu kucheza fainali za vijana chini ya umri wa miaka 17 dhidi ya Congo Brazzaville..
Iwapo Serengeti itafanikiwa kushinda mechi zake dhidi ya Congo itakuwa imefuzu moja kwa moja kucheza fainali hizo mwakani nchini Madagascar. Kwa upande wa Kocha wa Mtibwa Sugar, Salum Mayanga alisema kuwa ameshtushwa na kipigo kutoka kwa Simba, lakini hata hivyo atahakikisha wanashinda mechi zao zijazo.
Mayanga kocha aliyepata mafanikio makubwa msimu uliopita akiwa na Tanzania Prisons ya Mbeya alisema pamoja na kupoteza mchezo huo bado timu yake ina nafasi ya kurekebisha makosa yao na kutimiza malengo ambayo wamejipangia msimu huu.
Mayanga ametua Mtibwa kuziba nafasi ya Mecky Maxime aliyekwenda Kagera Sugar.
Mayanga ana kazi kubwa ya kujenga kikosi cha timu hiyo baada ya kuondokewa na wachezaji wengi kwenye dirisaha la usajili lililofungwa hivi karibuni.


