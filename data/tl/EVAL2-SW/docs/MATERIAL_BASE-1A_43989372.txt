Old Boys yafanya kweli Ligi ya Wilaya Arusha

Imeandikwa na Yasinta Amos, Arusha

Imechapishwa: 27 Septemba 2016

TIMU ya soka ya Old Boys inayoshiriki Ligi Daraja la Nne ngazi ya Wilaya Arusha imeendelea kufanya vizuri katika michezo yake ambapo mwishoni mwa wiki iliyopita iliisambaratisha timu ya New Vision kwa mabao 5-2 mchezo uliopigwa kwenye Uwanja wa Gymkhana jijini hapa. 

Mpaka sasa timu hiyo iliyo katika kundi B imeshinda michezo mitatu na kupoteza mchezo mmoja pekee iko katika kundi moja na timu za Morombo FC, New Vision, Moshono, Tanzanite, Zamzam na Soreinyi.
Timu zilizo katika kundi A ni Polisi Morani, NMC Market, Dogo Sam TN, Royal FC na Njiro, huku vijana hao wa Old Boys wakitarajiwa kushuka tena dimbani Ijumaa hii kuvaana na Tanzanite.
Ofisa habari wa timu hiyo Emanuel Diah alisema ni kwa mara ya kwanza timu yao inashiriki ligi ya wilaya ambapo imedhamiria kufanya vyema na kuchukua ubingwa ili iweze kusonga mbele zaidi kwa ngazi za juu.
“Timu hii ilianzishwa na wachezaji wa zamani na wazo la kusajili na kuanzisha timu lilikuja baada ya kuwa tumeshiriki michuano mbalimbali ya ujirani mwema ndipo wadau wakapendekeza tuingie moja kwa moja katika ligi,” alisema Diah.
Katibu wa chama cha soka wilaya ya Arusha (ADFA) Zakayo Mjema alieleza kuwa ligi ya msimu huu imekuwa na msisimko wa aina yake kwani timu shiriki zimekuwa na ushindani wa kusakata kandanda safi.
“Kwa kweli hali ya ligi ni nzuri mpaka sasa na michuano inakwenda vyema jumla ya timu shiriki ni 13 na tunatarajia mzunguko wa kwanza utafikia tamati tarehe 6 mwezi Oktoba mwaka huu,” alisema Mjema.


