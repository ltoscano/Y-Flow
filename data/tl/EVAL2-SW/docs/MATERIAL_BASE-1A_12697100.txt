
Shinyanga washauriwa kufuga sungura

Imeandikwa na Kareny Masasy, Shinyanga

Imechapishwa: 01 Novemba 2016

WANANCHI mkoani Shinyanga wameshauriwa kufuga sungura ili kujinyanyua kiuchumi ikielezwa soko lake lipo kwenye mfumo wa malengo ya uhakika hata kimataifa. 

Hayo yalisemwa na Mkurugenzi wa Kampuni ya TBCC inayojihusisha na ufugaji wa wanyama hao, Elibariki Mchau alipozungumza na baadhi ya wananchi hivi karibuni mjini hapa huku akiwasihi kuanzisha aina hiyo ya ujasiriamali.
Alisema sungura ni mnyama kama wengine na wamemchagua sio sababu za sifa alizonazo, bali hata katika soko lake lipo kwenye mfumo wa malengo yenye uhakika ya kukuza uchumi kwa urahisi.
“Ufugaji wa sungura utakuwa kwenye ufugaji tofauti na wanyama wengine, mfugaji anatakiwa afuge kibiashara kwa sababu za ubora wa nyama, ni kundi la nyama nyeupe lisilokuwa na asidi wala mafuta yaani kolestro kwa sasa inapendwa zaidi mataifa ya nje ukilinganisha na nyama za wanyama wengine kama mbuzi na ng’ombe. Mfugaji atapata faida kubwa na kumwezesha kulipia mapato ya nchi,” alisema Mchau.
Alisema watu wakifuga, kampuni itategemea kuwapatia masoko pia ubora wa ngozi yake hutengenezwa makoti, pochi na waleti ikiwemo mikojo hutumika kama dawa ya viuatilifu vya kunyunyuzia mazao shambani kuua wadudu waharibifu ilhali kinyesi chake ni mbolea ya kurutubisha udongo ardhini hasa kilimo cha mboga.
Ofisa Mikopo ya Kilimo na Biashara wa Benki ya NMB Kanda ya Tabora, Gabriel Goda aliyehudhuria semina ya mafunzo hayo, alisema wanakopesha fedha kwa anayetaka kujikwamua kiuchumi kwa kukidhi vigezo wanavyovihitaji na watakaohitaji kuanzisha mradi huo wanawasihi kujitokeza kukopa ili kujinyanyua kiuchumi.


