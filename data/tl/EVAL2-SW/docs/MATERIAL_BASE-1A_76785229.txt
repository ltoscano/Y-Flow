Polisi wa Marekani wanavyotumia nguvu na silaha za kijeshi
Sep 12, 2014

MIKE Brown ni jina lililopata umaarufu nchini Marekani, hasa miongoni mwa raia Weusi wa nchi hiyo.
Huyu ni kijana Mweusi wa miaka 18 ambaye aliuawa na polisi wakati akiwa hana silaha na akiwa ameinua mikono yake juu. Hayo yalitokea katika mji wa Ferguson , Jimbo la Missouri, Agosti 9 mwaka huu.
Alipigwa risasi, si moja bali sita mwilini mwake. Risasi mbili ziliingia kichwani, na kwa hiyo alifariki mara moja. Inasemekana polisi alitumia bunduki ya rashasha.
Baya zaidi ni kuwa hata baada ya kufa, maiti ya Brown iliachwa ikichuruzika damu barabarani kwa muda wa saa nne, bila ya kuitwa ambulensi. Hakuna mtu aliyeruhusiwa kumsogelea. Hata mama yake alizuiwa na polisi huku akilia kwa masikitiko.
Raia waliopigwa na butwaa waliwapigia simu wanahabari na ndipo nchi nzima ilipotaarifiwa. Rafiki yake Brown aliyekuwa naye aliwaambia waandishi kuwa wakati anapigwa risasi kijana huyo hakuwa na silaha yoyote na alikuwa ameinua mikono juu kama ishara ya kujisalimisha. 

Sasa inaelekea ni jambo la kawaida kwa kijana Mweusi kupigwa risasi na polisi nchini Marekani. Lakini mara hii wananchi wakasema “imetosha”.
Mauaji haya ya kipolisi yaliibua hasira kali miongoni mwa wananchi ambao waliandamana kote, wakidai polisi muuaji achukuliwe hatua. Kwa muda wa wiki mbili mkuu wa polisi wa Ferguson alikataa hata kutaja jina la muuaji. Badala yake polisi huyo alipewa likizo yenye malipo ili “asisumbuliwe”.
Baadaye ikajulikana kuwa jina lake ni Darren Wilson, na ni mzungu. Suala la Brown likawa ni suala la ubaguzi wa rangi kama ilivyo kawaida nchini humo. Kuwa na Rais Mweusi katika Ikulu hakujabadilisha hali hiyo.
Raia walioandamana walikabiliwa na polisi wenye silaha kama bunduki, mabomu ya machozi na vifaru. Maeneo ya maandamano yalizingirwa na polisi wenye silaha. Hata waandishi wa habari walizingirwa na kukamatwa.
Hali ilikuwa mbaya kiasi kwamba Rais Barack Obama alilazimika kukatisha likizo yake na akarudi kazini na kutoa tamko la “kuomboleza” kifo cha Brown.
Waandamanaji walikataa kutii amri ya polisi ya kutawanyika kwa sababu hiyo ni haki yao kikatiba. Walikuwa wakitumia haki yao kudai kuwa polisi Darren Wilson akamatwe na kufikishwa mahakamani. Baada ya siku 10 watu 47 walikwishakukamatwa.
Kauli maalumu iliyotolewa na umoja wa wanajeshi waastaafu wanaopigania amani (Veterans for Peace – VFP) ilisema haki lazima itendeke kwa kifo cha Brown. Wakasema ni lazima ufanyike kwa haraka uchunguzi ulio wazi na huru.

Kamati ya kutetea haki za waandishi (Committee to Protect Journalists) ikasema ni lazima polisi waache kuwadhalilisha na kuwakamata waandishi. Wakati huo tayari waandishi wasiopungua 11 waliwekwa kifungoni.
Mmojawao ni Ryan Devereaux anayeandikia gazeti la ‘The Intercept’. Yeye alipigwa risasi, akakamatwa na kulala selo usiku kucha. Huyu hakukamatwa kwa makosa wala hakuwa peke yake. Kwani waandishi waliokuwa wakishambuliwa na polisi walipiga mayowe “Sisi ni wanahabari! Press! Press!”

Hata hivyo, polisi wakiwa katika kifaru waliwasogelea kwa nyuma na kuanza kuwafyetulia risasi. Wawili kati yao walijeruhiwa. Baada ya muda polisi waliwazingira, wakawakamata na kuwafunga mikono. Kisha wakawatupa katika karandinga na kuwapeleka kituoni. Wakaambiwa watapelekwa gerezani bila ya kuambiwa kosa lao.
Waandishi wakaonyesha vitambulisho vyao na polisi wakawauliza kwa nini wameingia mitaani. Mwandishi mmoja akajibu: “Ni kwa sababu tuko kazini kama mlivyo nyinyi. Ni kazi yetu kutoa habari za maandamano”

Hiyo haikusaidia, kwani walipelekwa gerezani na kuwekwa rumade muda wa saa nane. Kisha wakaachiwa bila ya maelezo.
Ilibidi hata Rais Obama awalaumu polisi kwa jinsi walivyowatesa waandishi waliokuwa wanafanya kazi yao. Alisema watu waachiliwe waandamane kwa amani kwa vile wanatumia haki yao ya kikatiba.
Hata hivyo, mfumo unabaki pale pale. Huu ni mfumo mzima wa utumiaji wa nguvu, ndani na nje ya nchi. Obama hana uwezo wala nia ya kubadilisha mfumo. Ni vizuri tukatupia jicho jambo hili.
Nchini Marekani polisi huwa na taswira ya kijeshi. Huvaa magwanda ya kijeshi na hubeba silaha za kijeshi, wakiwa na vifaru kana kwamba wako vitani huko Afghanistan au Iraki. Nchini Marekani polisi wanaelekea kama wako vitani, hasa dhidi ya raia Weusi. 

Uchumi wa Marekani unategemea sana vita na uundaji wa silaha. Kampuni za kimataifa zinasukuma vita ili wapate kuuza silaha zao. Hii inafanyika nje ya nchi na hata ndani. Na ndiyo maana tunaona mapolisi wakibebeshwa silaha za kivita kama ilivyo kwa wanajeshi waliosambazwa duniani kote.


