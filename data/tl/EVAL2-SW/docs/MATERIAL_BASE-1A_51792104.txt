Kasi ya sato na sangara kutoweka yazidi Ziwa Victoria
Aug 25, 2016

Sangara akiwa tayari kwa kuuzwa
MWANZA – KUNA hatari ya sato na sangara kutoweka kabisa katika Ziwa Victoria ikiwa hatua za makusudi hazitachukuliwa haraka kukomesha vitendo vya uvuvi haramu na uchafuzi wa maji vinavyozidi kuongezeka ziwani. 

Isitoshe, inahofiwa kuwa kutoweka kwa samaki hao kutaathiri mianya ya uchumi, ajira na kipato kwa wananchi kuanzia kwa wavuvi, wachuuzi, wasindikaji na wauzaji, lakini pia upatikanaji wa protini muhimu kwa lishe bora ya jamii.

Takwimu za Taasisi ya Utafiti wa Uvuvi Tanzania (TAFIRI) Kituo cha Mwanza, zinathibitisha kuwa samaki wanaozidi kupungua ni sato, sangara na wale wa asili kama vile ningu, njegere/kuyu, hongwe/vitoga/mbofu, nembe, ngere/ gogogo na domodomo/mbete/ kasulubana

Kupungua kwa samaki hao kumeshusha mavuno ya rasilimali hiyo ambapo takwimu hizo zinaonyesha kuwa sato waliovuliwa katika ziwa hilo wamepungua kutoka 9,709 mwaka 2014 hadi 3,888 mwaka jana.

Vilevile katika kipindi hicho, kwa mujibu wa ofisi hiyo ya TAFIRI, idadi ya sangara waliovuliwa imepungua kutoka 125,078 hadi 101,571.

Hata hivyo, takwimu hizo kwa upande mwingine zinaonyesha kuwa dagaa wameongezeka kutoka 371,177 hadi 433,845 na furu (58,386 hadi 67,297).

Katika mahojiano maalumu na Raia Mwema jijini hapa mwishoni mwa wiki iliyopita, mamlaka za usimamizi na ulinzi wa rasilimali za Ziwa Victoria zimetaja sababu kuu ya kupungua kwa sato, sangara na wengineo kuwa ni vitendo vya uvuvi haramu na uchafuzi wa maji ziwani.

Uvuvi huo usio endelevu unahusisha matumizi ya zana haramu kama vile makokoro, timba na makila zenye macho madogo zinazovua samaki wachanga na kuharibu mazingira ya Ziwa.

Mapato yapungua

Tayari madhara ya kiuchumi yanayotokana na kushuka kwa upatikanaji wa samaki hao yameanza kuonekana katika Mamlaka ya Mapato Tanzania (TRA) na viwanda vya usindikaji mkoani Mwanza.

Hali hiyo, kwa mujibu wa Meneja wa TRA Mkoa wa Mwanza, Ernest Dundee, imepunguza uzalishaji viwandani na uuzaji wa minofu ya samaki nje ya nchi.
“Kwa mfano, Kampuni ya Tanzania Fish Processors ilipunguza uzalishaji kwa asilimia 25 hadi 30 katika mwaka wa fedha 2015/2016 ukilinganisha na miaka mitano iliyopita,” ameeleza Dundee katika taarifa aliyoiwasilisha kwenye kikao cha Kamati ya Ushauri ya Mkoa (RCC), hivi karibuni.

Mbali ya kushusha pato la mamlaka hiyo linalotokana na kodi hadi Sh bilioni 1.24 kwa mwaka jana, hali hiyo imesababisha kiwanda hicho kupunguza ajira na saa za kazi.

Kaimu Afisa Mfawidhi wa Usimamizi wa Rasilimali za Uvuvi Kanda ya Ziwa, Juma Makongoro, anakiri kuwa uvuvi haramu umesababisha samaki, hususan, sato na sangara, kuendelea kupungua ziwani, hivyo kupunguza mavuno yake, kipato kwa wavuvi, mahitaji ya viwanda vya samaki, mauzo ya mazao ya uvuvi na mapato yatokanayo na uvuvi.

Jitihada zinazofanywa

Kwa mujibu wa Sera ya Uvuvi ya Mwaka 1997 na Sheria ya Uvuvi Na. 22 ya Mwaka 2003, usimamizi, uhifadhi na ulinzi wa sekta ya uvuvi ni majukumu ya wadau wote.

Wadau wa sekta hiyo ni pamoja na serikali kuu, serikali za mitaa, jamii ya wavuvi, wafanyabiashara ya samaki, wachakataji wa minofu ya samaki, viwanda vya kutengeneza nyavu, mashirika yasiyo ya serikali zikiwamo dini na wabia wa maendeleo kwa jumla.

Kwa mujibu wa Makongoro, juhudi mbalimbali zinaendelea katika kudhibiti uvuvi haramu ikiwa ni pamoja na kufanya doria majini na nchi kavu ambapo zana haramu za uvuvi hukamatwa na kuteketezwa, huku watuhumiwa husika wakishtakiwa mahakamani.

Kwa mfano, Agosti 17, mwaka huu Waziri wa Kilimo, Mifugo na Uvuvi, Dk. Charles Tizeba, aliongoza shughuli ya kuteketeza zana haramu za uvuvi katika dampo la Buhongwa jijini Mwanza.

Zana haramu zilizoteketezwa siku hiyo ni pamoja na makokoro 134, kamba za kuvutia kokoro zenye urefu wa mita 52,790, timba 419, makila zenye macho madogo 40 na nyavu nne za dagaa zilizokamatwa kati ya Februari 26 na Agosti 16, mwaka huu.

LVEMP II yasaidia

Katika juhudi nyingine, Mradi wa Hifadhi ya Mazingira ya Ziwa Victoria awamu ya pili (LVEMP II) wiki iliyopita uliikabidhi serikali kupitia kwa Waziri Tizeba msaada wa boti tatu za doria katika ziwa hilo.

Boti hizo aina ya ‘fiber glass’ zenye injini mbili kila moja na vifaa vya huduma ya kwanza, zitatumika kuimarisha doria Kanda ya Ziwa ikiwa ni pamoja na kukabiliana vitendo vya uvuvi haramu, maharamia wanaovamia wavuvi na kusaidia katika uokoaji wa majanga ya uharamia.


