Demokrasia inataka Katiba ‘yao’ ipigiwe kura
Oct 11, 2014

KWA ambao wamekuwa wakinisoma kwa miaka hii michache wanajua kuwa mimi ni miongoni mwa watu wachache tuliopinga mchakato huu wa Katiba Mpya kama ulivyoasisiwa na Rais Jakaya Kikwete.
Tunaweza kabisa kuuita ni “Mchakato wa Rais” wa kuandika Katiba Mpya. Sina sababu ya kurudia maelezo yangu marefu ya kwa nini mchakato huu ni haramu; itoshe tu kusema kwamba mchakato umepitia hatua zake walizokubaliana hadi imefikia mahali ambapo Katiba Inayopendekezwa imepatikana.
Kwa vile mchakato huu ni wao na ni halali machoni pao kisheria basi hakuna jinsi isipokuwa kuupeleka hadi mwisho wake wa kimantiki; yaani, kuipigia kura ya maoni Katiba Inayopendekezwa.
Kwa mujibu wa Sheria ya Mabadiliko ya Katiba ya Mwaka 2012 Bunge Maalumu la Katiba linatatakiwa kuvunjwa baada ya kutungwa kwa Katiba Inayopendekezwa. Sheria hiyo hiyo (kwa wanaofahamu nilishaelezea ni miongoni mwa sheria mbaya zilizowahi kuandikwa na watu wenye akili timamu) inasema kuwa hata kama Bunge hilo litavunjwa kwa kuwa limemaliza kazi yake, Rais anaweza kuliita tena ili kupitia tena hiyo Katiba na kufanyia maboresho mbalimbali. Sheria haisemi Rais ataongozwa na kitu gani katika kuamua haja ya maboresho hayo!
Sasa tukiamua kufuata hiyo sheria baada ya siku saba tangu kuchapishwa kwa Katiba Inayopendekezwa (naamini hapa wanamaanisha kuchapishwa kwenye gazeti la serikali japo naweza kuwa nimekosea) basi Tume ya Uchaguzi ya Taifa ikishirikiana na Tume ya Uchaguzi ya Zanzibar wataandaa swali ambalo litachapishwa kwenye gazeti la Serikali ambapo jibu lake litatakiwa liwe “ndiyo” au “hapana”. Kimsingi swali hilo ni lazima liwe rahisi, lenye maneno machache na linaloweza kueleweka kwa urahisi kabisa kwa mpiga kura. Kwa mfano, “Je unaikubali Katiba Inayopendekezwa?”
Hata hilo nalo linatupa shida itakuwa vipi hasa ikizingatiwa kuwa sheria inataka swali hilo liandaliwe baada ya mashauriano kati ya Mwanasheria Mkuu wa Jamhuri ya Muungano wa Tanzania na Mwanasheria Mkuu wa Zanzibar. Lakini sote tunakumbuka kuwa Mwanasheria wa Zanzibar yeye alishapiga kura ya kuikataa rasimu hii. Mojawapo ya makosa ya sheria yenyewe; hakukuwa na sababu ya watendaji kama yeye kuwa wajumbe wenye kupiga kura ndani ya Bunge la Katiba!
Na wakishapanga hilo swali hata kama Mwanasheria Mkuu wa Zanzibar anakinyongo na rasimu yenyewe – sidhani kama litakuwa tofauti sana na hilo hapo juu – basi ndani ya siku kumi na nne baada ya swali hilo kuchapishwa kwenye gazeti la serikali basi Tume ya Uchaguzi ya Taifa ikishirikiana na Tume ya Uchaguzi ya Zanzibar itatangaza, siku ya kura ya maoni, muda wa kampeni ambao hautazidi siku thelathini tangu kuchapishwa kwa swali hilo.
Kama tunavyojua kura za maoni zitaamuliwa kwa asilimia zaidi ya hamsini ya wapiga kura wa Bara na asilimia zaidi ya hamsini ya wananchi wa Zanzibar. Kama nusu ya wapiga kura au zaidi wanapiga kura ya kuikubali rasimu basi rasimu itapita na kama nusu watapiga kura ya kuikataa basi haitapita. Na hii haijalishi hiyo nusu ni idadi ya watu wangapi.
Hili nalo ni tatizo jingine la sheria hiyo mbovu. Ni wazi kuwa wapiga kura wa Tanganyika ni wengi zaidi kuliko wa Zanzibar kwa hiyo, hata nusu yao wakipiga kura na kukubali na nusu ya Zanzibar ambao kwa idadi ni wachache sana basi Zanzibar inaweza kukataa rasimu ya Katiba ambayo imekubaliwa na Wa tanzania wengi zaidi! Na kama Katiba itakataliwa mara mbili baada ya marudio ya kura ya maoni basi Katiba ya sasa (ile ya 1977) itaendelea kutumika.
Sasa hoja iliyopo ni kuwa kuna mazungumzo yaliyofanyika kati ya Rais na wadau wa vyama vya siasa ambapo ilionekana kuwa haiwezekani kufikia Katiba Mpya kabla ya Uchaguzi Mkuu kwa vile muda ni mfupi mno. Hivyo, ilipendekezwa kuwa baada ya Katiba Inayopendekezwa kupatikana basi mchakato uahirishwe hadi baada ya Uchaguzi Mkuu mwakani.
Tatizo ni kuwa sheria yao ilivyo sasa hairuhusu jambo hili na kwa maoni yangu siyo haki kwa Wa tanzania na ni kutumia madaraka vibaya kuachilia jambo ambalo wanatakiwa kulimaliza. Kitu pekee ambacho naamini kinaweza kufanyika ni kuanza kutumika Katiba Mpya kama itakubaliwa lakini hakuna namna ya kuahirisha kura ya maoni.



