
'Hakuna mgogoro Jamuhuri ya Muungano na SMZ'

Imeandikwa na Angela Semaya, Dodoma

Imechapishwa: 07 Septemba 2016

HAKUNA mgogoro kuhusu umiliki wa eneo lolote baina ya Serikali ya Mapinduzi Zanzibar na Jamhuri ya Muungano wa Tanzania.
Waziri wa nchi, Ofisi ya Makamu wa Rais (Muungano na Mazingira), January Makamba amesema bungeni mjini Dodoma kuwa, tafsiri ya suala la mipaka Jamhuri ya Muungano wa Tanzania na Zanzibar limewekwa wazi katika Katiba ya Jamhuri ya Muungano na Katiba ya Zanzibar kabla na baada ya Muungano. 
Sambamba na hilo, Makamba amesema, pia hakuna mgogoro wowote wa mafuta ya gesi baina ya serikali hizo mbili na kwamba leseni za utafutaji mafuta zilizotolewa na TPDC katika eneo hilo kwa mujibu wa Sheria ya Utafutaji wa Mafuta na Gesi Asilia ya Mwaka 1980 kwa kuwa masuala ya utafutaji mafuta na gesi asilia yalikuwa ya muungano.
Ametoa msimamo huo wakati anajibu swali la Mbunge wa Baraza la Wawakilishi, Jaku Hashimu Ayoub (CCM) aliyedai kuna mgogoro wa umiliki wa kisiwa cha Lathaman (Fungu Mbaraka) na kwamba si mgogoro wa mpaka ni wa mafuta na gesi.
Amesema, hakuna mgogoro wowote na kuwa pande mbili za Muungano zimeshakubaliana suala la mafuta na gesi liondolewe kwenye orodha ya mambo ya Muungano.
Kwa mujibu wa January, Zanzibar ipo katika mchakato wa kutunga sheria yake ya gesi na mafuta wakati utaratibu wa kikatiba ukamilika.
“Napenda kuwaomba tu wenzetu wasitumie masuala ya muungano kutatua migogoro kwenye majimbo yao , tusihusishe haya mambo tukaleta sintofahamu kwenye masuala haya,” amesema Makamba.


