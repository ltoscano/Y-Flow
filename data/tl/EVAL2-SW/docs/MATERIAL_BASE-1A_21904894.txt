
NPSC imulike kisanga cha AP
KISA cha Jumamosi alfajiri ambapo maafisa wa polisi wa Utawala (AP) walikabiliana na wenzao wa kawaida kwa kumkamata mkubwa wao, kinaonyesha ni kwa kiwango gani kikosi cha polisi kimeoza; hakiwezi kutegemewa kushirikiana kwa ajili ya usalama wa mwananchi.
Mwendo waa saa nane za usiku wa kuamkia Jumamosi, maafisa wa polisi kwa ushirikiano na maafisa wa Halmashauri ya Usalama Barabarani (NTSA), walimkamata mkuu wa polisi wa Utawala wa eneo la Lang'ata, Nairobi, Bw Nicholas Turandera.
Afisa huyo alisemekana kuendesha gari akiwa mlevi. Kama madai hayo ni ya ukweli au la, kisheria yalifaa kuthibitishwa mbele ya mahakama.
Lakini inasemekana polisi 24 wa kikosi cha Utawala walifika mahali hapo na kuvurugana na wenzao saba wa kawaida waliokuwa wakiendesha msako wa waendeshaji magari walevi.
Polisi hao wa AP walikuwa na sare kamili na walikuwa wamebeba silaha, kuonyesha kwamba walikwenda mahali hapo wakiwa na nia ya kuzua fujo kama Bw Turandera hangeachiliwa.
Inadaiwa kwamba walitayarisha bunduki zao ili kuwafyatulia wenzao wa kawaida kama wangekaidi agizo lao.
Kitendo hicho cha polisi wa Utawala ni ukiukaji wa sheria na uhalifu.
Kama Bw Turandera alipatikana akiendesha gari lake la kibinafsi akiwa mlevi, alipaswa kuchukuliwa sawa na wananchi wengine wa Kenya.
Maisha yake ni muhimu sawa na ya watu wengine na kamwe hakuwa na haki ya kuyahatarisha kwa kuendesha gari akiwa katika hali kama hiyo.
Kuwaita maafisa wa chini yake ili wamwokoe ni utumizi mbaya wa mamlaka ambao Tume ya Huduma za Polisi (NPSC) chini ya Bw Johnstone Kavuludi inapaswa kuangazia.
Halmashauri ya NTSA iliundwa na inagharamiwa na mwananchi anayelipa kodi, sawa na zinavyolipiwa sare za polisi wa Utawala pamoja na bunduki ambazo maafisa hao 24 walitumia kuzuia shughuli yenye manufaa kwa umma.
Kwa hivyo lazima hatua kali zichukuliwe, ikiwa Inspekta Mkuu wa Polisi David Kimaiyo na tume ya Bw Kavuludi zinataka wananchi wawe na imani na vikosi hivyo viwili vya polisi. Uhasama kati ya vikosi hivyo umefanya iwe vigumu kwa maafisa hao kutekeleza wajibu wao wa kumlinda mwananchi.
Kama Bw Turandera hataki kukamatwa kwa kuhatarisha maisha yake na watu wengine wanaotumia barabara usiku, basi atii sheria kama alivyoahidi alipokula kiapo cha kufuzu mafunzo ya polisi.
Katika enzi hii ya kuleta mageuzi nchini, inaudhi kusikia kuna afisa anayetumia mamlaka aliyopewa na wananchi wa Kenya, akiyatumia mamlaka hiyo kwa njia isiyomtofautisha na wahuni mitaani. 


