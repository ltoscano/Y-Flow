Mayanja akumbuka ya msimu uliopita

Imeandikwa na Mohamed Akida

Imechapishwa: 01 Septemba 2016

KOCHA msaidizi wa Simba, Jackson Mayanja amekumbuka matokeo ya sare yalivyowaponza katika msimu uliopita na kuahidi hataki yajirudie tena.

Matokeo ya Simba katika Ligi Kuu iliyopita yalikuwa ni kama homa ya vipindi yakipanda na kushuka kwa kutoka sare ama kufungwa na ikitokea kushinda ni mara chache.
Mayanja aliyeiongoza Simba karibu nusu msimu, anakumbuka vizuri matokeo hayo ambayo yaliwafanya kuangukia nafasi ya tatu nyumba ya Azam na Yanga na kushindwa kupata nafasi ya kushiriki michuano ya kimataifa kwa mwaka wan ne.
Kocha huyo aliliambia gazeti hili jana kuwa sare ya bila kufungana dhidi ya JKT Ruvu katika mechi iliyopita imewaongezea ari ya kutaka kuffanya vizuri mechi zinazokuja na kamwe hawaja paniki kama ambavyo watani zao wa jadi Yanga wanavyodai.
Alisema kama benchi la ufundi wamekuwa makini kuhakikisha matokeo hayo ya sare hayatokei tena kutokana na mikakati yao ya kutangaza ubingwa mapema kabla ya mechi ya mwisho.
“Msimu uliopita tulikosa ubingwa kutokana na sare na kupoteza baadhi ya mechi zetu, ukweli msimu huu hatutaki hilo liendelee kujitokeza, baada ya mchezo wetu na JKT Ruvu tumekuwa na kazi ya kurekebisha makosa yote ili tuweze kupata ushindi katika mechi zinazo kuja,” alisema Mayanja.
Kocha huyo raia wa Uganda, alisema anajua kama ligi ya msimu huu imekuwa na ushindani mkubwa kutokana na timu nyingi kujiandaa vizuri na ndiyo maana wameegemea zaidi kuiandaa timu yao ili kuyakwepa matokeo ya kufungwa na sare katika mechi zao zote zinazo fuata.
Alisema mpango mkakati wao msimu huu ni kuiona Simba inamaliza mzunguko wa kwanza ikiwa kileleni wakiongoza ligi, jambo ambalo litawarahisishia kutimiza kile walichokikusidia ambacho ni ubingwa wa Ligi Kuu ya Tanzania Bara msimu huu wa 2016/17.
Simba inatarajiwa kushuka dimbani katikati ya wiki ijayo kwa kumenyana na Ruvu Shooting kwenye Uwanja wa Taifa Dar es Salaam. Ipo nafasi ya pili kwenye msimamo wa ligi hiyo ikiwa na pointi nne sawa na Azam FC iliyopo kileleni kwa wastani mzuri wa mabao.


