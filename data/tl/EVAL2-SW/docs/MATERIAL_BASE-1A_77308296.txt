
Tanga kufungiwa ‘Luku’ za maji

Imeandikwa na Anna Makange, Tanga

Imechapishwa: 07 Septemba 2016

MWENYEKITI wa Bodi ya Wakurugenzi wa Mamlaka ya Majisafi na Usafi wa Mazingira jijini Tanga (Tanga Uwasa), Salum Shamte amesema mamlaka ipo katika hatua za mwisho za kufungia wateja mita za maji za malipo ya kabla.

Utekelezaji wa mkakati huo amesema utaiwezesha mamlaka kukabiliana na tatizo la sasa linalofanywa na baadhi ya wateja wakiwemo sugu ambao hawapendi kulipa ankara zao kwa wakati.
Ametoa kauli hiyo jana katika hafla ya uzinduzi wa bodi mpya ya wakurugenzi na kuaga wajumbe waliomaliza muda wao iliyofanyika katika ofisi kuu ya Tanga Uwasa iliyopo Mtaa wa Swahili jijini humo.
Alisema kupitia utaratibu huo, mamlaka itaweza kuokoa fedha zinazolimbikizwa na wateja hususan taasisi na mashirika ya umma.
"Hadi kufikia mwisho wa Agosti mwaka huu mamlaka yetu inadai taasisi mbalimbali zikiwemo za umma malimbikizo ya zaidi Sh bilioni mbili. Naamini tutakapofunga mita hizi za malipo ya kabla pamoja na mambo mengine zitatuepusha na tatizo hili linalotukabili," alisema.
Awali Mkurugenzi Mtendaji wa Tanga Uwasa, Joshua Mgeyekwa alisema pamoja na mafanikio mbalimbali waliyopata, mamlaka inakabiliana na uchafuzi wa mazingira unaotokana na shughuli za kibinadamu pamoja na uchakavu wa miundombinu ambayo husababisha upotevu wa maji safi.


