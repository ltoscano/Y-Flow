
Polisi wasema Kobia alipelekwa hospitali kukaguliwa akili baada ya kuropokwa

MFANYABIASHARA mbishani wa Nairobi, Paul Kobia jana asubuhi alikamatwa na baadaye kupelekwa hospitalini kufanyiwa uchunguzi wa akili baada ya kuanza kuropokwa akidai ndiye aliyemuua Fidel Castrol Makarios Odinga, mwanawe aliyekuwa waziri mkuu, Raila Odinga.
Mfanyabiashara huyo anayeishi katika mtaa wa Runda jijini Nairobi alikamatwa karibu na jumba la Village Market alipoanza kuropokwa akisema alijua jinsi Fidel alivyofariki. Hapo ndipo alipokamatwa na kupelekwa katika kituo cha polisi cha Gigiri kabla ya kupelekwa katika hospitali ya Chiromo Lane Medical Centre kufanyiwa uchunguzi wa kiakili.
Awali polisi walikuwa wamesema Bw Kobia alikamatwa kutokana na tabia yake yenye fujo pamoja na madai aliyofanya ya kuwa na habari kuhusu kifo cha Fidel.
Lakini baadaye Kaimu Inspekta Mkuu wa Polisi, Samwel Arachi alitoa taarifa tofauti akisema: “Tungetaka kuthibitisha kuwa Bw Kobia alipelekwa katika kituo cha polisi cha Gigiri na familia yake iliyotaka kusaidiwa kumpeleka kumuona daktari wa magonjwa ya akili baada ya kuanza kuropokwa na kuzua fujo.” Seneta wa Nairobi, Mike Mbuvi Sonko, ambaye ni mmoja wa watu waliompeleka Bw Kobia katika kituo cha polisi cha Gigiri, alisema Bw Kobia alizua vurugu akisema anafahamu jinsi Fidel alivyofariki. 
Mwezi Septemba mwaka jana, Bw Kobia alifika katika kituo cha redio cha Nation FM na kudai kuwa Fidel akiwa na wahuni waliokodishwa walimshambulia katika hoteli ya Osterian kwenye barabara ya Lenana ambapo walimpiga na kumraruria shati.
Bw Kobia ambaye pia anafahamika kama Paul Ilunga Ngoei amewahi kutajwa katika ripoti ya kurasa 392 ya Umoja wa Mataifa kuhusiana na kashfa ya dhahabu ya Congo.
Utata kuhusu mfanyabiashara huyo mwenye makeke uliongezeaka baada ya kupatikana akiwa na bunduki mbilim licha ya kuwa polisi walimpokonya bunduki yake Julai mwaka jana baada ya kumpiga risasi na kumuua mwanamume eneo la Parklands.
Moja ya bunduki hizo ilikuwa ndani ya gari lake ambalo lilkokotwa hadi kwa kituo cha polisi cha Langata baada ya yeye kuzua fujo katika mkahawa eneo la Langata mnamo Jumatano usiku.
Bw Kobia huzunguka jijini akiwa na msafara wa magari baadhi yakiwa na ving’ora.
Kwenye kisa cha Julai, alimpiga risasi mtu ambaye alidai alikuwa jambazi katika barabara ya Limuru. Baada ya kisa hicho bastola yake ilichukuliwa na faili ya uchunguzi kuwasilishwa kwa Afisi ya Mkurugenzi wa Mashtaka ya Umma kutoa mwelekeo.
Kuhusiana na tukio hilo, msemaji wa polisi Zipporah Mboroki alisema uchunguzi uligundua baadhi ya mambo ambayo yalikanganya katika taarifa ya Bw Kobia na kuhitaji uchunguzi zaidi.
Kobia alisema kuwa mmoja wa washukiwa alimnyang’anya simu lakini akawafuata na kumuua mmoja wao kwa kumpiga risasi ingawaje hakuna kilichopatikana.
Uchunguzi wa maiti ya marehemu ulionyesha kuwa alipigwa risasi mara mbili kwa karibu, moja akiwa amepiga magoti.


