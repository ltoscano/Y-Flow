Kada wa CCM anayekichimba chama chake
Oct 09, 2014

“NITAKWAMBIA kitu lakini uniahidi kwanza kwamba hutolitaja jina langu kwenye makala yako,” alinambia kijana mmoja aliye kada wa Chama cha Mapinduzi (CCM). Nikamjibu kwamba moyo wangu utakuwa kaburi na kwamba nitayazika humo yote asiyotaka niyadhukuru.
Nilipompigia simu wiki iliyopita nilikuwa na hamu ya kutaka kujuwa kuhusu Uchaguzi Mkuu ujao wa Tanzania ambao kwa mbali umekwishaanza kunukianukia na utaiva mwaka mmoja kutoka sasa. Hasa nikitaka kujua nani anafikiri ataibuka kuwa mgombea wa urais wa chama chake na nini kinachompa kufikiri hivyo.
Kulikuwa na mengine niliyotaka kuyajuwa kuwahusu vigogo wa CCM wanaotajwatajwa kuwa huenda wakawamo katika mchuano huo. Lakini sikudiriki kwa namna alivyonishangaza.
“Kila siku naomba Mungu tushindwe mwakani,” aliniambia. Halafu akaendelea kujinata, “Na nadhani dua yangu imekubaliwa maana naona dalili nzuri.”
Nilimuuliza kwa nini anakisaliti chama chake. Alitoa maelezo marefu ambayo baada ya kuyachuja nimeona kwamba sababu zake kuu ni: uongozi mbovu, ufisadi na kiburi cha viongozi wake.
Nilimsikiliza kwa makini nikibaini mawili. La kwanza kwamba huyu kijana anajiamini sana kiasi cha kuomba chama chake kishindwe ili aje yeye baadaye kujaribu kukiokoa.
La pili kwamba sisiku zote ambapo mshindi wa uchaguzi huwa muhimu. Nyakati nyingine nani kashindwa huwa ndio muhimu.
Hoja kuu ya kada huyo wa CCM ni kwamba chama chake kitaweza tu kuokoka kitaposhindwa uchaguzi mkuu ujao, kikakaa na kujitathmini na halafu kikajizaa upya.Hoja hiyo inaingia akilini lakini ina hatari.Si rahisi kwa vyama vilivyoshindwa uchaguzi barani Afrika kuweza kujiimarisha tena. 
Tumeshuhudia kwingine kwamba vyama vilivyohodhi madaraka kwa muda mrefu sana vikishindwa katika uchaguzi basi huanza kuvuta pumzi zao za mwisho. Haviwi tena imara. Tuna mifano ya vyama vya Kenya African National Union (Kanu), Malawi Congress Party na United National Independence Party (Unip) nchini Zambia.
Nikaanza kujiuliza kwa kujiambia kwamba ikiwa huyu kada mmoja anafikiri hivi labda ana mwenzake. Na kama ana mwenzake pengine kuna na wengine pia mwenye kufikiri kama wao. Na kama hivyo ndivyo hali ilivyo basi CCM imo taabuni.Huenda ikakiona kitachoitoa Ikulu.
Chama hicho kinakabiliwa na changamoto kadhaa lakini nahisi kwamba mbili ndizo zilizo kubwa. Ya kwanza ni hjinsi viongozi wake wanavyopikiana majungu, kila mmoja akiwa tayari kumtosa mwenziwe.
Changamoto ya pili ni upinzani unaokikabili chama hicho. Huu ushirikiano wa vyama vya upinzani ulioibuka kutokana na mchakato wa Katiba unaweza kuwa mwiba mkali kwa CCM. Kwa upande wake ili kinusurike chama hicho kitafanya kila hila kuusambaratisha ushirikiano huo.
Vyama vya upinzani kwa upande wao vitabidi vizidishe ushirikiano wao ili viweze kukiangusha chama cha CCM katika uchaguzi. Huko kutakuwa ni kulipiza kisasi kwa njia ya kidemokrasia.
Hata hivyo kuna hatari moja kubwa inayovikabili vyama vya upinzani; hatari yenyewe ni namna vinavyowakabili wananchi. Vimekuwa kama vinashindana na CCM kwa kutumia msamiati mmoja na kuwa na mikogo inayofanana katika uendeshaji wa mikutano yao.
Kwa sasa, vyama vyote vya siasa nchini vinazungumza kwa ndimi mbili: ulimi mmoja unazungumza lugha ya kidemokrasia, ya uwazi, haki na ufanisi – bila ya kufafanua ufanisi huo utakuwa wa nani hasa. Ulimi huo una azma ya kuwavutia wapiga kura.
Ulimi wao wa pili unazungumza lugha ya ulibirali mamboleo na utandawazi. Lengo la ulimi huo ni kuwavutia mabepari kutoka nje waje wanufaike na utajiri wetu wa maliasili na malighafi.
Inastaajabisha kwamba nchini Tanzania vyama vyote vya siasa — kinachotawala na vya upinzani — havizungumzi kuhusu tofauti za matabaka ya kijamii. Na hili ni taifa lenye mipasuko na migawanyiko mikubwa ya kijamii. Tena ni Taifa lililokuwa limepata umaarufu kwa namna lilivyokuwa likiwaangalia wanyonge wake.
Leo imekuwa kama vyama hivyo vimesalimu amri mbele ya nguvu za utandawazi na ulibirali mamboleo na vimekubaliana kutolikabili suala la tafauti za kitabaka. Kuna viongozi wa upinzani ambao wangehiari uchumi wa taifa ukabidhiwe taasisi za kimataifa kama Benki Kuu ya Dunia na Idara ya Mfuko wa Fedha za Kimataifa (IMF).
Ni hizaya tupu kwa mwanasiasa yeyote wa Tanzania kuwa na mtazamo hasi kama huo wa kuamini kwamba Wa tanzania wenyewe hawawezi kuukwamua uchumi wao. Au kwamba matatizo ya kiuchumi ya nchi yanaweza kutanzuliwa bila ya kuyazingatia kwa dhati maslahi ya tabaka la wanyonge na kuwawezesha walio katika tabaka hilo wajinyanyue.
Inasikitisha kwamba hakuna hata chama kimoja kinachoyaangalia matatizo ya Tanzania kwa mtazamo wa kitabaka kwa sababu Tanzania ni taifa lenye ufukara mkubwa na hali za maisha za wengi wanaoishi vijijini na mijini zinazidi kudidimia.


