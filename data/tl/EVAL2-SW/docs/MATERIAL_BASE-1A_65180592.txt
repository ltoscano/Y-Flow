
Wajasiriamali waelimishwa kupata leseni ya ubora

Imeandikwa na Basil

Imechapishwa: 05 Septemba 2016

ZAIDI ya wajasiriamali 40 wamepewa elimu kuhusu taratibu muhimu wanazopaswa kuzifuata pindi wanapotaka kupata leseni ya ubora kutoka Shirika la Viwango Tanzania (TBS), ikiwa ni mkakati wa kuhakikisha hawazalishi au kuuza bidhaa bila kuzithibitisha ubora. 

Akizungumza na wajasiriamali hao kwenye viwanja vya Mlimani City jijini Dar es Salaam wakati alipokuwa akiwapa elimu hiyo hivi kaibuni, Ofisa Masoko wa shirika hilo, Debora Haule alisema wana nafasi nzuri ya kulitumia shirika hilo la viwango kuhakikisha bidhaa wanazozizalisha au kuziuza haziingii sokoni bila kuthibitishwa ubora.
Kwa mujibu wa Haule, Shirika la Viwango haliwabagui wateja wake, hivyo wajasiriamali wote wakiwemo wafanyabiashara wanaokua na waliokua wana ruhusa ya kulitumia, ilimradi wafuate taratibu zinazotakiwa, ambazo ni pamoja na kutuma maombi ya kuthibitisha ubora wa bidhaa au huduma kwa Mkurugenzi Mkuu wa TBS.
"Wa tanzania wameamka na wanatambua kilicho bora. Kuwapa bidhaa isiyothibitishwa ubora ni sawa na kuwakataza wasinunue bidhaa au huduma yako.
Jambo la msingi ni kuhakikisha mnathibitisha ubora wa bidhaa na huduma zenu kabla ya kuziingiza sokoni na utaratibu wa kuufuata hauna mlolongo mrefu," alisema Haule. 
Mbali na hayo, aliwataka wajasiriamali kutosita kufika katika shirika hilo kupata majibu ya maswali yanayowasumbua kuhusu huduma mbalimbali zinazotolewa.
Alisema, kuna uwezekano wajasiriamali wakawa na mahitaji mengi ya kujua masuala muhimu kuhusu TBS lakini wanapata majibu yakuwakatisha tamaa mitaani, hivyo kuamua kuingiza bidhaa zao sokoni kinyemela bila nembo ya TBS ambayo ndio alama ya ubora.
Haule aliwataka wajasiriamali hao kutokubali kurubuniwa kwa kuuziwa au kupewa alama za ubora na watu mitaani kwa sababu shirika hilo halina mtu au wakala linayemtumia kwa ajili ya kutoa leseni za ubora mitaani.


