
Wito mpaka utatuliwe kabla uekezaji
VIONGOZI katika kaunti ya Pokot Magharibi wametoa wito kwa serikali kuingilia kati na kutatua mizozo kwenye mipaka ya kaunti za Pokot na Turkana kabla ya serikali kuanza miradi katika eneo hilo.
Wakiongozwa na meneja wa hazina ya maeneo bunge ya eneo bunge la Kacheliba Wilson Kolingura, waliitaka serikali kutatua shida hiyo kabla ya serikali za kaunti na kitaifa kuanza kuekeza katika eneo hilo. 
“Tunaogopa kuekeza katika eneo hili sababu mpaka bado haujabainika. Tunaogopa kuweka miradi eneo ambalo pengine sio letu,” alisema.
Kolingura alisema kuwa hawataki kuharibu fedha za mlipa ushuru na baadaye miradi kuondolewa.
Meneja huyo alipeana mfano wa kabla uekezaji shirika la Kerio Valley Development Authority ambapo zaidi ya Sh15 bilioni zilitumika kwa mpango wa kunyunyizia mashamba maji lakini mradi huo umesimama. 
“Shirika hilo lilitenga fedha hizo miaka minne iliyopita na mradi umekwama kutokana na wahalifu kuuvamia,” alisema.
Kolingura alitoa wito kwa serikali ya kaunti ya Turkana kuekeza kwa ujenzi wa nyumba za kulala kwenye mpaka huo kabla ya serikali kuonyesha mpaka.
“Kaunti jirani imetenga zaidi ya Sh70 milioni katika eneo la Turkana Kusini na inafaa kungoja hadi mpaka uwekwe,” alisema.
Meneja huyo alitoa wito kwa magavana wa kaunti hizo mbili kusaidia kuleta umoja na kuunganisha wakazi wa kaunti hizo.
“Ni vyema wao kama viongozi waweke tofauti zao kando na kuunganisha watu,” akasema.
Aidha Kolingura aliitaka serikali kuu kuimarisha usalama kwenye mpaka wa kaunti hizo mbili ili kusaidia walimu na wanafunzi katika eneo hilo.


