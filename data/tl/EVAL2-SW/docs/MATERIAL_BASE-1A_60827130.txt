Mamluki: Hoja nyepesi ya kuua demokrasia ndani ya vyama
Jul 03, 2014

MWAKA 2009, Profesa Abdallah Safari alipojitokeza kupambana na Profesa Ibrahim Lipumba kugombea uenyekiti wa Chama cha Wananchi (CUF).
Alishindwa kwa aibu kubwa huku ikiarifiwa kuwa wajumbe wa Mkutano Mkuu wa chama hicho walimzomea na kumzodoa.
Kama utafiti wangu upo sawa, mwaka 2011, Profesa Safari alijiondoa CUF. Baadhi ya viongozi wa CUF niliowajua walikuwa wakiniambia Profesa Safari ni mamluki, msaliti na kanunuliwa na CCM.
Upo mfanano wa hadithi ya Profesa Safari na ile ya Zitto Zuberi Kabwe, ambaye miaka kadhaa nyuma aliweka wazi nia yake ya kugombea uenyekiti wa CHADEMA.
Katika hadithi ya Zitto iliyotokea mwanzoni mwa mwaka huu, mwanasiasa huyo kijana alijikuta akijadiliwa na kamati kuu kwa tuhuma za ‘kupanga njama za mapinduzi’ kwa ushahidi wa waraka ulionaswa na intelijensia ya CHADEMA.

Kamati kuu ya chama hicho ikaamua kumvua uanachama, na isingekuwa Mahakama, huenda Zitto angeshapotea katika ramani ya siasa. Ukizungumza na wana CHADEMA kama ilivyokuwa kwa Profesa Safari, utaambiwa Zitto ni msaliti, anatumiwa kukihujumu chama.
Kwa sasa Profesa Safari yupo CHADEMA, akiwa ni miongoni mwa viongozi wa chama hicho huku CHADEMA hiyohiyo ikiwa imeingia katika ushirikiano wa vyama vya upinzani na CUF pamoja na NCCR Mageuzi.
Hamad Rashid ni mwanasiasa mwingine ambaye aliwahi kukumbana na kashkash za kuitwa mamluki. Lakini hata yeye umamluki wake ulidhihirika pale alipoanza kuhoji maendeleo ya chama na kuwatuhumu viongozi wakuu kuwa wameshindwa.
Hamad naye kama Zitto yuko alishatimuliwa na huenda tungemsahau katika duru za siasa kama si Mahakama.
Umamluki hauishii kwa wanasiasa tu, hata vyama vya upinzani vyenyewe vimekuwa vikitambuana kuwa kimoja ama kingine ni mamluki. Kuna orodha ya vyama vidogovidogo vya upinzani ambavyo fikira iliyojengeka ni kuwa vinatumiwa na CCM. Lakini hata vyama vikuu vya upinzani vimekuwa vikituhumiana umamluki.

CHADEMA na CUF ni vyama vilivyowahi kuwa maadui wakubwa huku vikishutumiana umamluki na kutumika na CCM. Baada ya muafaka kule Zanzibar, viongozi wa CHADEMA waliitangaza CUF kuwa ni CCM B , huku CUF nao wakijibu mapigo kwa namna walivyoweza.
Mabadiliko ya karibuni ya mahusiano kati ya vyama hivyo viwili yaliyozua kuzaliwa ushirikiano wa UKAWA yalishangaza wengi na hata kukasirisha baadhi.
Hivi karibuni, kundi la watu waliodai kuwa ni viongozi wa CHADEMA kutoka mikoa mbalimbali walihoji mambo mbalimbali ya chama chao ikiwamo suala la ushirikiano na vyama vingine chini ya mwamvuli wa UKAWA. Viongozi hao walihoji ni lini CUF, ambayo CHADEMA imekuwa ikiituhumu kuwa CCM B, walibadilika na kuwa wema?
Historia ya kinachoitwa hujuma katika siasa za Tanzania ni ndefu. Ndani ya vyama, hususan vya upinzani, viongozi wamekuwa wakishutumiana kuwa mamluki wa CCM tangu enzi za NCCR ya Augustine Mrema. Baadhi ya walioitwa mamluki kipindi kile wapo katika vyama vyenye nguvu kwa sasa.
Hata hivyo, ukifuatilia hadithi mbalimbali za umamluki wa CCM katika vyama vya siasa vya upinzani unagundua kuwa shutuma hizo zinakuja mara tu baadhi ya watu ama wakianza kuhoji mwenendo wa chama jambo ambalo linatia shaka. 
Mara nyingi wale wanaoita wenzao mamluki hudai intelijensia ya chama imefanya kazi yake na kupata ushahidi kuwa watu fulani wamenunuliwa na chama tawala na wanatumiwa kuleta fujo.
Msingi wa dhana ya demokrasia ni ushindani wa hoja na sera, na katika hilo tunatarajia vyama vya siasa viwe mfano bora. Demokrasia ni utawala wa wengi, huku wachache wakisikilizwa. Vyama vinashindana, lakini inapendeza kama ndani ya vyama kutakuwa na ushindani katika kutafuta uongozi.


