
Madini joto husaidia ukuaji mwili, ubongo
Madini joto ni miongoni mwa virutubishi muhimu katika ukuaji wa ubongo na mwili wa binadamu. Madini haya hupatikana ardhini na huchukuliwa na aina zote za viumbe mimea na wanyama.
Binadamu hupata madini joto kwa kula vyakula vyenye madini hayo. Hata hivyo, endapo ardhi ina upungufu wa madini joto, binadamu wanaokula vyakula vinavyopatikana katika eneo hilo hupungukiwa na madini joto na hatimaye kupatwa na madhara yatokanayo na upungufu huo.
Kwakuwa ni vigumu madini hayo kutolewa na watu kuyatumia kama sehemu ya kuepuka tatizo hilo, wataalamu walibuni yawe yanawekwa kwenye chumvi.
Kutokana na hali hii, madini joto yalianza kuwekwa katika chumvi, chini ya Sheria ya Chumvi iliyoanzishwa mwaka 1994 na kuanza kutumika mwaka 2010.
Sheria hii inamtaka kila mzalishaji au msambazaji wa chumvi kuhakikisha kuwa chumvi inayozalishwa, kusambazwa na kuuzwa kwa matumizi ya binadamu, wanyama ina madini joto kwa kiasi kinachokubalika.
Madini joto ni muhimu mwilini kwa kuwa hutumika kutengeneza vichochea mwili maarufu kama homoni.
Homoni husaidia katika ukuaji bora wa mwili na ubongo. Athari za kiafya zinazotokana na upungufu wa madini joto mwilini ni pamoja na uvimbe wa tezi la shingo, kuathirika kwa uwezo wa kuendeleza uzazi, udumavu na ulemavu wa mwili na kiakili.
Hakuna tiba, kwa mfano ya athari za udumavu au ulemavu wa akili, hivyo ni muhimu kuchukua hatua za kinga dhidi ya madhara haya kwa kuhakikisha kuwa tunatumia chumvi yenye madini joto.
Mtumiaji wa chumvi anashauriwa kuwa makini ili kuchunguza lebo na kuhakikisha kuwa maelezo haya yapo kabla ya kununua.
Hali kadhalika, mtumiaji wa chumvi anapaswa kuhakikisha kuwa inahifadhiwa vizuri katika chombo ambacho hakiruhusu upotevu wa madini joto kama vile mifuko ya plastiki. 


