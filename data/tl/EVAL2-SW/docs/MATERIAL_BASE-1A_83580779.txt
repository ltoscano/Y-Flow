
Watumiaji smartphone wanaweza kuziwekea bima

Imeandikwa na Mwandishi Wetu

Imechapishwa: 18 Oktoba 2016

WANAOTUMIA simu za kisasa za smartphone wamezinduliwa huduma ya kuziwekea bima simu zao pindi zinapopotea au kuibwa. Huduma hiyo imewezeshwa na Kampuni ya Simu za Mkononi Airtel kwa kushirikiana na kampuni ya Bima ya UAP.

Huduma hiyo imezinduliwa jana na kwamba bima hizo zitalipwa kupitia huduma ya Airtel Money.
Huduma hiyo mpya ya 'Airtel SimuBima' itawawezesha wateja wa Airtel pamoja na watumiaji wote wa Smartphone nchini kuepuka hasara pale simu inapopotea au kuibwa.
Akizungumza wakati wa uzinduzi huo Meneja Uhusiano wa Airtel Tanzania, Jackson Mmbando alisema kampuni yake imeongeza sababu nyingine kwa wateja wao kuendelea kufurahia huduma zao.
“Mteja ambaye ameibiwa simu yake au kuipoteza, basi kupitia huduma hii ya
‘Airtel SimuBima’ tutampatia pesa ili aweze kununua simu nyingine atakayotaka na kisha simu iliyopotea itazimwa moja kwa moja isiweze kutumika tena,” alisema Mmbando.
Akifafanua zaidi alisema: “Mteja wa Airtel ataweza kufaidi huduma ya 'Airtel SimuBima' baada ya kupakuwa aplikesheni ya simuBima kutoka kwenye Playstore na kusajili taarifa za smartphone yake, ikiwemo IMEI namba pamoja na gharama ya simu yake na papohapo atapata ujumbe utakaomwambia gharama ya Bima ya simu hiyo kwa mwaka ambayo ataamua kuilipa yote au kuwa anailipa kwa kila mwezi.” Alisema kwa mpango huo wa ushirikiano kati ya Airtel Tanzania na shirika la bima la UAP kupitia ‘Airtel SimuBima’ unahamasisha watumiaji wa simu za mkononi kununua simu orijino ili waweze kufurahia huduma hiyo.
Mkurugenzi wa UAP, Raymond Komanga alisema:“Tunawahakikishia wateja wote wa Airtel watakaosajili namba zao katika huduma ya Airtel SimuBima kwamba tutawalipa madai yao haraka sana pale wanapopatwa na tatizo la kupoteza simu au kuibiwa simu zilizowekewa Bima ndani ya siku tano tu tokea pale wanapotoa taarifa kituo cha polisi na kutujulisha sisi.” mwisho


