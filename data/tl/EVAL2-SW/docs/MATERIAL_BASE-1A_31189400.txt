Wasiorejesha mikopo elimu ya juu kubanwa

Imeandikwa na Angela Semaya, Dodoma

Imechapishwa: 14 Septemba 2016

SHERIA ya Bodi ya Mikopo ya Elimu ya Juu (HELB) inafanyiwa marekebisho ili kuwabana wale wasiotaka kurudisha mikopo. 

Naibu Waziri wa Elimu, Sayansi, Teknolojia na Mafunzo ya Ufundi, Stella Manyanya alisema sheria ya bodi inafanyiwa marejeo kwa ajili ya kuileta bungeni ili kumfanya mwombaji aone deni la mkopo wa elimu ni kipaumbele chake. 
Mnyanya alisema hayo wakati akijibu swali la nyongeza la Mbunge wa Viti Maalum, Zainabu Katimba (CCM) aliyeuliza serikali imeweka mikakati gani kudhibiti mfumo wa vigezo vya utoaji mikopo ili wapewe wanaostahili na imeweka mfumo gani wa kuufanya mfumo wa mikopo kuwa himilivu.
Akijibu swali hilo, Naibu Waziri alisema serikali imejipanga kuhakikisha muombaji analipa deni lake lakini pia bodi inatakiwa kuweka kumbukumbu kamili ya waliokopeshwa, vivyo hivyo kwa upande wa vyuo.
Manyanya alisema pia wizara imeelekeza vyuo kuwa na madawati ya mkopo na kuhakikisha waombaji wanatimiza vigezo ambavyo ni kuzingatia vigezo vya uhitaji, uraia na kuomba kupitia mtandao pamoja na kipaumbele cha taaluma inayohitajika.
Katika swali lake la msingi, Katimba alisema Bodi ya Mikopo ya Elimu ya Juu ilifanya ongezeko la fedha za kujikimu kwa wanafunzi wa vyuo vikuu kwa Sh 1,000 kutoka 7,500 mpaka 8,500 mwaka wa fedha 2015/2016 na kutaka kufahamu iwapo serikali iko tayari kuongeza fedha hizo kufika Sh 10,000.
Akijibu swali hilo la msingi, Manyanya alisema serikali hufanya utafiti kila baada ya miaka miwili ya gharama halisi na maisha ya wanafunzi unaojumuisha gharama za chakula na malazi.
Alisema wizara sasa itafanya utafiti mwingine ili kubainisha gharama halisi za chakula na malazi na matokeo ya utafiti huo yatatumika kipanga viwango vya fedha atakazolipwa mwanafunzi kwa kuzingatia gharama halisi pamoja na upatikanaji fedha.


