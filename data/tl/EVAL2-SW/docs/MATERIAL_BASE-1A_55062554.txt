
Waziri apangua menejimenti Bodi ya Korosho

Imeandikwa na Halima Mlacha

Imechapishwa: 18 Oktoba 2016

WAZIRI wa Kilimo, Mifugo na Uvuvi, Dk Charles Tizeba amefanya mabadiliko katika menejimenti na wajumbe wa Bodi ya Korosho kwa kuteua wajumbe wengine saba, wakiwemo wawili watakaokaimu nafasi ya Mkurugenzi Mkuu na Mkurugenzi wa Masoko wa bodi hiyo.

Dk Tizeba alifanya mabadiliko hayo siku moja baada ya Waziri Mkuu, Kassim Majaliwa kumuagiza kuifanyia marekebisho makubwa bodi hiyo na menejimenti yake, baada ya kushindwa kusimamia zao hilo ipasavyo.
Pamoja na hayo, Waziri huyo amemrejesha kazini Mkurugenzi Mkuu wa Bodi ya Pamba Tanzania, Marco Mtunga baada ya kutokuwepo kwa uthibitisho wa kuhusika na matumizi mabaya ya Sh bilioni 2.4 zilizotakiwa kulipwa kwa wakulima kutokana na mdororo wa uchumi mwaka 2008.
Akizungumza na waandishi wa habari Dar es Salaam jana, Dk Tizeba alisema lengo la kufanya mabadiliko ni kuhakikisha Bodi ya Korosho inafanya kazi yenye ufanisi na tija.
Aliwataja wajumbe wapya kuwa ni Hassan Jurufu atakayekaimu nafasi ya Mkurugenzi Mkuu wa Bodi na Ray Mtangi atakayekaimu nafasi ya Mkurugenzi wa Masoko. Nafasi ya Mkurugenzi Mkuu wa Bodi ya Korosho ilikuwa inashikiliwa na Mfaume Mohamed wakati nafasi ya Mkurugenzi wa Masoko ilikuwa inashikiliwa na Juma Yusuf, ambao wote watapangiwa kazi nyingine.
Aidha, alisema katika eneo la Bodi ya Wakurugenzi, wajumbe wapya walioteuliwa ni Faith Mitambo na Mshamu Mhundila watakaowakilisha wakulima, Edgar Maokola-Majogo atakayewakilisha wabanguaji wadogo na Profesa Peter Massawe atakayewakilisha watafiti wa korosho.
Kwa upande wa wajumbe watakaowakilisha Wizara ya Kilimo, Mifugo na Uvuvi, Dk Tizeba alimteua Belinda Kessy kushika nafasi hiyo na upande wa wawakilishi wazoefu katika tasnia ya korosho aliwateua Profesa Marcelina Chijoriga na Profesa Wakuzu Magigi.
Aidha, waziri huyo alifafanua kuwa pamoja na mabadiliko hayo, kwa mujibu wa Sheria ya Korosho ya Mwaka 2009, Mwenyekiti wa bodi hiyo ataendelea kuwa Anna Abdallah mpaka pale Rais atakapoteua mwenyekiti mwingine kushika nafasi hiyo.
Akizungumzia kumrejesha kazini Mtunga, alisema anatakiwa kurejea kazini mara moja, huku taratibu nyingine zikichukuliwa kwa mujibu wa sheria za utumishi.
Katika agizo lake, Waziri Majaliwa alisema serikali itafanya mapitio ya bodi zote za mazao ya biashara na imeanza na zao la korosho kisha mazao ya pamba, tumbaku, kahawa, katani na chai. Katika tathmini na mapitio hayo, bodi itakayobainika kushindwa kutekeleza majukumu yake itavunjwa.


