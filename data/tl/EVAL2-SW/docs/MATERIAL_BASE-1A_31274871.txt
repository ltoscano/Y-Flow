VYOMBO VYA HABARI – Mlivyombana Sitti wabaneni watawala wetu
Nov 14, 2014

ALIYEKUWA Miss Tanzania wa mwaka huu, Sitti Mtemvu ameamua kuvua taji hilo baada ya shutuma nyingi dhidi yake. Mara tu baada ya ushindi wake kutangazwa, tuhuma zilianza kutolewa kuwa aliongopa kuhusu masuala ya umri na kuwa hakuwa na miaka 18 kama ilivyodaiwa bali alikuwa ni dada wa miaka karibu 25.

Tuhuma hizo zilikolezwa na vielelezo mbalimbali vilivyoonesha kuwa binti huyo kweli alikuwa ni “mdada” na si msichana mdogo. Hata kulikuwepo na madai kwamba alikuwa tayari na mtoto kitu ambacho yeye mwenyewe baadaye aliamua kukikanusha. 

Waandaji wa mashindano hayo ya ulimbwende wakiongozwa na mkuu wao, Hashim Lundenga, waliitisha mkutano na waandishi wa habari Oktoba 21. Katika mkutano ule waandishi wa habari walimbana kwa maswali mbalimbali na yeyote aliyeona tukio lile atakubaliana nami kuwa waandishi walimbana vizuri na kwa haki na Sitti alishindwa kujibu maswali kiufasaha hasa kwa mambo ambayo yalikuwa ni kiini cha shutuma dhidi yake. Majibu yake kuwa hakuwa amejiandaa na kuwa ataitisha mkutano mwingine wa waandishi wa habari yalikuwa ni ya kukwepa hoja.

Kilichonifurahisha zaidi kwenye mkutano ule ni jinsi gani waandishi wa habari hawakujali wala kuogopa kumbana Sitti kwani waliamini shutuma na tuhuma dhidi yake zilikuwa ni nzito na zina nguvu. Nina uhakika waandishi hao waliowakilisha vyombo mbalimbali vya habari walikuwa wameona vielelezo mbalimbali vilivyodokeza kwa kiasi kikubwa kutokupatana kwa umri wa Sitti Mtemvu akiwa Marekani, Jimbo Texas na maelezo yake katika kugombea Umiss Tanzania. Waandishi walipodai maelezo zaidi walikuwa wamesimamia vizuri fani yao na walionesha weledi.

Hata hivyo, kwa macho ya sisi wengine jinsi ambavyo waandishi walimbana binti huyo wangekuwa wanawabana watawala na wanasiasa wetu sawa sawa tungeweza kuona na wao wanajivua mataji yao ya ukuu! Kama dada huyu aliweza kuulizwa bila kupepesewa macho na waandishi wa kike na wa kiume na inaonekana waliokuwa wamejipanga kweli kweli inatupa matumaini kuwa waandishi wakiamua –siyo wakiwezeshwa – wanaweza kweli kweli.

Hata hivyo, inawezekana vile vile kuwa waandishi wetu waliweza kufanya hivyo kwa sababu Sitti alikuwa ni mnyonge wao. Waliweza kumbana na kumuuliza maswali na hata kumrekodi na kumrusha hewani na sote tukaona binti wa watu akibabaika kwa sababu moja kubwa; Sitti hakuwa tishio kwa waandishi hao. Sitti hakuwa analeta matangazo kwenye vyombo vyao vya habari; Sitti alikuwa hatoi ‘vitripu’ vya hapa na pale na kwa hakika sidhani kama Sitti alikuwa ana uwezo wa kutoa bahasha za hapa na pale. Simaanishi hata kidogo kuwa waandishi wetu hufanya kazi kwa kuangalia maslahi yao ya kiuchumi vile vile; la hasha, ninamaanisha kuwa wakati mwingine ni rahisi zaidi kumbana mtu asiyetishia maslahi yetu mbalimbali.

Yatupasa tujiulize kwa dakika chache tu ni wanasiasa wangapi au wafanyakazi wangapi wa ngazi za juu ambao wameliingiza taifa kwenye kashfa nzito nzito na hawajawahi kubanwa kama Sitti? Au tumemsahau yule mwanasiasa aliyeahidi kuwa “mgao wa umeme utakuwa historia”? Tumesahau yule mwanasiasa mkubwa kabisa aliyetuahidi kuwa atahakikisha unakuwepo utaratibu wa kutenganisha siasa na biashara?

Mara nyingi tunaangalia waandishi wetu wanapoitwa kwenye mikutano na wakubwa hawa wakati mwingine unaweza kudhani wameitwa na baba au mama zao. Waandishi wetu wanakaa pale kuchukua taarifa tu na kuziripoti; hakuna anayeuliza maswali ya kubana na wala hawajioneshi kuwa wanajua wanachozungumzia. Wakati mwingine unaweza hata kujiuliza kama wanaotumwa kwenda ku-cover mikutano hiyo wamejiandaa vipi. Mtu anaweza kujiandaa kwa maswali kwa sababu analijua jambo lenyewe kwa kina.

Chukulia kwa mfano suala hili la kashfa ya meno ya tembo. Hii ni kashfa kubwa sana kama ingekuwa inafuatiliwa vizuri. Lakini kwa bahati mbaya tumepewa majibu ya kisiasa na mengine hata hayaingii akilini na sisi kama waandishi wa habari tunayarudia majibu hayo kama kasuku! Chukulia hata kwa mfano suala hili nyeti la kufanyiwa upasuaji Rais Jakaya Kikwete; suala hili ni zito na linahusiana sana na utawala wa nchi yetu lakini waandishi tunatumiwa taarifa na picha kutoka Marekani na waandishi wa Rais nasi kama kasuku tunarusha tena kwa wananchi jinsi zilivyo. Hakuna maswali wala maelezo zaidi. Wananchi nao wanabakia na maswali ambayo wanatamani waandishi wangeuliza. Na sidhani kama waandishi wakienda kumpokea Rais atakaporudi watakuwa na uthubutu wa kuuliza maswali yoyote makini. 


