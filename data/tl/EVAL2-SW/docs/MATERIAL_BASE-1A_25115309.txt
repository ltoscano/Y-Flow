
Posi aomba migodi kusaidia kupinga mauaji ya albino

Imeandikwa na Kareny Masasy, Simiyu

Imechapishwa: 11 Oktoba 2016

NAIBU Waziri wa Nchi Ofisi ya Waziri Mkuu, Watu Wenye Ulemavu, Dk Abdallah Posi ameiomba migodi ya kuchimba madini nchini kusaidia katika mapambano ya kupiga vita mauaji ya watu wenye ulemavu wa ngozi.

Naibu Waziri huyo alisema kuwa maeneo yenye madini hapa nchini ndiko mauaji ya wenye ualbino yamekuwa yakitokea mara kwa mara, kutokana na wakazi wake kuamini wakipata viungo vyao wataweza kupata madini mengi na kutajirika.
Posi alitoa kauli hiyo juzi kwenye sherehe za uzinduzi wa maonesho ya Wiki ya Vijana Kitaifa yanayofanyika mjini Bariadi mkoani hapa. Naibu Waziri huyo aliitaka migodi hiyo kutoa elimu kwa jamii kuwa upatikanaji wa madini hautegemei viungo vya binadamu hasa watu wenye ulemavu wa ngozi.
“Kupitia maadhimisho haya niitake migodi ya madini hapa nchini kuchukua jukumu hili la kutoa elimu kwa wananchi hasa katika maeneo yao, kutusaidia katika janga hili, wananchi waelimishe kuwa madini hayapatikani kwa kutumia viungo vya albino bali ni teknolojia,” alisema.
Pia Naibu Waziri huyo alisema kwa sasa watu wenye ualbino wanaishi katika hofu kubwa, kufichwa, kushindwa kufanya kazi, kutengwa pamoja na kutelekezwa katika vituo vya kulelea watoto kutokana na hofu iliyopo juu yao ya kuuawa. 
Alisema watu wenye ulemavu wamekuwa hawapewi kipaumbele katika kusaidiwa hasa kwenye Mpango wa kunusuru kaya masikini unaoendeshwa na Mfuko wa Maendeleo ya Jamii(Tasaf), kupewa fedha katika vikundi vyao ikiwa pamoja na wafanyakazi wenye ulemavu kutothaminiwa.
Alizitaka halmashauri zote nchini kuacha tabia hiyo mara moja kwa kutoa haki sawa kwa watu wote bila ya kuwepo unyanyapaaji kwa kufuata sheria na misingi ya utoaji haki.


