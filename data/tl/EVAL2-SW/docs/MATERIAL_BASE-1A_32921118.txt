
Matokeo ni kama msumari- Shime

Imeandikwa na Mwandishi Wetu

Imechapishwa: 04 Oktoba 2016

KOCHA Mkuu wa timu ya soka ya taifa chini ya umri wa miaka 17 Serengeti Boys, Bakari Shime amesema kushindwa kufuzu fainali za Kombe la Mataifa Afrika ni msumari unaowatesa moyoni. 

Serengeti Boys ikiwa kwenye nafasi nzuri ya kufuzu fainali hizo zitakazofanyika Madagasca mwakani baada ya kuwa mbele kwa mabao 3-2 iliyoyapata katika mechi ya nyumbani wiki mbili zilizopita, ilifungwa bao 1-0 ugenini Congo Brazzavile katika dakika za majeruhi na kutupwa nje ya michuano hiyo kwa faida ya bao la ugenini.
Akizungumza kwa njia ya simu jana, Shime alisema vijana wake walicheza vizuri hadi dakika za mwisho lakini walijisahau kwa kufanya makosa madogo yaliyowapa faida wenyeji.
“Nawapongeza wachezaji wangu kwa kucheza vizuri, walijisahau dakika za mwisho tukafungwa na kutolewa kabisa kwenye mashindano, tumepata maumivu kwani tulijiandaa kusherehekea,” alisema.
Alisema lengo lao ilikuwa kama si kushinda basi ni kupata sare, ambapo wachezaji wake walionesha jitihada hizo, ingawa baadaye makosa yaliwagharimu.
Kwa sasa hakuna tena michuano mingine ya vijana mpaka mwaka 2019 itakapofanyika michuano ya vijana chini ya umri wa miaka 20 na ambayo Tanzania ni mwenyeji.
Timu hiyo inatarajiwa kuwasili leo saa tatu usiku ambapo Rais wa Shirikisho la Soka Tanzania (TFF) Jamal Malinzi amehamasisha wadau wa soka kujitokeza kwa wingi kuwapokea.
“Vijana wetu watarejea kesho (leo) saa tatu usiku, naomba wadau wajitokeze kwa wingi, kisha keshokutwa (kesho) tutapata nao chakula cha jioni na tutawaambia kwamba wao ndio Ngorongoro Heroes (timu ya vijana chini ya umri wa miaka 20) na tunawatarajia kwenye mashindano ya mwaka 2019,” alisema Malinzi.


