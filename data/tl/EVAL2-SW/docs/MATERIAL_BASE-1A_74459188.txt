Mabalozi wa EU wafurahia fursa za uwekezaji Tanga

Imeandikwa na Anna Makange, Tanga

Imechapishwa: 26 Oktoba 2016

UJUMBE wa mabalozi 12 kutoka nchi za Jumuiya ya Ulaya (EU) umetembelea maeneo ya Bandari ya Tanga na kusema umefurahishwa na fursa za uwekezaji zilizopo kupitia sekta hiyo ya usafirishaji.

Walitembelea Bandari ya Tanga, bohari ya mafuta ya GBP na kukagua eneo la Chongoleani itakapojengwa bandari ya kushushia mafuta ghafi kutoka nchini Uganda. 
Kiongozi wa ujumbe huo, Reoland Van de Geer amebainisha hayo wakati akizungumza na waandishi wa habari baada ya kukamilisha ziara yao hiyo.
“Kimsingi hii ndiyo ziara ya kwanza ya mabalozi wa nchi za EU kutembelea maeneo ya mkoa wa Tanga na lengo letu ni kujionea fursa mbalimbali za uwekezaji,” alisema Van de Geer na kuongeza: “Baada ya kutoka hapa nina hakika tutaenda kuwaeleza wafanyabiashara wetu kuhusu tuliyoyaona hapa Tanga ili waje kuwekeza.” Awali, Mkuu wa Bandari ya Tanga, Henry Arika wakati akitoa taarifa kuhusu utendaji wa bandari hiyo, alisema kimsingi wana matarajio makubwa ya kupata wawekezaji katika mradi wa ujenzi wa bandari mpya ya Mwambani.
“Hawa ni viongozi wa ngazi za juu sana katika nchi za EU ambao wanawakilisha nchi zao hapa Tanzania tunatarajia yale waliyoyaona na kuyasikia kuhusu bandari na mpango wa ujenzi wa bandari ya Mwambani watashauriana na wafanyabiashara wa nchi zao ili waje kuwekeza,” alisema Arika.
Mkuu wa Mkoa wa Tanga, Martine Shigella alisema kutokana na uwekezaji mkubwa unaotarajiwa kufanyika mkoani humo ikiwemo wa bandari ya kushushia mafuta ghafi kutoka Uganda, kwa sasa kipaumbele kikuu ni kupata wawekezaji watakaojenga majengo ya kutolea huduma mbalimbali.


