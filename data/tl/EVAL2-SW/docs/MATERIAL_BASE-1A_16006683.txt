Pombe kuipa kaunti Sh100m
Sheria mpya kutumiwa kupokea ada za leseni
KAUNTI ya Mombasa mwaka huu inatarajia kukusanya zaidi ya Sh100 milioni kutoka kwa leseni za uuzaji pombe.
Hayo yanajiri, baada ya bunge la kaunti kuidhinisha mswada wa leseni za pombe mnamo Desemba Mwaka jana.
Gavana, Bw Ali Hassan Joho, anatarajiwa kutia sahihi sheria hiyo mwezi huu, kuwezesha kaunti kupanga mikakati ya kukusanya ushuru kutoka kwa leseni za kuuza pombe.
Mnamo mwaka jana, kaunti haikuweza kukusanya ushuru kutoka kwa leseni za kuuza pombe kutokana na ukosefu wa sheria hiyo. Mkuu wa Utalii wa kaunti ya Mombasa, Bw Tumbo Odhiambo, alisema kuwa kutokana na sheria iliyoidhinishwa na bunge, Wizara yake hivi karibuni itaanzisha bodi ambayo itasimamia maswala ya pombe. 
Bw Odhiambo alisema kuwa Bodi hiyo itasimamia ukusanyaji wa ushuru wa leseni za kuuza pombe na vile vile kuhakikisha kuwa baa, vilabu vya usiku na hoteli zinafuata sheria.
Kwa sasa, alisema, baa 600 zimeorodheshwa ilhali zaidi ya baa 500 mpya zinatarajiwa kuorodheshwa na kukabidhiwa leseni za kuuza pombe. Kaunti ya Mombasa vile vile ina hoteli zaidi ya 60 na vilabu vya usiku vipatavyo 15.
Akiongea na Taifa Leo jana, Bw Odhiambo aliarifu kuwa hivi karibuni kaunti itafanya mkutano na wadau wa uuzaji pombe kuwaarifu kuhusu kutuma maombi ya kuorodheshwa upya.
Wauzaji pombe pia watafahamishwa kuhusu bodi mpya ambayo itakuwa ikisimamia maswala ya pombe ikiwa ni pamoja na malipo ya leseni.
Alisema baa itakuwa ikilipishwa Sh50,000 kama ada ya leseni ya kuuza pombe kwa muda wa mwaka mmoja. 
Hapo awali, alisema, halmashauri ya NACADA ndiyo ambayo ilikuwa ikikusanya ushuru wa leseni za kuuza pombe.
Bw Odhiambo aliarifu kuwa wenye baa, vilabu vya usiku na hoteli watatakikana kuleta leseni zao za zamani kudhihirisha kuwa walikuwa wanafanya biashara halali.


