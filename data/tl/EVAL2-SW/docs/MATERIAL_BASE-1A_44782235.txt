
Kilimanjaro Queens mabingwa

Imeandikwa na Mwandishi Wetu

Imechapishwa: 21 Septemba 2016

TIMU ya soka ya wanawake ya Tanzania Bara, Kilimanjaro Queens jana ilitawazwa kuwa mabingwa wa kwanza kombe la Chalenji kwa nchi za Afrika Mashariki na kati baada ya kuifunga Kenya mabao 2-1. 

Michuano hiyo iliyofanyika Jinja Uganda imeanzishwa kwa mara ya kwanza na Baraza la Vyama vya Soka Afrika Mashariki na Kati (Cecafa). Mashujaa wa Kili Queens jana walikuwa Mwanahamisi Omary na Stumai Abdallah waliofunga mabao hayo kabla ya mapumziko.
Kenya walipata bao lao dakika ya tatu ya mchezo. Michuano hiyo ilishirikisha timu 11 ambapo Tanzania katika safari yake iliifunga Rwanda ikatoka sare ya bila kufungana na Ethiopia kabla ya kuwafunga wenyeji Uganda kwenye mechi ya nusu fainali.
Timu nyingine zilizoshiriki michuano hiyo ni Zanzibar, ‘Zanzibar Queens, Burundi na Ethiopia. Akizungumza na gazeti hili kutoka Jinja kocha mkuu wa Kili Queens, Sebastain Mkoma alisema alijua tangu mwanzo wangetwaa ubingwa licha ya kukiri aliihofia Kenya.
“Kenya niliihofia sana kwa sababu hata ukiangalia mechi zao walionekana wapo fiti sana kulinganisha na timu nyingine, nilipoingia nao fainali nilijua kazi itakuwa ngumu,” alisema.
“Lakini nawashukuru wachezaji wangu wamefuata kile kile nilichowaelekeza, hawajaniangusha, naamini huu ni ushindi wa Wa tanzania wote,” alisema.
Jana baada ya taarifa za ubingwa huo wadau mbalimbali wa michezo waliandika kwenye mitandao ya kijamii kuipongeza Kili Queens akiwemo Waziri wa Habari, Utamaduni, Sanaa na Michezo, Nape Nnauye ambaye aliandika: “Mungu Mkubwa, Kilimanjaro Queens mabingwa wa Cecafa kwa wanawake baada ya kuwachapa Wakenya kwa 2-1, hongereni wanawake wa Tanzania”.


