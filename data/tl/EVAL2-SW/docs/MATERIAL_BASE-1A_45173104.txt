Makundi yaiweka pabaya Katiba
Mar 12, 2014

MISIMAMO ya makundi ya kisiasa inayoonyeshwa na wajumbe wa Bunge Maalumu la Katiba linaloendelea mjini Dodoma, inaliweka Taifa katika hatari ya kutokupata Katiba mpya inayotokana na wananchi kwa kuwa makundi yanayosigana yanafanya hivyo kwa ajili ya maslahi binafsi ya makundi hayo.
Mmoja wa wafuatiliaji wa Bunge hilo Maalumu, anasema ubishi kuhusu kanuni, uliokuwa unaendelea bungeni, unalenga kufanya mabadiliko makubwa kwenye Rasimu ya Katiba.
Akizungumza na gazeti hili jijini Mwanza, Wakili wa Kujitegemea wa Kampuni ya Right Mark Attorney, Gaspar Ng’wanalyela, anasema mabishano hayo hayaishii kwenye kura ya wazi au ya siri tu isipokuwa uko mkakati wa kutaka kuzipa kanuni nguvu ili Bunge hilo Maalumu liwe na uwezo wa kufanya mabadiliko makubwa kwenye Rasimu ya pili ya Katiba jambo ambalo ni kinyume cha Sheria ya Mabadiliko ya Katiba. 
“Malengo ya mchakato mzima wa Katiba yalikuwa ni kuifanya iwe ni miliki ya wananchi, yaani itokane na maoni yao, ambayo ndiyo yaliyomo kwenye Rasimu ya pili ya Katiba, kama wakiifanyia rasimu hiyo mabadiliko makubwa, Katiba itakosa uhalali wa kuwa ya wananchi, watakuwa wameyakataa maoni ya wananchi,” alisema Ng’wanalyela.
Aliongeza kuwa Sheria ya Mabadiliko ya Katiba inalipa Bunge Maalumu mamlaka ya kuboresha tu yaliyomo kwenye Rasimu ya Katiba, si kufanya mabadiliko makubwa ya kimsingi, kwa kuwa kufanya hivyo kutakuwa ni kupoka mamlaka ya wananchi katika mchakato mzima wa kutunga katiba.
“Kwa mfano, kama Rasimu inasema kuwe na serikali tatu, mamlaka ya Bunge hili maalumu si kukataa serikali tatu, isipokuwa wanatakiwa kuweka misingi ya uendeshaji wa serikali hizo, wanaweza kusema labda marais watatu hapana, labda kuwe na Rais mmoja wa shirikisho, Tanganyika na Zanzibar ziwe na mawaziri wakuu,” alifafanua.
Kwa mujibu wa Sheria ya Mabadiliko ya Katiba, Sura ya 83, toleo la mwaka 2012, Ibara ya 25 Ibara ndogo ya (1) na ya (2) mamlaka ya Bunge Maalumu la Katiba yanaelezwa kuwa “Bunge Maalumu litakuwa na mamlaka ya kujadili na kupitisha masharti ya Katiba inayopendekezwa, kutunga masharti ya mpito na masharti yatokanayo kama Bunge Maalumu litakavyoona inafaa. Mamlaka ya Bunge Maalumu ya kupitisha masharti ya Katiba inayopendekezwa yatatekelezwa baada ya Rasimu ya Katiba kuwasilishwa na Mwenyekiti wa Tume na kupitishwa na Bunge Maalumu.”
Kwa upande wake mhadhiri mwandamizi wa Chuo cha Mtakatifu Augustine (SAUT) cha Mwanza, Nkwambi Ng’wanakilala anasema pamoja na kuwa Tume ya Jaji Warioba imefanya kazi yake vizuri lakini inaweza kuonekana haina maana kama wabunge wa Bunge Maalumu la Katiba wataendelea kushikilia misimamo ya makundi yao kisiasa badala ya kuzingatia maslahi ya Taifa.
“Kinachoonekana hapo hakuna maslahi ya Taifa, kuna political dominance (uwingi wa nguvu za kisiasa), kila kundi limeenda na msimamo wa kisiasa lakini misimamo ya chama si ya Taifa, chama ni chama tu, hakiwezi kuwa Taifa.
“Katika hali ya namna hii makundi ambayo yamekuwa historically marginalized (yametengwa kihistoria) kama wafugaji wa Kimasai na wengine hawana mtetezi, walioko bungeni wanatetea maslahi ya makundi yao kisiasa,” alisema Ng’wanakilala.
Mhadhiri huyo ambaye pia amepata kuwa Mkurugenzi wa iliyokuwa Redio Tanzania Dar es salaam (RTD) amesema hata kuchelewa kufikia muafaka katika baadhi ya kanuni kunatokana na wajumbe kuzingatia zaidi maslahi ya makundi yao kisiasa badala ya maslahi ya Taifa.
Kwamba kama kungekuwa na dhamira ya maslahi ya Taifa, kanuni hizo zingekubaliwa mara moja, lakini kwa vile kila kundi linatazama kanuni hizo kwa maslahi yao ndiyo tunaona mivutano hii.
“Bunge la Katiba si mahali pa kupiga siasa. Ni mahali pa kuamua hatma ya nchi. Bahati mbaya hili la kwetu limekuwa bunge la vijembe na mipasho, sidhani kama tutapa Katiba bila maridhiano. Jaji Warioba alifanya kazi nzuri sana, lakini inaonekana haina maana,” alisema.
Kwa maoni yake hali inayotokea sasa hivi bungeni inatokana na uwiano usio sawa wa wajumbe wa Bunge hilo Maalumu la Katiba. Kuwapo kwa wabunge wa Bunge la Jamhuri na Baraza la Wawakilishi Zanzibar 400 kumeleta uwiano usio sawa na wajumbe wengine 201 wanaotoka katika makundi mbalimbali ya jamii ndiyo maana hata mijadala ya kanuni ilitawaliwa na makundi yenye maslahi ya kisiasa kama lilivyo Bunge la kawaida na pakakosekana mantiki ya kuwa na Bunge Maalumu la Katiba.
Askofu Msaidizi wa Jimbo la Bukoba, Mhashamu Methodius Kilaini ameliambia Raia Mwema kuwa mgawanyiko huo ni kawaida lakini kinachotakiwa ni msimamo wa Mwenyekiti katika kuamua kufikisha mjadala mwisho.


