
Elimu, maji fahari ya Serengeti

Imeandikwa na Hellen Mlacky

Imechapishwa: 27 Oktoba 2016

KATIKA kuadhimisha miaka 20 ya bia ya Serengeti Premium Lager (SPL), kampuni inayozalisha kinywaji hicho ya Serengeti (SBL), imesema inajivunia kurudisha fadhila kwa jamii kwa kuwasaidia kupitia miradi ikiwemo elimu na maji.

Kampuni hiyo imechimba visima virefu vya maji safi katika mikoa zaidi ya 10 nchini na kwa upande wa elimu, wametoa udhamini kwa wanafunzi 35 wanaosoma elimu ya juu katika vyuo mbalimbali nchini.
Akizungumza na waandishi wa habari jana jijini Dar es Salaam, Mkurugenzi Mkuu wa SBL, Helene Weesie alisema sherehe hizo zimekwenda sambamba na uzinduzi wa mwonekano mpya wa bia hiyo ambayo imeanza mwaka 1996.
Alisema uzinduzi wa mwonekano mpya wa bia ya Serengeti pia umekuja na kaulimbiu mpya ya kinywaji hicho “Taifa letu. Fahari yetu. Bia yetu”.
“Mbali na kuonesha mafanikio ya bia ya Serengeti kwa kipindi cha miongo miwili iliyopita, Kampuni ya SBL itatumia kipindi hiki kuwashukuru wateja wake na Wa tanzania kwa kuikubali bia ya Serengeti kama chaguo lao na hivyo kuifanya kuwa miongoni mwa bia zinazoongoza hapa nchini,” alisema.
“Tunawashukuru wateja wetu, wafanyabiashara, wasambazaji, mashirika ya sekta binafsi, serikali na wadau wote ambao kimsingi wametusaidia na kuwa nasi katika safari yetu hii ya mafanikio”alisema.
Alisema bia ya Serengeti ni ya kwanza kutengenezwa kwa kimea kwa asilimia 100 nchini ikiwa ni ubunifu wa Mpishi Mkuu Mtanzania, Winston Kagusa ambaye alichanganya mbinu ya utengenezaji wa bia za kijerumani na vionjo vya hapa nchini na kupata kinywaji hicho.
Weesie alisema bia ya Serengeti ilizalishwa kwa mara ya kwanza ikilenga kufika sehemu ndogo maalumu ya soko, lakini azma hiyo ilibadilishwa na kuzalishwa kwa wingi kutokana na ongezeko kubwa la mahitaji ya bidhaa hiyo jambo ambalo lilisababisha kuanzishwa uzalishaji zaidi katika viwanda vya SBL vilivyopo Moshi na Mwanza.
Aidha, alisema katika kipindi chote cha miongo miwili, bia hiyo imekuwa na vifungashio vya mwonekano tofauti vinavyoakisi mabadiliko ya kinyakati na mahitaji ya wateja wake.
Pia alisema wamefanikiwa kupata medali zaidi ya 10 za kutambulika kimataifa katika kipindi hicho cha miaka 20 na kuahidi kuwa wataendelea kuzalisha kinywaji hicho katika ubora wa hali ya juu kwa kuzingatia vigezo vya ubora vilivyoainishwa na Shirika la Viwango Tanzania (TBS) na Shirika la Viwango la Kimataifa (ISO).


