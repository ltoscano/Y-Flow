
Wadaiwa NHC lipeni kodi ya pango

Imeandikwa na Mhariri

Imechapishwa: 08 Septemba 2016

KAMA kuna miundombinu ambayo binadamu hawezi kujifanya amesahau au kutoihitaji ni malazi, kwa maana ya nyumba ya kuishi na ofisi ya kumwezesha kutekeleza majukumu yake ya kazi.

Familia ni lazima iishi kwenye nyumba katika utaratibu wa kawaida wa maisha; na mfanyakazi kuwa na ofisi kwa ajili ya kumwezesha kutekeleza majukumu yake ya kazi. Kutokana na umuhimu huo kwa familia, kampuni, taasisi ikiwa ni pamoja na zile za binafsi na za serikali, hutenga bajeti mahususi kwa ajili ya kulipia kodi ya pango.
Ni kutokana na ukweli na umuhimu wa miundombinu hiyo, bajeti kwa ajili ya huduma hiyo hutengwa bila kufanya ajizi.
Hivi karibuni Mkurugenzi Mkuu wa Shirika la Nyumba la Taifa (NHC), Nehemia Mchechu alilazimika kutoa muda wa mwezi mmoja kwa kampuni 29 za taasisi mbalimbali za serikali, zilizokwepa kulipa madeni ya kodi ya pango, yanayodaiwa na shirika hilo bila kufanya ajizi na kinyume chake, watatimuliwa kutoka kwenye nyumba na ofisi wanazopanga.
Tayari kampuni husika zimeshapewa notisi za kusudio la kutolewa nje ya nyumba na ofisi husika, jambo ambalo pia Rais John Magufuli alisisitiza hivi karibuni katika hutuba yake jijini Dar es Salaam kwamba fedha hizo wanazodaiwa na NHC, hawana budi kuzilipa, vinginevyo watolewe vyombo vyao nje. 
Sisi tunapenda kutoa mwito kwa kampuni na taasisi husika, kufanya kila linalowezekana kulipa madeni yao, bila kusubiri kukabiliana na aibu ya kutimuliwa kwenye miundombinu hiyo muhimu kwa maisha na uhai wa taasisi.
Hakuna ubishi kwamba bajeti kwa kampuni na taasisi zinazomilikiwa na serikali, hupangwa kwa uwazi, mfano viwango vya huduma ya kodi ya pango, malipo ya huduma za maji na umeme. Inasikitisha kubaini kwamba ndiyo hazilipwi na kisha hulundikana hadi kufikia viwango vya madeni makubwa.
Tunazikumbusha kampuni na taasisi hizo, kuchukulia hatua hii ya kukumbushwa wajibu wa kulipa kodi za pango kuwa ni changamoto na hivyo kuwaweka katika hali ya kujipanga kulipa kila mwezi kadiri bili zinavyoingia, badala ya kuacha mlundikano ambao sasa unaleta ukakasi wa aina yake.
Tujiulize hivi tatizo liko wapi, kama bajeti imetengwa kwa ajili ya kodi ya pango, lakini hazilipwi kwa nini? Wahusika wa kufanya malipo hayo, wako wapi na kwa nini wasichukuliwe hatua stahiki, kuondokana na tatizo hili, ambalo katika hali ya kawaida linaweza kudhibitiwa?
Tuzikumbushe taasisi husika, kutimza wajibu wao wa kulipa kodi ya pango, wanayodaiwa ili kuwezesha NHC liweze kukabiliana vilivyo na majukumu yake ya kiutendaji, ikiwa ni pamoja na kujenga nyumba zaidi kwa ajili ya kupangisha Wa tanzania wengine na kampuni.
Miongoni mwa taasisi hizo zinazoongoza kudaiwa na NHC madeni ambayo yamefikia zaidi ya Sh bilioni tisa ni pamoja na Ofisi ya Rais, inayodaiwa zaidi ya Sh milioni 10 na Wizara ya Ujenzi, Uchukuzi na Mawasiliano inayodaiwa zaidi ya Sh bilioni mbili.
Taasisi nyingine zilizopo katika orodha hii ni Wizara ya Habari, Utamaduni, Sanaa na Michezo inayodaiwa zaidi ya Sh bilioni moja; Wizara ya Afya, Maendeleo ya Jamii, Jinsia, Wazee na Watoto zaidi ya Sh bilioni moja; Wizara ya Mambo ya Nje na Ushirikiano wa Afrika Mashariki Sh milioni 613 na Tume ya Haki za Binadamu na Utawala Bora inayodaiwa Sh milioni 360.


