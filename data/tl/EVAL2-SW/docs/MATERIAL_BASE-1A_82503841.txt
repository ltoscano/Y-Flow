
Madai ya hongo ila kuu ya usajili
KWA miaka mingi, idara ya polisi imeorodheshwa miongoni mwa taasisi fisadi zaidi nchini. Kwenye ripoti zake za kila K mwaka, Shirika la Transparency International limekuwa likitaja idara hiyo kama jaa la ufisadi ambapo huduma zinanadiwa. Kimsingi, wale wanaopokea huduma ni wale wanaotoa rushwa.
Ni katika muktadha huu ambapo tunarejelea shughuli ya usajili wa maafisa wapya kujiunga na chuo cha mafunzo ya polisi ambayo imekamilika hivi punde kote nchini.
Kumekuwa na malalamishi kutoka kila pembe ya nchi kwamba, maafisa wakuu wa polisi waliosimamia shughuli ya usajili walikuwa na upendeleo mkubwa na walitoa nafasi hizo baada ya kupokea kitu kidogo. Kwa kweli haya ni madai yenye uzito mkubwa ambayo yanapasa kuchunguzwa kwa kina. Idara hiyo kwa sasa inakumbwa na changamoto nyingi.
Raia wengi hawana imani na maafisa wa idara hiyo hasa kufuatia kuongezeka kwa msururu wa visa vya mashambulio katika sehemu tofauti za nchi ambapo wengi wasio na hatia wamepoteza maisha na mali yao kuharibiwa. Tume ya Huduma za Polisi (NPSC) chini ya uenyekiti wa Bw Johnstone Kavuludi na Inspekta Mkuu wa Polisi wanapasa kuchukua hatua za haraka kuwaadhibu wale waliopokea rushwa na kuwasajili maafisa wapya kwa misingi tofauti badala ya kutumia vigezo vilivyowekwa na idara hiyo.
Yamkini upendeleo kama huu ndio huwawezesha watu wenye tabia za kiajabu wakiwemo wale wenye mkono mrefu kujiunga na kikosi hicho.
Kuna haja gani ya kutumia pesa nyingi kuandaa shughuli ya kuwachuja raia hao ilhali kile kinachohitajika pekee ni kutoa rushwa kwa afisa anayeongoza shughuli ya usajili? Kama tulivyotaja awali, nchi hii kwa sasa inakumbwa na hatari nyingi na inahitaji watu waliojitolea na wazalendo halisi badala ya wale wanaochukulia huduma hiyo kama njia ya kujipatia riziki. 


