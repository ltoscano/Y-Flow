Msajili ajitoa kubeba mashirika yanayotia hasara

Imeandikwa na Halima Mlacha

Imechapishwa: 16 Septemba 2016

MSAJILI wa Hazina Lawrence Mafuru, ameyashukia mashirika ya umma nchini yanayojiendesha kwa hasara na kutegemea kuokolewa na serikali na kusisitiza kuwa kuanzia sasa hayatosaidiwa tena kama hayatofanya jitihada za kujiokoa na kujiendesha kiufanisi.

Mafuru aliyasema hayo Dar es Salaam jana katika mkutano wake wa dharura na watendaji wakuu wa mashirika ya umma nchini kuhusu tathmini ya usimamizi wa mashirika hayo kutoka Kamati za Bunge za Hesabu za Serikali na Mashirika ya Umma (PAC) na Kamati ya Bunge ya Uwekezaji na Mitaji ya Umma (PIC). 
Aidha, mkutano huo pia ulijadili na kukusanya michango kutoka kwa mashirika hayo kwa ajili ya kusaidia waathirika wa tetemeko lililotokea hivi karibuni na kusababisha maafa kwa wakazi wa Mkoa wa Kagera na mikoa ya jirani ukiwemo Mwanza. 
Mafuru alisema kupitia kamati hizo zilizokutana na baadhi ya mashirika hayo wiki tatu zilizopita, ripoti ya Mdhibiti na Mkaguzi Mkuu wa Hesabu za Serikali (CAG) ilibaini kasoro mbalimbali katika ukaguzi wa hesabu za mashirika hayo ikiwemo baadhi kushindwa vibaya kujiendesha kiasi cha kuitegemea Serikali Kuu kulipa mishahara yao.
“Yaliyojitokeza kwenye kamati hizi ni pamoja na baadhi ya mashirika yanayofanya vibaya katika masuala yake ya kifedha. Hebu tujiulize kama wewe ni mtendaji mkuu inakuaje unaamka asubuhi unakwenda kazini wakati una shirika linajiendesha kihasara? Utakwenda hivyo mpaka lini? Alihoji Mafuru. “Nasema leo hapa kuwa serikali haitolipia tena shirika mishahara ya wafanyakazi kwa sababu ya kujiendesha kihasara. Kama inashindikana shirika kujiendesha ni bora liwaachie wafanyakazi hao warudi nyumbani,” amesema.
Aidha, Mafuru aliyataka mashirika yaliyo katika hali mbaya kifedha kutokana na mzigo wa madeni inayodai taasisi nyingine za serikali ikiwemo serikali kuu, kuhakikisha yanaonesha uwezo wake wa utendaji na kufuatilia madeni hayo. Halikadhalika, Mafuru aliagiza mashirika hayo ya umma kutengeneza sera za uwekezaji ili kuondoa tatizo la kuwekeza kiholela kwenye miradi mbalimbali isiyo na tija.
“Tena tunaagiza sera hizi ziletwe kwetu tuzipitie na kila anawekeza atujulishe, sio mnawekeza mkipata shida huko ndio mtutafute,” alisema.


