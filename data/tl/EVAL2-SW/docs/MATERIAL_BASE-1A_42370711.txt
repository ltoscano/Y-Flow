
Nafasi ya busara kwa wachezaji kuamua usajili
Usajili kwa ajili ya msimu mpya unatarajiwa kuanza Julai 15 kwa kila timu kuangalia upungufu wa vikosi vyao ikiwa ni kupanga mikakati mipya ya kiushindani.
Katika hili, mara nyingi utaratibu mzuri ni ule wa kufuata ripoti ya kocha wa timu husika kufanya usajili, kwani ndiye mtu wa kwanza kujua nini kilikosekana msimu uliomalizika.
Hili mara nyingi hufanywa zaidi na klabu ndogo zinazoweza kumsikiliza kocha wao na kufanya kama ambavyo ripoti yake ilivyoonyesha sehemu zinazotakiwa kupewa kipaumbele kuliko kubwa hasa za Simba na Yanga.
Ni utaratibu ambao hufanya na makocha wengi duniani kila mwisho wa msimu kuonyesha mahali ambako walifanikiwa na waliposhindwa kutokana na msimu ulivyokuwa na kutoa maoni yake kwa msimu unaofuata.
Kuna kasumba ya mwingiliano wa uamuzi kati ya ripoti ya kocha na kamati ya utendaji ama ile ya usajili, kwani mara nyingi eneo hili limekuwa likiingiliwa na viongozi hasa kwa timu kubwa.
Msimu huu, kuna mambo yameanza kuonyesha mwanzo mzuri kwa wachezaji kuonekana kujiweka mbali na migogoro ya usajili kutoka katika klabu zao.
Mfano mzuri ni mshambuliaji wa Yanga, Paul Nonga ameuomba uongozi wa klabu hiyo kumtoa kwa mkopo kutokana na nafasi finyu kucheza katika kikosi cha kocha, Hans Pluijm.
Ni uamuzi wa busara kwa mchezaji kutokana na kuona kuwa anataka kucheza na ameshindwa kumshawishi kocha kumwanzisha badala ya Donald Ngoma ama Amissi Tambwe.
Hilo pia limetokea katika klabu ya Azam kwani mshambuliaji wake, Kipre Tchetche naye ameomba klabu yake kumuuza endapo atapata timu nyingine kwa ajili ya kupata changamoto mpya katika maisha yake ya soka.
Mwingine ni Didier Kavumbagu naye ametajwa kuwa anataka kwenda Mbeya City na zaidi ni kutokana na mazingira hayo hayo.
Ukiangalia wachezaji hawa, utagundua kuwa moja kwa moja walitanguliza busara na kukubali kuwa kuna wigo mpana wa kuzungumza badala ya kuingia katika migogoro isiyokuwa na maana na klabu.
Busara hii waliyoanza nayo ni wazi kuwa inaweza pia kuigwa na wachezaji wa timu zote kwa kila anayeona hana nafasi na hata timu husika zitoe nafasi waondoke kuliko kuwang'ang'ania na kuwaacha pabaya.
Nasema hivi kwa sababu kuna baadhi ya timu zinakuwa na kigugumizi cha kumwacha mchezaji licha ya kuwa haimtumii ama kumtoa katika timu ambayo hata mchezaji mwenyewe anaona ni shida kwake.
Nonga ameomba kutolewa kwa mkopo na bila shaka anajua wapi akienda anaweza kupata nafasi ya kucheza, hilo linahitaji busara za Yanga katika kulitafutia ufumbuzi kama mwombaji alivyoomba.
Ni uamuzi sahihi kwa mchezaji, klabu pia inatakiwa kulizingatia suala hili katika muda ambao mchezaji anaweza kupata timu badala ya kusubiri mwishoni na kuhatarisha maisha yake ya soka.
Kuna kasumbu kwa baadhi ya klabu kufanya usajili mwishoni na kukata mchezaji katika kipindi hicho huku akishindwa kujua anakwenda wapi, hili hasa ndilo ninalolipigia kelele leo.
Hatuwezi kuwa na migogoro na wachezaji wetu kwa vitu ambavyo vinaepukika, badala yake, uungwana kama waliouonyesha akina Nonga, Kavumbagu na Kipre unafaa kuigwa kwa timu na wachezaji wengine.
Kumtoa mchezaji katika kipindi ambacho hakuna muda wa kutosha wa kutafuta timu kunamfanya kukosa Imani katika maisha yao hasa baada ya kuachwa na kutojua wapi kwa kwenda.
Kingine kwa wachezaji. Tatizo la kuachwa na kushindwa hata kudai haki zao za msingi kunatokana na kuingia mikataba wakiwa wenyewe bila msaada wa watu wa sheria.
Hili ni tatizo kubwa kwa upande wa wachezaji wetu, ambao ama wanaona ni gharama kumlipa mtu wa sheria kumsaidia katika mkataba au kutoku jua faida zake.
Wachezaji wengi wanasahau kuwa kuna siku mkataba wanaosaini kwa fedha nyingi unaweza kumalizika ama kukatishwa njiani na asijue wapi anaweza kupata msaada.
Hilo linatokana na kuanza vibaya, kwani wakati anasaini inawezekana alikutana na lugha iliyomchanganya, inaweza kuwa ni Kiswahili, lakini pia vipengele vingi vya mikataba vinakuwa sharia.
Wakati kama huu ni muhimu kwa wachezaji kuwa makini katika mikataba wanayoingia ili kuepusha migogoro ya madai, hili linatokea mara nyingi na watu kukimbilia katika sharia yakishawafika.
Pande zote mbili, mchezaji na klabu wanatakiwa kuheshimu mikataba kwa ajili ya kufanya kazi ambayo mwisho wa siku inakuwa faida kwa soka la Tanzania na kuondoa migogoro isiyokuwa ya ulazima.
Wachezaji lazima kufanya mambo `kiprofeshno', lazima kukubali kuwa na meneja, mwanasheria na hata washauri, huu ni wakati wa mabadiliko, wenzenu Ulaya walishaanza. 


