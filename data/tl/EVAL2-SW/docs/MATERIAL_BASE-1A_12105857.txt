Mbaroni akituhumiwa kuua mfanyabiashara

Imeandikwa na Peti Siyame, Sumbawanga

Imechapishwa: 20 Septemba 2016

POLISI mkoani Rukwa, inamshikilia mkazi wa Kapumpu, wilayani Momba, mkoa wa Songwe, James Simwaka (23) akihusishwa na mauaji ya mfanyabiashara Chrispin Inyangwe (40), aliyekuwa mkazi wa Kizwite, Manispaa ya Sumbawanga, mkoani Rukwa.

Mfanyabiashara huyo aliuawa kikatili kwa kukatwa mapanga, kisha kupigwa risasi ya moto mgongoni baada ya watu wanaosadikiwa kuwa majambazi 10, kulivamia gari alilokuwa akiendesha lenye namba za usajili T640 AWP, aina ya Canter lililokuwa likitoka mnadani.
Kamanda wa Polisi Mkoa wa Rukwa, George Kyando, alisema tukio hilo lilitokea Septemba 12, mwaka huu saa moja usiku, katikati ya vijiji vya Miula na Kalundi katika barabara inayounganisha vijiji vya Kate na Nkundi, wilayani Nkasi.
“Inyangwe na wenzake zaidi ya sitini walikuwa wakitoka mnadani katika kijiji cha Ntuchi, wakiwa kwenye magari mawili, gari aina ya Canter lenye namba za usajili T 640 AWP na lingine lenye namba ya usajili T 437 BTE aina ya Scania mali ya Kampuni ya Bismark,” alieleza.
Kamanda Kyando alisema magari hayo mawili yalivamiwa na watu wanaosadikiwa kuwa ni majambazi wapatao kumi wakiwa na mapanga, marungu na nondo na kujeruhi watu 19 baada ya kukaidi kukabidhi fedha na vitu vyao vya thamani kwa watu hao.
Watu hao walikuwa wamefunika vitambaa usoni ili wasitambuliwe, waliweka mawe mawili na kuanza kupiga risasi hewani.
Kyando alisema, Jeshi la Polisi, lilianza kuwasaka watuhumiwa hao ambapo Septemba 18 , mwaka huu saa 11 alfajiri, lilimkamata Simwaka akisafiri kwenye basi lenye namba za usajili T 587 CFK aina ya Fuso ya Kampuni ya Mambwe Safari kijijini Kalembe wilayani Kalambo mkoani Rukwa.


