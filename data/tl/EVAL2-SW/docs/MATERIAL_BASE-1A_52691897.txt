Dk. Slaa, twahitaji ‘list of shame’ nyingine!
Jun 21, 2014

WIKI iliyopita nilijikita katika zoezi nililokuja kugundua baadaye kuwa ni la kijinga na la kupoteza muda. Nilisoma Biblia kutafuta ni mara ngapi neno “usiogope” limetajwa humo.
Mpaka nakatisha zoezi hilo baada ya kuliona ni la kijinga, nambari niliyokuwanayo ni 42. Nilisitisha zoezi hilo baada ya kukumbuka kuwa intaneti ingenirahisishia kazi hiyo. Nikaingia kwenye google na kuuliza ni mara ngapi neno ‘fear not’ (usiogope aumsiogopeau tusiogope) limetajwa katika Biblia.
Nakiri kwamba hata google haikunipa jibu sahihi. Kuna mahali namba inayotajwa ni 365, kuna mahali inayotajwa ni 100 lakini pia kuna mahali namba inayotajwa ni 62 na kwingine 42.
Vyovyote vile; hata kama namba sahihi ingekuwa ni 42, bado ukweli unabaki pale pale – nao ni kwamba neno ‘usiogope’ limerudiwa mara nyingi katika Agano Jipya: Malaika akamwambia Mariam ‘usiogope’…… Malaika akamwambia Yusuf ‘usiogope’, na ndivyo pia alivyosema pale alipowaambia Mamajusi kwamba mtoto Yesu amezaliwa Bethlehm.
Kwa ufupi, kama alivyopata kusema Balozi wa zamani wa Uingereza nchini, Philip Parham, neno ‘usiogope’ ni muhimu sana kwetu Wa tanzania, na haijalishi kama ni Wakristo, Waislamu au Wahindu. Ni neno linalotupa ujasiri wa kuhoji na kudai kutendewa haki.
Mifano ni mingi mno inayothibitisha kwamba maovu ndani ya jamii yalipungua pale walipojitokeza watu jasiri kuhoji na kudai kutendewa haki. Mifano hiyo inaanzia kwa manabii na mitume wetu wa kale hadi kwa kina Socrates na wenzake wengine waliopigania ukweli hadi kupoteza maisha yao. Wapo pia kina Martin Luther King Jr, kina Mahatma Gandhi, kina Mandela, kina Nyerere, Nkrumah, Samora, Mondlane nk.
Bila wao na wengine wengi, pengine dunia isingekuwa mahali bora na pema pa kuishi kama ilivyo sasa. Vyovyote vile, ni hoja yangu kwamba dunia itaendelea kuwa mahali bora pa kuishi kama itaendelea kutoa watu jasiri wanaopigania ukweli na haki hadi pumzi zao za mwisho.
Kwa hapa nyumbani Tanzania vivyo hivyo. Kwa kuwa ufisadi ni kansa inayolitafuna taifa, na kwa kuwa chama na serikali iliyoko madarakani havijali, ni Wa tanzania jasiri tu ndiyo wanaoweza kuwaokoa mamilioni ya wananchi masikini ambao ndiyo – kwa njia moja au nyingine – waathirika wakubwa wa ufisadi huo.
Lakini Wa tanzania jasiri wanaweza kujitokeza tu kama wataushinda ‘woga’, na hapo ndipo neno ‘usiogope’ lililotajwa katika Biblia zaidi ya mara 42 linapokuwa na maana ile aliyoizungumzia Balozi Parham mwaka 2008.

Katika Tanzania tunao wenzetu kadhaa ambao waliushinda woga na kufichua maovu makubwa waliokuwa wakitendewa wananchi. Hata hivyo, kwa kuwa nazungumzia suala la ufisadi, nashawishika kutoa mfano wa miaka ya karibuni wa mmojawao, Katibu Mkuu wa CHADEMA, Dk. Wilbroad Slaa.
Mnamo Septemba 15, 2008, pale kwenye uwanja wa Mwembeyanga, Temeke, mjini Dar es Salaam, Dk. Slaa aliushinda woga na kujipa ujasiri wa kutangaza hadharani majina ya viongozi 11 wa kitaifa ambao ni mafisadi papa waliokuwa wakitafuna fedha za umma. Orodha hiyo ilikuja baadaye kuwa maarufu kwa jina la Orodha ya Aibu (List of Shame).
Kwa kuitaja orodha hiyo hadharani, Dk. Slaa alipata misukosuko mingi. Wako walioikejeli orodha hiyo, wako waliomtishia maisha na wako waliotishia kumpeleka mahakamani. Hata hivyo, Dk. Slaa ‘hakuogopa’, na mwisho wa yote ukweli (japo si wote) ukafahamika. 

Sote tunakumbuka ya kwamba licha ya kejeli zote alizorushiwa Dk. Slaa baada ya kuitangaza hadharani orodha ile, wapo watuhumiwa waliofikishwa mahakamani wakiwemo wale waliomtishia mwanzoni kumshitaki! Yuko mwingine kwa aibu ya kutajwa katika orodha hiyo aliamua mwenyewe kuachia nyadhifa zake zote za uongozi!
Lakini pia sote tunakumbuka ya kwamba ni baada ya Dk. Slaa kuitangaza hadharani ‘Orodha ya Aibu’ ya mafisadi papa na kuwaambua vigogo hao, ndipo nchi ilitulia kidogo; maana mafisadi papa wengine ambao hawakuwemo katika orodha hiyo walitulia kidogo!
Lakini si hivyo tu. Nani asiyejua kuwa ujasiri huo wa Dk. Slaa wa kuitangaza hadharani ‘Orodha ya Aibu’ ya mafisadi papa, ulikisaidia chama tawala CCM kuzinduka usingizini na kuanza kuishinikiza serikali kupambana na ufisadi?


