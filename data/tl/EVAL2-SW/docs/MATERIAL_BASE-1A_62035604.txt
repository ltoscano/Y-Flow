
Nusu fainali magongo kuunguruma leo

Imeandikwa na Grace Mkojera

Imechapishwa: 16 Septemba 2016

FAINALI za michuano ya Magongo mkoa wa Dar es Salaam kwa vijana zinatarajiwa kupigwa leo kwenye viwanja wa JMK Park kutafuta washindi wa jumla baada ya mashindano hayo kuunguruma kwa miezi miwili.

Kwa mujibu wa Katibu Mkuu wa Chama cha Magongo Dar es Salaam (DRHA) Mnonda Magani, timu zitakazocheza fainali hizo kwa upande wa wanawake ni Kibasila dhidi ya Makongo.
Pia timu za wanaume Makongo A itamenyana na Makongo B na Juhudi B ikitarajiwa kupambana dhidi ya Kigamboni A. Kutakuwa na mchezo mwingine wa nusu fainali kati ya Twende A dhidi Juhudi wanawake.
“Tunashukuru Mungu mashindano yanakwenda vizuri na kesho (leo) tunamaliza katika hafla fupi itakayofanyika jioni baada ya mashindano, ambapo tutakabidhi zawadi kwa washindi. Tunaomba wadau wajitokeze kwa wingi,” alisema.
Magani alisema kutakuwa na michezo mingine hatua ya nusu fainali kwa wakubwa kati ya Magereza dhidi ya Dar Khalsa C, Dar Khalsa D dhidi ya TPDF B, Dar Stars dhidi ya Dar Khalsa B.
Alisema washindi wa kila kundi watapambana na makundi mengine kutafuta mabingwa wa jumla ambapo hadi kufika jioni ya leo watajulikana.


