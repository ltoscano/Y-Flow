Jamii zinazoendeleza ukeketaji nchini zinawatia wasiwasi watoto wa kike
HALI ya wasiwasi imewakumba baadhi ya wakenya kuhusiana na habari za ukeketaji zinazoendelea katika jamii ya Kimaasai.
Hata baada ya wamishonari kukashifu mila hizi miaka ya 1920 na 1930,jamii za Nandi, Oloitoktok, Kikuyu, Marsabit,Nyamira na Laikipia bado zimekaza kamba kuhubiri upashaji tohara kwa wanadada..
Wanawake wa kimaasai wamedai kuwa,kufuatana na uchunguzi wao,wasichana wao ambao `hawajakatwa' hawapati kuolewa wala kupewa heshima na waume katika mitaa yao.
Haya yote ni baada ya kipusa mwenye umri ya miaka 16 kupungia dunia mkono baada ya kuvuja damu nyingi.
Na hata baada ya serikali na viongozi wao kuingilia kati,waliwavurumisha na kudai kuwa,mila na desturi lazima zitiliwe msingi milele.
Tohara hiyo ambayo inahusisha kukatwa kwa sehemu nyeti za jinsia ya kike zote au kadhaa,iwewaacha wasichana wengi katika hali ya majonzi kwani wengi wao wanalazimishwa kushiriki bila hiari yao katika mila hizo au hata kulazimika kuacha masomo yao.
ENDERE ALI Nairobi.
Mfumo wa elimu ubadilishwe MAANA ya elimu ni kuwanufaisha wanafunzi katika maisha yao.
Inavyoonekana siku hizi ni kwamba wanafunzi wengi wanasoma tu kupita mitihani yao kinyume na lengo kuu ya kuwapeleka watoto shuleni.
Haya yanaonekana yanachangiwa pakubwa na mfumo uliomo wa 8-4-4 ambao unawatesa na kuwanyanyasa wanafunzi.
Walioathirika zaidi ni wanafunzi wa shule ya msingi na wengine wa shule za upili.
Natoa wito mfumo wa 8:4:4 ufanyiwe marekebisho ili wanafunzi wapunguziwe mzigo. 
ESTHER MBETE Nakuru.
Ufisadi utaangamiza Kenya UFISADI ndiyo saratani itakayoangamiza nchi hii.
Vifo vya watu zaidi ya 100 waliobugia pombe haramu vililetwa na ufisadi sio kitu kingine.
Hata madawa yanayosababisha maafa makubwa katika mifugo ni kwa sababu ya ufisadi.
Ni hata nyama zinazouzwa za punda katika baadhi ya miji ni ufisadi tu.
Wengi waliliishtumu serikali kwa sababu bahadhi ya vileo vilikuwa na nembo ya ubora wa bidhaa.
Lakini sasa kiini cha hayo yote ni maofisa wetu serikalini kula mlungula.
Ni jambo la aibu sana kuona mtaa wa mabanda wa mathare chang'aa ikipikwa na kuuzwa hadharani.
KAMWELI NZOLA Machakos Wanasiasa waache ukabila NI jambo la kusikitisha kuwaona wanasiasa wakiongozwa na tamaa ya kujinufaisha binafsi huku wakiyafanya maisha ya wananchi wa kawaida kuwa magumu zaidi.
Ujumbe uliomo katika wimbo wa taifa umesahaulika kabisa.
Licha ya wimbo wa taifa kutuhimiza kuishi kwa amani,wanasiasa wanaenda kinyume na kujaribu kuwatenganisha wananchi kwa misingi ya kikabila. 
Ramsey Kigwa Kebeya Mku Thika Hatua ya rais haikufaa KWA mara ya kwanza nachukua fursa hii kupinga tangazo la rais kuungana na kampuni ya Safaricom, katika kuhakikisha usalama upo.
Kwa kufanya hivyo ni kama kuongeza kaa la moto katika kidonda kibichi.
Safaricom imekuwa ikitunyanyasa na urafiki nao ni kumsifu mgema!. Unalipishwa shilingi hamsini na saba kutuma shilingi hamsini!.
Basi tukiungana nao muwe tayari kuongezewa tembo maji kwa kuwa mmeisifu sana.
Kuongea toka mtandao huu hadi mwingine inagharimu shilingi tano kwa dakika! Je huu si unyanyasaji? KIBET EDWIN Thika.
Mungiki na MRC ni tishio KUZINDULIWA tena kwa makundi haramu ya Mungiki na Mombasa Republican Council (MRC) ni tisho kwa usalama wa nchi.
Ijapokuwa makundi haya yalikuwa yamepigwa marufuku na Serikali yamekuwa yakitekeleza kazi zake kisiri.
Mfano mwema ni mauaji ya watu waliozikwa kisiri mjini Kitengela. Sio jambo la kuficha kwamba makundi haya yakianza kutekeleza kazi zao za giza yataaacha wengi na madhara makubwa.
Makundi haya yako na historia chafu na kamwe hayapasi kukubaliwa yaanze kuwahangaisha wananchi. Nataka kulikumbusha kuwa Mombasa ingali Kenya.
ABDALLAH KALAMA Malindi.


