
Mapato hisa za benki yaongezeka, isipokuwa CRDB
Nov 03, 2016 by Mwandishi Wetu in Uchumi na Biashara

Benki tatu kati ya saba zilizoorodheshwa kwenye soko la hisa la Dar es Salaam (DSE) zimepata mapato chanya katika kipindi cha robo ya tatu iliyoishia Oktoba mwaka huu, huku benki ya CRDB ikipata hasara ya senti 77 kila hisa.

Hata hivyo benki nne tu ikiwemo CRDB, Benki ya Biashara ya DCB, Mkombozi, na benki ya walimu (MCB) tayari zimeshatangaza hesabu zao kwa robo ya tatu ya mwaka hadi ilipofika Jumatatu wiki hii, kwa mujibu wa ripoti ya uchambuzi wa soko iliyotolewa na Tanzania Securities Limited, washauri wa kibiashara na madalali wa DSE.

Kwa mujibu wa ripoti hiyo, ambayo haikuzitaja benki za NMB, Yetu na Benki ya Mkombozi, pato la hisa za benki ya waalimu ndilo lililoongoza kati ya benki zilizofanyiwa uchambuzi.

Pato la kila hisa za benki ya Mwalimu (MCB) ilikuwa ni shilingi tisa katika kipindi cha robo ya tatu ya mwaka, DCB ilipata shilingi 3.65, huku benki ya Mkombozi ikipata shilingi mbili kwa hisa.

Benki ya CRDB, ambayo ni miongozi mwa kampuni zinazofanya vizuri kwenye soko kwa kuwa na idadi kubwa ya biashara ya hisa zake ilipata hasara ya senti 77 kwa hisa katika kipindi hicho.

Katika kipindi hicho hicho, benki ya CRDB ilipata hasara ya shilingi bilioni 1.999, DCB ilipata faida ya shilingi milioni 247.38, benki ya Mkombozi ikapata faida baada ya kodi ya shilingi milioni 353 na benki ya Mwalimu ilipata faida baada ya kodi ya shilingi milioni 547.

Kiwango kikubwa mapato ya benki hizo kilipatikana kutoka kwenye riba za mikopo ambapo CRDB iliongoza kwa kupata shilingi bilioni 109, ikifuatiwa na DCB yenye bilioni 4.3, wakati Mkombozi na Mwalimu zikipata shilingi bilioni 3.2 kila moja.

Ripoti ya mapitio ya soko ya TSL imeonyesha kwamba katika kipindi cha wiki iliyoishia Ijumaa iliyopita, kiashiria cha soko cha hisa za benki, fedha na huduma (BI) cha DSE kilibakia 2,773.04 ikilinganishwa na wiki iliyoishia Jumatatu ya Oktoba 21 mwaka huu.

Kwa mujibu wa ripoti ya soko, upande wa benki ndio ulioongoza kwa idadi kubwa ya biashara ya hisa, japokuwa pato lake lilikuwa ni dogo ikilinganishwa na pato lililopatikana wiki ya awali.

Idadi ya hisa za benki kwenye soko kwa wiki iliyoishia Ijumaa iliyopita zilikuwa ni asilimia 55 ya hisa zote zilizofanyiwa biashara na zilikuwa ni asilimia 3 ya thamani ya soko. CRDB ndiyo iliyoongoza kwa mauzo ya hisa nyingi.

CRDB ilifanya biashara ya hisa 450,080 kwa bei ya shilingi 250 kwa wiki iliyofanyiwa uchambuzi ikifuatiwa na Mkombozi ambayo hisa zake 288,062 zilifanyiwa biashara ambapo bei ya hisa ilikuwa ni shilingi 1,000.

DCB ilifuatia ambapo hisa zake 10,614 zilifanyiwa biashara kwa bei ya shilingi 430 kila hisa, NMB ikauza hisa 4,181 kwa bei ya shilingi 2,750 kila hisa na hisa 10 za Benki ya Mwalimu zilifanyiwa biashara kwa bei ya shilingi 550 kwa kila hisa.

Hata hivyo, hisa za Mkombozi, Maendeleo na taasisi ya huduma za fedha ya Yetu hazikuuzwa wala kununuliwa katika kipindi kilichofanyiwa uchambuzi.

Katika kipindi hicho hicho cha wiki iliyoanzia Oktoba 21 hadi Oktoba 28, hisa za benki ya Mkombozi zilizoongezeka kwa asilimia 2 huku bei za hisa za benki nyingine sita zikiwa hazina mabadiliko.

Mchambuzi wa soko Linah Maswi alibainisha kwamba wiki hii itashuhudia idadi kidogo ya wawekezaji kutokana na kupungua kwa ukwasi kwenye masoko ya mitaji na fedha.


