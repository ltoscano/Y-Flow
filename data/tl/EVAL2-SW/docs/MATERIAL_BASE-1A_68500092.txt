
Serikali yaombwa kudahili wengi kusomea utoaji dawa za binadamu

Imeandikwa na Veronica Mheta, Arusha

Imechapishwa: 02 Oktoba 2016

SERIKALI imeombwa kudahili zaidi wanafunzi wa fani ya utoaji dawa ili waweze kusaidiana na wafamasia katika utoaji wa dawa sahihi kwa wagonjwa.

Akizungumza juzi jijini hapa katika kongamano la wafamasia, Rais wa Chama cha Wafamasia Tanzania (PST), Michael Kishiwa alisema hivi sasa idadi ya Wa tanzania ni kubwa, lakini wataalamu wa dawa wakiwemo wafamasia ni 1,200, hatua inayochangia kuwepo kwa watoa huduma wasio na sifa.
Alisema kutokana na kukosekana wanataaluma, kumekuwepo na changamoto kubwa ya baadhi yao wanaotoa dawa kukiuka maadili na wengine kufanya kazi ya utoaji dawa pasipokuwa na uelewa nayo, hali ambayo ni hatari kwa afya za binadamu.
Kishiwa alisema kazi kubwa ya chama chao ni kuhakikisha kinasimamia ubora wa utoaji huduma ya dawa na kusimamia maadili, ili wananchi wapate dawa sahihi na kuzitumia ipasavyo. 
“Lakini ili kupunguza changamoto hii ni vyema Serikali ikadahili wanafunzi sanifu katika fani ya dawa na watoa dawa wasaidizi ili wasaidiane na wafamasia katika huduma hii na hii itawaondoa watu waliovamia kazi hiyo bila elimu,” alisema.
Mkuu wa Mkoa wa Arusha, Mrisho Gambo akifungua kongamano hilo kwa niaba ya Waziri wa Sera, Bunge, Kazi, Vijana, Ajira na Walemavu, Jenista Mhagama, alisema Serikali katika kuhakikisha Wa tanzania wanapata huduma bora ya dawa, imeanza kufanya marekebisho ya sera ya uanzishwaji viwanda vya dawa nchini.


