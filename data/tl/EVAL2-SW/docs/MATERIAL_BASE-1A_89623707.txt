
Segerea watekeleza agizo la Magufuli

Imeandikwa na Mwandishi Wetu

Imechapishwa: 01 Novemba 2016

WANANCHI wa kata ya Segerea katika Manispaa ya Ilala jijini Dar es Salaam, wameshiriki usafi wa mfereji wa Kumbwaya, ikiwa ni sehemu ya utekelezaji wa agizo la Rais John Magufuli la kufanya usafi kila Jumamosi ya mwisho wa mwezi. 

Diwani wa Kata ya Segerea, Edwin Mwakatobe ambaye alikuwa miongoni mwa walioshiriki kazi hiyo ya usafi mwishoni mwa wiki, alisema kazi hiyo ilikwenda salama ingawa kulikuwa na majirani waliojaribu kuwazuia kufanya kazi hiyo.
Mwakatobe alisema walikwenda kufanya usafi kwenye mfereji huo kama sehemu ya kutekeleza agizo la Rais John Magufuli, lakini alishangazwa na baadhi ya majirani waliojaribu kuwazuia ingawa hawakufanikiwa.
Katibu wa Umoja wa Wanawake Tanzania (UWT), Palina Ninje alisema waliamua kuja kufanya usafi baada ya kusikia madai kuwa shule ya Tusiime inatiririsha kinyesi kwenye mfereji huo, lakini walibaini kuwa hakukuwa na kinyesi, bali yalikuwa majungu tu. 
“Wakati tunafanya zoezi hili tumejionea wenyewe kwamba ni majungu tu maana hakuna aliyeona kinyesi chochote kinachotoka Tusiime, haya ni majitaka tu na hao wanaosemasema wana chuki zao binafsi sisi tutaendelea kuusafisha mfereji huu ili kuhakikisha unakuwa safi kila mara,” alisema.
“Na tumeshangazwa kuona mtu amejenga ukuta kuzuia maji yasipite kwenye mfereji huu wa asili hizi ni chuki binafsi, haya maji yatapita wapi,” alisema.
“Tumemwambia waziwazi yule aliyejenga ukuta kwamba kuanzia leo aache kuibughudhi shule kwa kutoa taarifa za uongo serikalini kwa lengo la kueneza chuki baina ya wananchi na shule za Tusiime, akijaribu kufanya hivyo atapambana na wananchi wa kata ya Segerea na si Tusiime,” alisema Ninje.
Katibu wa CCM, Kata ya Segerea, Khalfan Kondo alisema mfereji huo wa asili umekuwa ukitiririsha maji wakati wote na kwamba ukuta uliojengwa kuyazuia umejengwa kwa makosa na serikali lazima iingilie kati kuuvunja.
Alisema wamesafisha mfereji huo ili kurahisisha maji kutiririka kwa urahisi na kwamba hakuna kinyesi walichoona wakati wa zoezi hilo tofauti na madai yanayotolewa na mmoja wa majirani mara kwa mara.
Mwenyekiti wa Serikali ya Mtaa wa Segerea, Karama Mkambaku alisema mfereji huo ulioko kwenye bonde la Kumbwaya unapitisha maji mengi kutoka maeneo mbalimbali hivyo wameona ni busara kuusafisha mara kwa mara.
“Tumesafisha na zoezi limekwenda vizuri na wala hatukuona kinyesi kinachotiririshwa hapa kama ambavyo tulikuwa tukiambiwa na baadhi ya watu, ni majitaka yanayopita kutoka maeneo mbalimbali ya eneo hili na tutaendelea kuusafisha mara kwa mara,” alisema Mkambaku.


