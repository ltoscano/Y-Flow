
Barabara za mchepuko Dodoma zitajengwa miaka 100 ijayo – Waziri
Habel Chidawali, Mwananchi hchidawali@mwananchi.co.tz
Dodoma. Wakazi wa Manispaa ya Dodoma na vitongoji vyake wanatakiwa kusubiri kwa miaka 100 kupata barabara za mchepuko, Bunge lilielezwa jana.
Naibu Waziri wa Ujenzi, Uchukuzi na Mawasiliano, Edwin Ngonyani alitoa kauli hiyo wakati akijibu swali la nyongeza la Mbunge wa Viti Maalumu (CCM), Felister Bura aliyetaka kujua ni lini ahadi ya kujenga barabara za mchepuko Dodoma itaanza kutekelezwa.
“Ring roads za Manispaa ya Dodoma zipo nane ambazo zinakadiriwa kuwa na kilomita 147 na katika mpango wetu zinatarajiwa kujengwa katika kipindi cha miaka 100 ijayo,” alisema Ngo nyani.
Katika swali la msingi, Bura alihoji ni lini Serikali itakamilisha ujenzi wa Barabara ya Dodoma – Kondoa – Babati katika kipande cha kilomita tisa cha Dodoma – Msalato.
Ngonyani alisema ujenzi wa kipande hicho chenye urefu wa kilomita 8.65 utaendelea na unatarajiwa kukamilika Desemba mwaka huu baada mipango yote kukamilika.
Alisema mkandarasi alisimamisha ujenzi kutokana na kutolipwa fedha na kwamba Serikali imeanza kumlipa na yuko katika eneo la kazi akiendelea na maandalizi ya kuendelea na kazi hiyo ya ujenzi.
Alisema barabara hiyo kwa ujumla wake iko katika hatua nzuri za ujenzi na baadhi ya maeneo yamekwisha kukamilika zikiwamo kilomita 35 kutoka Mayamaya – Dodoma.


