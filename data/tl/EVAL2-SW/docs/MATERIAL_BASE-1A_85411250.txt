Tuzungumze Biashara: Ni vizuri kuwa na namba za simu za wateja wako

Imeandikwa na Namsembaeli Mduma

Imechapishwa: 14 Septemba 2016

NILIULIZWA maswali na mfanyabiashara, Leonard Tesha wa Mbagala, Dar es Salaam, aliyetaka kufahamu endapo mfanyabiashara kuwa na namba za simu za mteja wake wa bidhaa au huduma ni tabia mbaya na kama ni kosa katika biashara. 

Swali linalofanana na hilo, liliulizwa pia na wafanyabiashara wengine wawili; akiwemo wa biashara ndogo ya nguo za mitumba, aliyejitambulisha kwa jina la Shukuru, aishiye Tanga na James Silla wa Tangi Bovu, Dar es Salaam, anayefanya biashara ya kubeba abiria kwa pikipiki (bodaboda). Katika safu hii, hakuna swali linalodharauliwa na kuacha kujibiwa, ilimradi lihusu biashara na lisiwe na mtazamo wa kukwaza mtu yeyote, nikimaanisha mfanyabiashara mwingine au hata mteja.
Kutokana na utangulizi huo, napenda ieleweke kuwa, mfanyabiashara yeyote, awe mkubwa, wa chini na wa kati, anaweza kuleta suala lolote la kibiashara katika safu hii na likazungumzwa, kutolewa ufafanuzi unaostahili. Hata hivyo, mtandao wa www. ask.com unasema kuwa, mfanyabiashara anaweza kuwa katika upande salama kibiashara na katika jamii yake, endapo atakuwa na namba za simu za mteja wake na si kwa sababu nyinginezo. Kwa mujibu wa mtandao huo, uaminifu ndio suala linalohitajika sana.
Inamaanisha, mteja hapaswi kubadili matumizi ya namba hizo na kuanza kuzitumia kwa mtindo utakaombughudhi mmiliki wa simu husika. Mtandao huo unasema kwa nchi zilizoendelea na zinazoendelea, wafanyabiashara wenye umuhimu wa kuwa na namba za simu za wateja huwa na kitabu maalumu wanachokitumia kuzihifadhi.
Anapomhitaji mteja ama kwa ajili ya kujulishwa kama kuna bidhaa mpya imeingizwa sokoni au kama amesahau bidhaa yake na sababu nyinginezo, basi apatikane kirahisi. 
Kitabu hicho kinaelezwa katika mtandao huo kuwa kinaweza kikawa cha kawaida au cha elektroniki kulingana na jinsi mfanyabiashara anayehifadhi namba za simu anavyo amua au kutokana na maendeleo yake katika sayansi na teknolojia.
Inaelezwa kuwa, wapo wasiopenda kuweka data zao katika teknolojia hiyo na wapo wanaoithamini, kujua umuhimu wake na kuitumia zaidi ya njia nyingine yoyote.
Kwa ufupi, mtandao huo unazidi kufafanua kwamba: Kuhifadhi namba za simu za mteja ‘wako’ wa bidhaa au huduma si tabia mbaya na wala si kosa la kibiashara.
Ilimradi mipaka ya matumizi ya namba hizo za simu iwepo na pia mteja afahamu kuwa mfanyabiashara au wafanyabiashara fulani wana namba zake za simu, na awe ameridhia kuzitoa mwenyewe. Mbali na mtandao huo, www. answers.com, inasema, kinyumme na hapo, mteja atakapo pigiwa simu, na kuanza kuelezwa masuala yasiyo ya biashara au kukwazwa kwa namna fulani linakuwa ni tatizo. Hata kama haitachukuliwa moja kwa moja kuwa ni kosa la kibiashara.
Kwa nini linaweza lisiwe kosa la kibiashara?
Www.answers.com inaeleza kuwa, hata kama mteja hajatoa namba za simu kwa hiyari yake, anapopigiwa simu na mfanyabiashara anayemfahamu au asiye mfahamu, ambaye amepata namba hizo kwa jitihada zake mbalimbali, ili amsaidie kwa namna fulani na akafanikisha msaada huo, mwisho wa siku, mteja atafurahi kupata msaada. Kwa tafsiri inayotolewa na wataalamu katika mtandao huo, kitendo cha mteja kufurahi ni ishara ya uhusiano mzuri wa biashara, hakuna majonzi wala kulaumiana kati ya mfanyabiashara na mteja.
Mfano wa misaada inayoelezwa katika mtandao huo ni pamoja na; mteja kusahau funguo za gari katika duka alilonunua bidhaa au kupata huduma, kusahau pochi , kuacha chenchi na kuzidisha malipo kwa makosa. Mtandao huo unasema, ni kawaida kwa mfanyabiashara mwaminifu kutafuta namba za mteja wake na kumpigia bila mhusika kufikiria kuwa angepigiwa simu, hasa inapotokea kuwa amelipa fedha zaidi ya alizopaswa kutoa.
“Wapo waliookolewa wasivamiwe kwa kupigiwa simu kutoka kwa waliowauzia bidhaa na wapo waliookotewa fedha. Wengine wametaarifiwa kuhusu bidhaa na huduma mpya kwa kupitia namba za simu ambazo hawakuwapa wafanyabiashara wanaowapa taarifa,” inaelezwa kupitia www.answers.com . Inaelezwa kuwa, jambo baya linatokea endapo mfanyabiashara atachukua namba za mteja na kuanza kuzitumia kwa mambo kama kumshirikisha kwenye masuala yasiyo na manufaa.
Mfano wa mambo hayo unatajwa na mtandao huo kuwa ni pamoja na kuzungumzia wateja wengine kwa mambo yasiyostahili (umbea), kumpa usumbufu mwenye simu kwa kumtongoza, kumkejeli au kugawa namba zake kwa watu wengine zaidi, ambao nao huitumia namba hiyo ya simu kwa masuala yasiyo ya msingi, ilimradi kumsumbua.
Mbali na hayo, finance.yahoo. com, inasema, si vizuri mteja anayefahamu kuwa ni tatizo kugawa namba za simu kwa watu nje ya wanaofahamika katika familia yake, kufanya hivyo, kwa kuwa anakuwa anajipalilia makaa ya moto .
Vilevile inashauriwa ni vizuri hadhari ikachukuliwa mapema kwa wafanyabiashara kuweka mifumo mizuri ya kuhifadhi namba na kuzitumia, kuepusha mabaya yoyote yasitokee kwa kuwa yanapoonekana, kunakuwa na uwezekano kwa pande zote mbili zinazohusika kuingia matatizoni.
Wataalamu wa biashara wanaendelea kueleza kwamba, inapotokea mvurugano kati ya mteja au mke wa mteja, mume wa mteja au mwana familia mwingine mwenye uhusiano na mteja na mfanyabiashara, ni rahisi biashara kuathirika. Hata hivyo, wataalamu kupitia mitandao hiyo, wanaeleza kwamba kuwa na namba za mteja kuna faida ikiwemo kuwakumbusha wasiisahau biashara yako.
Kwa maoni wasiliana na Mwandishi kupitia namba za Simu; 0752 779 090 au Barua pepe; namsp2000@ yahoo.com.


