

JOSEPH HIZA
MAJESHI ya uchumi hayalali ili kuongeza utajiri na hivyo moja kwa moja kusababisha ongezeko kubwa la watu wenye uzito wa kupindukia duniani.
Mwelekeo huo unatufanya sasa tuishi katika dunia yenye watu wengi wenye uzito wa kupindukia zaidi ya wale wenye uzito wa chini.
Kwa ongezeko la kipato, mataifa yanaongeza kiwango cha matumizi ya milo yenye kalori nyingi, watu wanahamia mijini kutoka vijijini kufuata kile wanachokiona fursa nono zilizopo huko.
Wakiwa mijini watu wanakutana na vyakula vya holela (junk food) pamoja na vinavyotokana na usindikaji viwandani kwa gharama nafuu, ambavyo bila kujiuliza mara mbili mbili wanavitia tumboni siku hadi siku.
Mashine, hasa roboti sasa zinafanya kazi nyingi, ambazo awali zilikuwa zikifanywa na binadamu na hivyo kupunguza kiwango cha nishati inayojishughulisha mwilini.
Hilo moja kwa moja linatengeneza kundi la watu wasiojishughulisha, ambao unaweza kusema wanaishi kivivu.
Kwa sasa kuna mataifa 114 duniani, ambayo zaidi ya nusu ya watu wake wazima wanahesabika kuwa wanene kupindukia ikiwamo sehemu kubwa za Amerika, Ulaya na Mashariki ya Kati kwa mujibu ya takwimu za Shirika la Afya Duniani (WHO).
Katika mataifa madogo ya visiwa vya Pasifiki na mataifa ya Ghuba ya Uajemi, zaidi ya theluthi mbili ya watu wake wanahesabika kuwa wenye uzito wa kupita kiasi au wanene.
Katika takwimu hizo, China na Marekani, ambazo ndizo zinazoongoza duniani kwa ukubwa wa uchumi wao, pia zinaongoza kwa wingi wa watu wenye uzito wa kupindukia.
Wakati ikiwa hivyo, Uingereza inaongoza mataifa ya Ulaya kwa uzito mkubwa miongoni mwa watu wake huku Japan likiwa taifa tajiri lililo na watu wachache wenye uzito mkubwa.
Ikimaanisha kuwa Wajapan ni watu wenye kudhibiti ulaji wao pamoja na kuwa na mazoea ya kujishughulisha licha ya utajiri na wingi wa roboti zilizopora kazi za shuruba za binadamu. 
Kwa mujibu wa utafiti mpya, zaidi ya watu milioni 640 wameongeza unene uliopindukia mwilini, kiwango kikubwa kuliko cha wale wenye uzito mdogo wa kupindukia.
Utafiti huo umeonesha kuwa mmoja kati ya wanaume 10 ana unene wa kupita kiasi huku mmoja kati ya wanawake saba akiwa katika hali hiyo pia.
Katika kipindi cha miaka 40 iliyopita, idadi ya watu wanene wenye uzito wa kupindukia imeongezeka mno.
Watu walio na viwango vya vipimo 30 na zaidi vya kisayansi vinavyolinganisha urefu na uzito wa binadamu yaani kwa Body Mass Index (BMI), wameongezeka kutoka watu milioni 105 mwaka 1975 hadi watu milioni 641 mwaka 2014.


