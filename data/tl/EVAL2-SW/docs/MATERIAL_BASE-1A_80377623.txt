
TANZANIA INAVYOPOTEZA SH6 BIL. KILA MWAKA SEKTA YA MADINI
Wa tanzania wana nafasi ya kusahihisha makosa yaliyofanyika hasa ikizingatiwa utajiri wa madini umebakia kwa asilimia 80
Elias Msuya, Mwananchi emsuya@mwananchi.co.tz
Tanzania ni kati ya nchi tajiri duniani katika sekta ya madini na gesi.
Uchimbaji wa madini ulianza kushamiri nchini miaka ya 1990 baada ya kuruhusu uwekezaji wa kampuni kutoka nje ya nchi, japo uchimbaji wa almasi ulianza kabla ya hapo.
Mpaka sasa kampuni hizo za nje na wachimbaji wa wadogo wamechimba asilimia 20 tu ya madini yaliyopo nchini.
Utajiri huo wa madini ni pamoja na dhahabu ya ujazo wa tani 2,222, Tanzanite 12.6, almasi karati 50.9, shaba 13.65 milioni, nikeli 40 milioni, urani pauni milioni 35.9 na makaa ya mawe 1.5 bilioni. Mengine ambayo kiwango chake pia kiko juu ni chuma na rubi.
Mbali na madini kuna hifadhi ya gesi asilia ya futi za ujazo trilioni 1.55 trilioni iliyopo nchi kavu katika maeneo ya Songosongo, Mnazi Bay, Mkuranga, Kiliwani Kaskazini na Ntorya, huku futi za ujazo wa trilioni 47 zikiwa kwenye kina kirefu cha maji baharini.
Kumekuwapo na migodi sita mikubwa ambayo ni pamoja na North Mara (Tarime), Buzwagi, Bulyanhulu (Kahama) ikimilikiwa na African Barrick Gold huku Geita Gold Mining (Geita)
ukimilikiwa na Anglo Gold- Ashanti.
Mgodi wa Tulawaka uliopo wilayani Biharamulo ulikuwa ukimilikiwa na African Barrick Gold na sasa umekabidhiwa kwa Shirika la Taifa la Madini (Stamico), huku mgodi wa Nzega uliokuwa ukimilikiwa na Resolute Tanzania Ltd umefungwa.
Pamoja na utajiri huo, bado Tanzania imeendelea kuwa masikini kwa kupoteza mapato ya madini. Hali hiyo imesababisha malalamiko mengi kutoka kwa wananchi, hivyo Serikali ikachukua hatua kadhaa ikiwa ni pamoja na kuunda tume kufuatilia upotevu huo.
INAENDELEA UK. 18 Kwa mfano kuna kamati ya Mboma iliyoundwa ili kutengeneza mfumo mzuri wa kutatua migogoro kati ya wachimbaji wadogo na wakubwa wa Tanzanite, Mirerani.
Tume nyingine ni ile ya Kipokola ya mwaka 2004 kwa ajili ya kuiboresha sera ya madini na kupitia upya mfumo wa kodi katika sekta ya madini.
Tume ya Masha ya mwaka 2006 ambayo iliundwa ili kupitia upya mikataba ya madini na mfumo wa kodi. Mwaka 2007 iliundwa tume ya Bukuku kwa lengo la kutekeleza mapendekezo ya Tume ya Masha.
Utekelezaji wake ulikuwa pamoja na kupitia viwango vya kodi katika migodi mikubwa na kuamriwa kulipa dola 200,000 kwa mwezi kwa halmashauri za wilaya.
Mwaka 2007, Serikali iliunda pia Tume ya Jaji Mark Bomani ambayo ilikusanya maoni kutoka ndani na nje ya nchi ili kupata mbinu za kuboresha sekta ya madini. Ripoti hiyo ilisababisha kuboreshwa kwa sera ya madini ya mwaka 2009 na Sheria ya Madini ya mwaka 2010.
Kama hiyo haitoshi Tanzania iliingia kwenye Mkakati wa Uhamasishaji wa Uwazi Katika Mapato ya Madini, Gesi na Mafuta (EITI)
kwa lengo la kuongeza uwazi na uwajibikaji katika sekta hiyo. Hasara yashuka Februari 11, 2011 Serikali ilitoa ripoti ya kwanza. Ripoti hizo zinaweka wazi malipo yaliyofanywa na kampuni kubwa yanayochimba gesi na madini kwa Serikali tangu Julai 1, 2008 hadi mwaka 2012.
Hadi sasa TEITI wametoa ripoti sita zinazoonyesha kushuka kwa hasara ipatikanayo kwenye madini.
Akizungumza katika uzinduzi wa ripoti za tano na sita hivi karibuni jijini Dar es Salaam, Mwenyekiti wa TEITI anayemaliza muda wake, Jaji Bomani anasema bado Serikali inapoteza Sh6 bilioni kila mwaka katika mapato ya madini. Hata hivyo, Jaji Bomani anasema kiasi hicho kimepungua kutoka Sh66 bilioni zilizokuwa zikipotea hadi kufikia mwaka 2009 ilipotolewa ripoti ya kwanza ya kamati hiyo.
“Kwanza nakisi kati ya malipo yaliyosemekana yamefanywa na kampuni na fedha zilizokuwa zimepokelewa na Serikali imezidi kupungua. Ripoti ya kwanza ya mwaka 2009 ilionyesha nakisi ya Dola za Marekani 30 milioni (Sh66 bilioni). Hii ilitushtua sana,” anasema Jaji Bomani na kuongeza:
“Angalau ripoti ya mwaka 2014 nakisi imeshuka hadi kufikia Sh6 bilioni. Jumla ya mapato ya Serikali yamepanda kutoka Sh128 bilioni hadi Sh1.2 trilioni. Hili ni ongezeko la takribani mara 10.”
Hata hivyo, anasema licha ya ongezeko hilo bado mapato yangeongezeka zaidi kama hatua zingechukuliwa.
“Kwa mfano hadi mwaka 2012 mrahaba unaotolewa na kampuni za madini ya dhahabu ulikuwa asilimia tatu. Kamati yangu ilipendekeza kwanza asilimia ya mrahaba iongezwe kutoka tatu hadi angalau tano. Pili, mrahaba usiwe faida zilizopata hizo kampuni bali jumla ya mauzo. Tofauti yake ni kubwa mno,” anasema Jaji Bomani.
Anaongeza kuwa Serikali ilitekeleza ushauri huo na kupandisha mrahaba huo kutoka asilimia tatu hadi nne.
Kurudishwa nchini asilimia 60 Hata hivyo, anasema pendekezo lao la kutaka asilimia 60 ya mauzo ya kampuni za madini yarejeshwe nchini, halikukubaliwa.
“Kampuni za madini ya dhahabu kwenye mikataba maalum ziliruhusiwa kuwekeza nje mauzo yake yao yote, kinyume na utaratibu wa kampuni nyingine ambazo hutakiwa kurejesha nchini mauzo yao,” anasema.
Anasema kwa bahati mbaya zaidi ruhusa hiyo imerasimishwa katika Sheria ya Madini ya mwaka 2010.
“Utaratibu huu umeinyima Tanzania fursa ya kuongeza fedha za kigeni jambo linalochangia kuimarisha thamani ya shilingi.
“Naishauri Serikali kulitafakari suala hili hasa kwa kujua kwamba ni asilimia 20 tu ya madini yaliyogunduliwa ndiyo inachimbwa hadi leo. Bado asilimia 80 hayajachimbwa.” 
Anaishauri pia Serikali kupanua wigo wa wachimba madini kama vile wachimbaji wa kati ambao pato lao linazidi Sh200 milioni.
Tujifunze kwa Wabotswana Kwa upande wake, Mdhibiti na Mkaguzi wa Hesabu za Serikali (CAG) mstaafu, Ludovick Utouh anasema Serikali ilifanya makosa makubwa kuzimilikisha kampuni za madini migodi moja kwa moja.
‘Tunaweza kupata mapato zaidi ya madini kama tutaangalia umiliki. Mimi kama Utouh nasema utaratibu tulioutumia haukuwa sahihi. Botswana kwa mfano, ile dhana ya kusema Serikali haifanyi biashara haipo. Inatakiwa ifanye biashara kwa niaba ya wananchi wake. Tunatakiwa kuwa na wawakilishi wetu kwenye kampuni hizo, hata kwenye bodi zao,”
anasema Utouh.
Anasema kila Mtanzania ana wajibu wa kulinda rasilimali za nchi kwa mujibu wa Katiba ya Jamhuri ya Muungano wa Tanzania. “Katiba ya Jamhuri ya Muungano kifungu cha 27 kinasema, kila mtu ana wajibu wa kutunza rasilimali za nchi… haya yanayozungumzwa hapa ni ya kisheria,” anasema Utouh.
Bomani na Utouh wanaonyesha kuwa kuna kasoro katika mifumo inayoendesha na kusimamia sekta ya madini nchini.
Wote wanaonyesha kuwa pamoja na juhudi ambazo zimefanyika hadi sasa, Wa tanzania bado hawajafaidi kikamilifu utajiri huo wa madini nchini.
Hali hii inaashiria kuwa ipo haja ya Serikali, wanasiasa na wananchi kuendelea kuibana sekta hii ili Taifa lifaidike na urithi huo wa madini ambao mpaka sasa umebakia hazina ya asilimia 80. 


