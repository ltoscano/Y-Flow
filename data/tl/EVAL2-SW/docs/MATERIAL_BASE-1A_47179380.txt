‘Uzalishaji pombe katika viroba uchunguzwe’

October 19, 2016

IMEBAINIKA kuwa ongezeko kubwa la watu wanaotumia pombe kali nchini maarufu kama viroba, hasa vijana, huchangiwa na baadhi ya wafanyabiashara wanaoingiza pombe hizo kutoka nje ya nchi na kuziuza kwa bei nafuu, hivyo kuhatarisha maendeleo ya nchi.
Uchunguzi uliofanywa na Majira, ulibaini pombe kali ambazo zinafungashwa kwenye viroba, huuzwa kati ya sh. 500 hadi sh. 1,200 ambapo zinazouzika zaidi ni zile za sh. 500 wateja wakubwa wakiwa vijana ambao wengi wana kipato cha chini.
Majira imefanya mahojiano na baadhi ya wazalishaji waliodai tofauti ya bei katika pombe zilizopo kwenye viroba unasababishwa na aina ya malighafi iliyotumika, gharama za uzalishaji na mtazamo wa upatikanaji faida ambapo matumizi ya baadhi ya pombe ni hatari kwa watumiaji kwa sababu hazina ubora. 
“Viroba vingine vina harufu mbaya kiasi kwamba hata wakati wa mazungumzo na wenzako wanaweza wakakukimbia, vingine mtumiaji hulewa mapema na kujikuta akipoteza fahamu,” walisema baadhi ya wazalishaji waliohojiwa na gazeti hili.
Uchunguzi ulibaini pombe hizo zipo kwa wingi mitaani ambapo vijana wengi hususan wanafunzi waliopo sekondari na vyuoni wenye umri mdogo ni watumiaji wakubwa jambo ambalo linaathiri nguvukazi inayotegemewa na Taifa. 
Pombe hizo ni rahisi kubebeka, hivyo watumiaji wanazinunua na kuziweka kwenye mifuko ya suruali zao, kuzitumia mahali popote ambapo uchunguzi umebaini mashaka yaliyopo kwa watumiaji juu ya pombe hizo kutolipiwa kodi inayostahili serikalini.
Wazalishaji wengine walisema tofauti ya mauzo kwa pombe hizo kati ya kampuni moja na nyingine ni kubwa, wasiwasi wetu ni kuwa watu wanaouza pombe hizi hawalipi kodi stahiki; hivyo lazima tujihoji ambapo udogo wa bei si mbinu za kibiashara bali kuna kitu.
Naye Mkurugenzi Mtendaji wa Kituo cha Habari dhidi ya Umaskini (MeCAP), Mdoe Kirigo, alisema wamefanya utafiti na kubaini pombe hizo ambazo zinauzwa kwa bei nafuu hazina viwango, Serikali isipozisitisha mara moja kuna janga kubwa la kiafya linaloinyemelea Tanzania.
Alisema katika utafiti wao, wamebaini nchi za Kenya, Malawi na Zambia wamepiga marufuku uuzaji pombe za viroba hivyo kuingizwa nchini kwa njia za panya.
“Pale Mbeya wanaingiza pombe hii kutoka Malawi, Zambia kwenye magunia utafikiri mazao ya shambani kumbe viroba; hivyo ni muhimu Serikali ikachukua hatua kama Afrika Kusini ambayo iliamua kusimamisha matumizi ya pombe za viroba.
“Lengo ni kuhakiki viwanda vyake kama kuna kifaa maalumu kilichounganishwa na ofisi za masuala ili kuratibu uzalishaji kwa kila kiroba iwe rahisi kutoza kodi sahihi ya serikali,” alisema.
Aliongeza kuwa, wakati umefika kwa mamlaka husika kuchukua hatua za kuangalia urahisi wa upatikanaji viroba ambavyo uzalishaji wake uko chini ya viwango ambapo Shirika la Viwango nchini (TBS), Mamlaka ya Chakula na Dawa waone umuhimu wa kuchukua hatua ili kunusuru afya za walaji.


