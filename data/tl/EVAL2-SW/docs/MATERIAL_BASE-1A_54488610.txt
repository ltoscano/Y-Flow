
Serikali iruhusu sukari iuzwe Sh2,500
Serikali imekuwa ikifanya juhudi kubwa kuhakikisha wananchi wake wanapata sukari ya kutosha na kwa bei nafuu. Mipango ya Serikali ilikuwa ni kuona sukari inauzwa Sh1,800 kwa kilo. 
Maduka mengi hivi sasa hayana sukari. Machache yaliyo na bidhaa hiyo yanauza kwa kificho kwa kati ya Sh3,000 hadi 4,000 kwa kilo. Uhaba wa sukari nchini una historia ndefu. Hausababishwi na Serikali ya Awamu ya Tano. Ulipaswa kumalizwa na awamu mbili za uongozi zilizopita.
Kwa hali hii Serikali iliyopo sasa madarakani, inapaswa kujipanga sawasawa kwa kuwa na mipango madhubuti kukabiliana na hali hiyo kwa sasa na miaka ijayo.
Katika uchumi wa soko na uwekezaji huria wa sekta binafsi, kimsingi, bei ya bidhaa au huduma hupangwa kwa nguvu za soko, kulingana na kiwango cha uzalishaji au upatikanaji wa bidhaa au huduma kwa upande mmoja na mahitaji au matumizi ya bidhaa au huduma kwa upande mwingine. Kazi hiyo haifanywi au haipaswi kufanywa na Serikali, badala yake hufanywa na nguvu za soko. 
Ni katika matukio maalumu na machache sana ambapo Serikali hulazimika kuiingilia nguvu za soko kwa kupanga bei elekezi au bei ya mpito hasa pale ambako bidhaa zitakazo husika ni muhimu sana na za lazima katika maisha ya kila siku au uhai wa wananchi na kwamba kukosekana kwake kunaweza kusababisha janga la njaa au uvunjifu wa amani.
Sina uhakika iwapo sukari inazo sifa hizo mbili nilizo zitaja. Katika hali ya uhaba wa sukari, bila ya kulazimika kupanga bei elekezi, bado Serikali inao uwezo mkubwa wa kudhibiti na kufuatilia usambazaji wa kile kilichopo ili kukabiliana na wafanyabiashara wakorofi wenye uchu na tamaa ya kupata faida kubwa ya harakaharaka isivyo halali.
Bei elekezi ya sukari nchini, kwa kiasi kikubwa inawiana na ile ya Soko la Dunia. Katika kipindi hiki cha uhaba wa sukari nchini, naishauri Serikali iruhusu iuzwe kwa bei ya rejareja ya Sh2,500 kwa kilo badala ya bei elekezi ya Sh1,800 iliyotangazwa hapo awali.
Naamini bei hiyo itawafanya wafanyabiashara wengi zaidi wajitokeze kuuza sukari hadharani katika maduka yao.
Bei hiyo niliyoipendekeza ichukuliwe kama bei ya mpito tu mpaka hapo uzalishaji na upatikanaji wa sukari nchini utakaporejea katika hali yake ya kawaida. Soko la Ulaya (EU)
ndilo soko kubwa zaidi la sukari ya miwa duniani.
Na karibu asilimia 60 ya mahitaji yake ya sukari inatokana na sukari inayozalishwa katika nchi za ACP, zikiwamo Misri, Mauritius, Zambia, Sudan, Afrika Kusini, Malawi, Zimbabwe, Lesotho, Msumbiji, Ethiopia na Swaziland.
Kwa mfano, kwa makadirio ya bei ya mwaka 2017 bei ya kilo moja ya sukari inasimamia kwenye dola za Marekani 0.487 sawa na karibu Sh1,000.
Bei hiyo ikichukuliwa kama bei ya kiwandani, kisha uongezee gharama za usafirishaji na usambazaji, tozo na kodi za Serikali, gharama za hifadhi (kama zipo), pamoja na faida kidogo kwa mfanyabiashara, bei ya mwisho kwa mlaji inaweza kutabirika.
Huu ni mfano tu, na unaweza kufanya kazi iwapo hakuna uhaba wowote wa sukari nchini. Katika hali halisi ya mazingira haya ya uhaba mkubwa wa sukari, Serikali haina budi kufahamu mahitaji sahihi ya sukari nchini kwa mwaka ili kuwa na makadirio sahihi ya matumizi ya nchi.
Pia, Serikali itatambua kwa usahihi kiasi cha sukari kinacho zalishwa na viwanda vyetu ili kinachopungua kiagizwe.
Wafanyabiashara wanao wajibu wa kuisaidia Serikali katika kuhakikisha kwamba hawachafui hali ya hewa ya kiuchumi na kibiashara nchini.
Tonny Adamms ni mchambuzi wa mambo ya kiuchumi na kijamii (0683555124)


