
bunge la katiba: Ni historia

August 24, 2014

MCHAKATO rasmi wa Bunge Maalumu la Katiba, unaanza leo saa 8 mchana mjini Dodoma ambapo wajumbe 629 wa Bunge hilo, watakuwa na kibarua kizito cha kumchagua Mwenyekiti wa muda. Mwenyekiti huyo atakuwa na jukumu la kusimamia kazi ya kuandaa na kupitishwa kwa kanuni za Bunge hilo ambapo kesho na kesho kutwa, kutakuwa na kikao cha kuandaa Rasimu ya Kanuni za Bunge hilo. Februari 21 mwaka huu, litawasilishwa azimio la kuridhia kanuni hizo ambapo wajumbe hao, watamchagua rasmi Mwenyekiti na Makamu Mwenyekiti wa Bunge hilo. Uchaguzi huo, utasimamiwa na Mwenyekiti wa muda akisaidiwa na Katibu wa Bunge, Dkt. Thomas Kashililah na Katibu wa Baraza la Wawakilishi, Zanzibar. Kimsingi uchaguzi huo utafanyika kwa mujibu wa kifungu cha 22 A(1), cha Sheria ya Mabadiliko ya Katiba ambapo sheria hiyo imeainisha kuwa, Mwenyekiti akitoka upande mmoja wa Muungano, Katibu atatoka upande wa pili. Pia siku hiyo, wajumbe hao watamchagua Katibu na Naibu wake ambao wataapishwa na Rais Jakaya Kikwete ambapo Februari 22, Mwenyekiti na wajumbe wake nao wataapa. Bunge hilo litazinduliwa rasmi na Rais Jakaya Kikwete Februari 26 mwaka huu, saa 10 jioni ambapo wabunge wote wataapishwa siku hiyo na kuunda kamati. Ili katiba inayopendekezwa iweze kupitishwa katika Bunge hilo, itapaswa kuungwa mkono na theluthi mbili ya wabunge wote kutoka Bara na theluthi mbili kutoka Zanzibar. Bunge hilo litajumuisha wajumbe 201 wa kuteuliwa kutoka makundi mbalimbali ya kijamii, wabunge wa Bunge la Muungano na Baraza la Wawakilishi, Zanzibar.
Vigezo kumpata mwenyekiti Akizungumzia vigezo vya kumpata Mwenyekiti wa Bunge hilo ambaye ataongoza na kusimamia upitishwaji kanuni, Dkt. Kashililah alisema lazima yawe wadhamini wasiopungua 10. Alivitaja vigezo vingine anavyopaswa kuwa navyo kuwa ni uzoefu wa taaluma ya sheria na kujaza fomu maalum ambayo ataeleza taarifa zake ndipo apigiwe kura na wajumbe. “Hawa wadhamini 10 watatokana na wajumbe wa Bunge hili, si nje ya hapo…kwa kuanzia Bunge la Katiba litaanza kuongozwa na Katibu wa Bunge (Dkt. Kashililah) na Katibu wa Baraza la Wawakilishi Bw. Yahya Khamis Hamad, ambao wamepewa dhamana hadi atakapopatikana Mwenyekiti wa muda. “Sisi Makatibu wawili ndio tutakaoongoza Bunge hili kesho (leo), saa 8 mchana, tukiingia tutaongozwa na askari wa Bunge, tutakaa mezani, baadaye atateuliwa Mwenyekiti atakayesimamia shughuli hizo hadi mchakato wa kumpata Mwenyekiti wa muda aliyekidhi vigezo,” alisema. Aliongeza kuwa, uchaguzi huo utasimamiwa na wao wawili pamoja na kuwataka wajumbe wa bunge hilo kujitokeza ili waweze kujaza fomu kama wanakidhi vigezo husika. Dkt. Kashililah alisema, leo kuanzia asubuhi wabunge hao wataelekezwa suala zima la ukaaji (jiografia), katika Bunge hilo ambapo saa 8 mchana, watasomewa tangazo la kuitishwa Bunge Maalum, uchaguzi wa Mwenyekiti wa muda, kuandaa na kupitisha kanuni za Bunge hilo.
Posho za wabunge Dkt. Kashililah alisema, wabunge wote ambao watawasili Mjini Dodoma, watapewa pesa ya kujikimu sh. 80,000 na sh. 220,000 ambayo ni posho ya kikao na wale ambao watashindwa kuhudhuria (kutokuwepo bungeni), hawatapata posho hizo.
Hali ya Usalama Dodoma Mji wa Dodoma umepokea ugeni mkubwa wa watu zaidi ya 1,000 ambao watakaa kwa zaidi ya miezi miwili ambapo kutokana na ugeni huo, Kamanda wa Polisi mkoani humo, David Misime amesema jeshi lake limeimarisha ulinzi kila kona ya mji huo. Alisema jeshi hilo limejipanga kushirikiana na vyombo vingine vya Ulinzi na Usalama kwa ajili ya kubadilishana taarifa mbalimbali za kiusalama mkoani humo. Aliongeza kuwa, tayari wamefanya vikao vya pamoja na viongozi wa Serikali za Mitaa, Kata na Makatibu Tarafa ili waweze kutoa ushirikiano wa kuimarisha ulinzi katika kipindi chote ambacho ugeni huo utakuwepo. “Pia tumejipanga kuimarisha doria za miguu, magari na pikipiki kwa kuwa askari wapo wa kutosha na kudhibiti mikutano yote ya hadhara ambayo itakuwa na viashiria vya vurugu katika kipindi chote cha Bunge la Katiba. “Hivi karibuni tulitoa semina fupi kwa wamiliki wote wa nyumba za kulala wageni juu ya kuimarisha ulinzi katika nyumba zao na jinsi ya kuwapokea wageni watakaopanga kwenye nyumba zao,” alisema. Kamanda Misime alisema macho ya Wa tanzania wote yatakuwa Dodoma hivyo wamiliki wa nyumba hizo ni wadau wakubwa wa kuhakikisha ulinzi unaimarishwa katika Mji huo kwani katika kipindi hiki, matapeli huwa wengi.
Usalama Barabarani Kamanda wa Kikosi cha Usalama Barabarani mkoani humo, Peter Sima, alisema jeshi hilo limejipanga kusimamia, kudhibiti ajali za barabarani kwa upande wa bodaboda na magari. Mmoja wa waendesha pikipiki za bodaboda, Bw. Paulo Kimaro, alisemaa ugeni huo utasaidia kukuza kipato chao. Mwenyekiti wa nyumba za kulala wageni Manispaa ya Dodoma, Chavuma Taratibu, alisema hawana mashaka na ugeni huo kwani nyumba zipo za kutosha. Akizungumzia madai ya kupanda bei ya chumba, alisema hakuna nyumba hata moja iliyopandisha bei kutokana na ujio wa wabunge hao kama inavyodaiwa na watu. “Bei inayotumika ni kuanzia sh. 10,000 hadi Sh. 150,000 kwa chumba ambazo ni za kawaida,” alisema.
Mkuu wa Mkoa Mkuu wa Mkoa huo, Dkt, Rehema Nchimbi, amelitaka Jeshi la Polisi kujipanga wakati wote ambao Bunge hilo litakuwa na vikao vyake ili kuimarisha ulinzi na usalama. Aidha aliwataka wakazi wa Dodoma kutumia fursa hiyo kuongeza vipato vyao kwani wabunge hao wataambatana na wageni wengine hivyo wataweza kukuza mitaji yao. Wabunge wanavyosema Mbunge wa Ubungo, Bw. John Mnyika (CHADEMA), amesema anakusudia kuwasilisha mapendekezo ya kufanyiwa marekebisho ratiba ya Bunge hilo ili kuwepo na kikao cha kusikiliza umma juu ya kanuni za Bunge hilo. Alisema ni muhimu mawazo ya umma yakazingatiwa kabla Bunge hilo halijaridhia upitishwaji wa kanuni hizo, hivyo atawasiliana na Katibu wa Bunge, Katibu wa Baraza la Wawakilishi au Mwenyekiti wa muda atakayechaguliwa ili kanuni hizo wasipewe wajumbe wa Bunge hilo pekee bali ziwekwe kwenye tovuti za Serikali. “Kuna uwezekano mkubwa wa wajumbe wanaotoka CCM wakawa wamefanya mbinu za kuchakachua kanuni hizi ili waweze kupata nafuu wakati wa kupitisha maamuzi ndani ya Bunge hili,” alisema Bw. Mnyika. Kwa upande wake, Mbunge wa Konde, Khatib Said Haji (CUF) alisema msimamo wa chama chake ni kuhakikisha Serikali tatu zinakuwa ndani ya Katiba Mpya. Alisema pamoja na kuwepo kwa hali ya sintofahamu katika uandikwaji wa kanuni zitakazotumika katika Bunge hilo lazima makundi yote yakubaliane badala ya upande mmoja kuonekana kuwa na nguvu kuliko mwingine. “Lazima tukubaliane katika uundwaji wa kanuni badala ya kutumia wingi wa wajumbe kutoka chama kimoja, inawezekana kanuni zinataka kuchakachuliwa lakini wabunge tutaonesha msimamo ili haki iweze kutendeka,” alisema. Alipoulizwa kama CUF kina mpango wa kumteua mmoja wao kuchukua fomu ya kugombea nafasi ya Mwenyekiti wa Bunge hilo alisema hakina mpango huo bali kutokana na wingi wajumbe wa CCM, watachagua wa kwao.


