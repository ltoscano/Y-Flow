
Polisi mkoani Mwanza wahakiki silaha 1,200
Ngollo John, Mwananchi mwananchipapers@mwananchi,co.tz
Mwanza. Jeshi la Polisi Mkoa wa Mwanza limehakiki silaha 1,202 katika kipindi cha mwezi mmoja kuanzia Aprili Mosi hadi Mei 2, mwaka huu.
Kamanda wa Polisi wa Mkoa huo, Ahmed Msangi alisema jana kuwa uhakiki huo umefanyika kwa wilaya zote za mkoani humo.
Msangi aliwataka wamiliki ambao hawajahakiki silaha zao kwenda kukamilisha kazi hiyo katika kipindi kabla ya kuanza kusakwa na kuchukuliwa hatua kwa kukiuka agizo hilo.
Alizitaja silaha zilizohakikiwa hadi sasa kuwa ni bastola 570, rifle 188, shotgun 440 na revolver nne.
“Muda uliotolewa wa kuhakiki silaha utamalizika mwezi huu, nitoe rai kwa wamiliki ambao hawajahakiki wafike katika vituo vya polisi vya wilaya ili waweze kukamilisha kazi hi na kuepuka usumbufu utakaojitokeza na baadaye kuanza kulaumiana,” alisema.
Mwanzoni mwa mwezi uliopita Jeshi la Polisi nchini liliagiza uhakiki wa silaha ufanyike nchi nzima.
Agizo hilo lilitolewa siku chache baada ya Mkuu wa Mkoa wa Dar es Salaa, Paul Makonda kuwaagiza wamiliki wa silaha mkoani humo kufanya uhakiki.
Kamishna wa Upelelezi wa Makosa ya Jinai, Athuman Diwani Athumani aliagiza uhakiki huo ufanyike kwa makini na kuwasihi wahusika kulichukulia suala hilo kwa uzito mkubwa kwa kuwa linalenga kuhakikisha usalama wa raia na kuwatambua wanaomiliki silaha nchini.


