
Mtuhumiwa wa ubakaji wanafunzi aingia mitini
Moshi. Mahakama ya Hakimu Mkazi mkoani Kilimanjaro imetoa hati ya kukamatwa kwa mshtakiwa Wilson Msechu na kuwaita wadhamini watatu kujieleza baada ya mshtakiwa huyo kutoonekana kortini.
Mshitakiwa huyo anakabiliwa na mashtaka ya kuwabaka wanafunzi wenye umri wa miaka minane wa Shule ya Msingi Msaranga ya mjini Moshi na kuwalipa ujira wa Sh500 kila mmoja.
Ombi la kutaka mahakama itoe hati ya kukamatwa kwa mshtakiwa huyo, lilitolewa juzi na Wakili wa Serikali, Grace Kabu baada ya mshtakiwa huyo kutofika mahakamani wala wadhamini wake.
Hakimu Mkazi, Pamela Meena alikubali ombi hilo na kutoa hati ya kukamatwa kwa mshtakiwa huyo pia kutoa hati za kuitwa shaurini kwa wadhamini wake ili waeleze mshtakiwa yuko wapi. Moja kati ya masharti ya dhamana ni kuhakikisha mshtakiwa anafika mahakamani katika kipindi chote cha kesi hadi hatua ya hukumu.
Wakati kesi hiyo inaahirishwa, wanafunzi wanaodaiwa kubakwa, wazazi, walimu pamoja na maofisa wa Ustawi wa Jamii walifika mahakamani kutoa ushahidi wao.
Watoto hao wanadaiwa kubakwa na kunajisiwa kwa karibu mwaka mmoja. 


