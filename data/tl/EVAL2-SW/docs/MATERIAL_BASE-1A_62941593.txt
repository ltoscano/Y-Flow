
Alazimishwa kutapika mkufu wa wizi aliomeza
MUMBAI, India MAAFISA wa polisi nchini India wamefanikiwa kumlazimisha mwizi kutapika mkufu wa dhahabu aliokuwa ameumeza baada ya kumlisha ndizi 40 kwa lazima.
Mshukiwa alimwibia mwanamke mkufu huo katika mitaa ya mji wa Mumbai na kisha akaumeza ili kuficha ushahidi.
Hata hivyo, vipimo vya X-rays ulionyesha mkufu huo ukiwa ndani ya tumbo la mwanaume huyo.
Maafisa wa polisi waliamua kumlazimisha kula ndizi baada ya mbinu mbalimbali walizotumia ili kumfanya kutapika mkufu huo kugonga mwamba.
Awali, madaktari walikuwa wameshauri mwizi huyo afanyiwe upasuaji ili kuondoa mkufu huo tumboni, lakini maafisa wa polisi wakapinga huku wakisema kuwa ilikuwa ghali.
"Alilazimishwa kula ndizi 40 na baadaye alitapika mkufu ukatoka nje," akasema Inspekta wa Polisi wa Mumbai.
Na AFP 


