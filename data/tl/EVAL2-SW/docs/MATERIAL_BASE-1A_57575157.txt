
Adaiwa kutupa kichanga jirani na jalala

Imeandikwa na John Gagarini, Kibaha

Imechapishwa: 08 Septemba 2016

MKAZI wa Chalinze Mjini, Judith Paulo anatuhumiwa kuzaa mtoto wa kike kisha kumtupa jirani na jalala.

Akizungumza na mwandishi wa habari hizi kwa njia ya simu Mwenyekiti wa Kitongoji cha Pera kata ya Pera Chalinze Mjini, Hussein Mramba alisema kuwa tukio hilo lilitokea jana saa 12:00 asubuhi eneo la Kwa Mwarabu. Judith anakadiriwa kuwa na kati ya miaka 18 na 22.
Mramba alisema kuwa kichanga hicho chenye uzito wa kilogramu 3.2 kiliokotwa baada ya watoto waliokuwa wakiokota vitu mbalimbali jirani na jalala huku kikiwa kimewekwa kwenye mfuko wa nailoni.
"Watoto hao ndiyo waliogundua na ndipo walipotoa taarifa kwa watu wazima na kwenda kumchukua ambapo walimkuta mtoto huyo akiwa na afya njema huku akiwa hajavalishwa nguo yoyote mwilini mwake na jambo la kumshukuru Mungu kuwa mtoto huyo hakupata madhara yoyote," alisema Mramba.
Alisema kuwa baada ya hapo ilibidi wasamaria wema wampeleke hospitali ili kuangalia namna ya kumsaidia mtoto huyo ambaye kwa sasa yuko kwa mama mmoja ambaye amejitolea kukaa naye wakati taratibu nyingine zinafanyika ili apelekwe sehemu stahiki.
"Kwa maelezo tuliyopata baada ya kwenda Kituo cha Afya cha Chalinze ili kujua kama alijifungua hapo ilibainika kuwa binti huyo (Judith) alijifungua kituoni hapo juzi majira ya saa 4:00 asubuhi baada ya kufika hapo majira ya saa 3:00 usiku akiwa na uchungu wa kujifungua huku akiwa hajaongozana na mtu yeyote," alisema.
Mramba ambaye pia ni Mwenyekiti wa Halmashauri ya Mji Mdogo wa Chalinze, alisema kuwa baada ya kujifungua alikaa kama saa mbili kisha kuomba kuondoka baada ya kujifungua salama. Alimwomba muuguzi aondoke kwani alikuwa hajafunga mlango wa nyumba anayoishi hivyo ana hofu ya kuibiwa vitu vyake.
"Kutokana na utetezi wake huo ilibidi baadhi ya wazazi wamsaidie fedha kwa ajili ya kulipia teksi baada ya kumuonea huruma ambapo yeye alifika hapo kituoni kwa kutumia bodaboda," alisema.
Aidha alisema kuwa binti huyo alionekana kuwa na wasiwasi alipofika kituoni hapo, hata hivyo baadhi ya wazazi waliokuwa hapo walijaribu kumweka sawa ili aone jambo la uzazi ni la kawaida.
Alisema taarifa hizo wamezitoa sehemu mbalimbali, ikiwa ni pamoja na polisi kwa ajili ya kusaidia kupatikana kwa binti huyo ambapo mita kama 100 aliposhushwa na teksi wamejaribu kuulizia, lakini inavyoonekana hakuwa anakaa maeneo hayo kwani jina hilo hakuna mtu anayelifahamu.


