Scotland Huru Ingekuwa na Sera ya Kimaendeleo
Sep 25, 2014

HATIMAYE wananchi wa Scotland (Uskoti) wamepiga kura ya maoni, na wameamua kuwa hawataki kujitenga kutoka Umoja wa Kifalme wa Uingereza (UK). Takribani watu milioni 1.6 (asilimia 44.7) wamechagua Uhuru na milioni 2 (asilimia 55.3) wamesema wanataka kuendelea na Muungano chini ya Malkia. 
Maana yake umoja huu wa England, Scotland, Wales na Ireland ya Kaskazini utaendelea chini ya malkia wa England. Baadhi ya wananchi wa Wales nao wamesikika wakidai nao wapewe kura ya maoni, kisha na labda wa Irish nao watataka wapige kura ya maoni
Wananchi wa Scotland wametumia haki yao ya kidemokrasia na wamechagua kuendelea na Muungano uliodumu miaka 307. Hata hivyo asilimia 45 kutaka kujitoa ni idadi kubwa ya watu ambao wanapaswa wasikilizwe sababu iliyowafanya wachague kujitoa
Hawa hawakutimiza lengo lao la kujitenga kwa sababu England ilitoa ahadi kemkem za kusikiliza kero zao na kuzitatua. Kero moja kubwa ambayo sasa serikali ya Uingereza chini ya waziri mkuu David Cameroon itapaswa ikabiliane nayo ni jinsi England inavyohodhi madaraka makubwa
Kuna hisia kuwa kila kitu kinaamuliwa kutoka London, ambako ndiko kuliko na makao makuu ya kisiasa na kibiashara. Si ajabu chama tawala cha Conservative kina kiti kimoja tu cha ubunge kutoka Scotland, ikiashiria jinsi chama hicho kinavyokataliwa huko Scotland
Ni kwa sababu Waskoti wanahisi kuwa nchi yao ni tajiri. Inaongoza Ulaya nzima kwa akiba ya mafuta iliyokuwa nayo, ukiachia pia utajiri wa samaki katika bahari yao. Wengi walihisi kuwa Uskoti inaweza kujitawala yenyewe na hata kupiga hatua kubwa ya maendeleo hasa katika kutoa elimu na matibabu bure, kitu ambacho huko Uingereza sasa kinapotea
Kabla ya kura hii ya maoni iliendeshwa kampeni kubwa kutoka London. Kampuni kubwa ziliungana na vyombo vya habari katika propaganda za kuwashawishi Waskoti wakatae uhuru. Kampuni kubwa za mafuta kama Shell na BP zilikuwa na wasiwasi kuwa wangekosa mafuta ya Uskoti.
Makamanda na Majenerali wastaafu wa Jeshi la Uingereza nao walijiingiza katika kampeni ya kuokoa jahazi kwa kuwashawishi Waskoti kuwa iwapo watajitenga basi hilo litakuwa ni pigo kubwa kwa usalama wake
Hata suala ya hadhi na heshima ya Uingereza ulimwenguni lilizungumzwa. Hii ni nchi ambayo wakati mmoja ilikuwa ikitawala makoloni yake yaliyotapakaa kote duniani. Himaya hiyo imeyeyuka baada ya makoloni kujinyakulia uhuru lakini ndoto ya ubabe na ubeberu ingali imebaki. Sasa wanataka kuyeyusha na ndoto pia!
Ndipo Meya wa London, Boris Johnson alisema kama Uskoti ingejitenga basi Uingereza ingegeuka “taifa la mazuzu (zombi) wanaotembea mitaani wakiwa maiti kwa sababu tutakuwa tumepoteza utambulisho wetu wa kitaifa”
Katika kampeni yake, Cameroon aliomba ushauri wa aliyekuwa Waziri Mkuu wa Canada, Jean Chretian ambae naye aliwashawishi wananchi wa Quebec wasijitenge kutoka Canada. Cameroon alitaka kujua Chretian alitumia mbinu zipi mpaka akashinda kura ya maoni huko Quebec.
Huko Canada, Jimbo la Quebec limekuwa likitaka lijitenge, na kampeni hiyo imekuwa ikiendeshwa kwa muda mrefu. Quebec na Scotland zote zilivamiwa na majeshi ya Uingereza (England)
Quebec ilivamiwa mwaka 1759 wakati ikiitwa Ufaransa mpya. Wananchi wakakataa kutawaliwa na wakoloni na wengi wao wakauliwa. Hivi ndivyo Quebec ilivyounganishwa na Canada. Hata hivyo, hisia za kizalendo na kitaifa zinaendelea kuvuma hadi leo jimboni humo. Hizi ni hisia za Kifaransa, ingawa kuna wazawa wenye asili ya hapo (Aborigines) ambao wamepokonywa nchi na walowezi.
Leo hili ni jimbo linalozungumza Kifaransa kutokana na kukaliwa na walowezi kutoka Ufaransa. Hivyo kwa muda mrefu walitaka kujitoa kutoka muungano wa Canada. Lakini katika Kura ya Maoni walio wengi wakasema wangependa kubaki katika Canada, sawa na ilivofanyika Scotland. Hata hivyo walifanikiwa kupata madaraka ya kuendesha mambo yao ya ndani. Ushindi mmoja ni kuifanya lugha ya Kifaransa iwe na hadhi sawa na Kiingereza nchini kote Canada.
Na huko Scotland nako Waingereza walitumia nguvu za kijeshi miaka 300 iliyopita. Waskoti asilimia 90 walipinga ukoloni na maandamano makali yalifanyika nchini kote. Waskoti wengi waliuliwa, walifungwa na wengi walihamishiwa makoloni. Lugha ya Kiskoti ilipigwa marufuku na nchi hiyo ikawa sehemu ya Uingereza kwa mabavu.


