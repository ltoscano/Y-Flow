Ujenzi wa Bandari ya Mwambani Tanga njia panda
Sep 15, 2016

MCHAKATO wa ujenzi wa Bandari ya Tanga ya Mwambani uko njia panda na umekwama kwa zaidi ya miaka mitano sasa, baada ya kukosekana kwa wazabuni wa ujenzi wa bandari hiyo.

Taarifa za kukwama kwa ujenzi huo zilifichuliwa mwishoni mwa wiki mbele ya Mkuu wa Mkoa wa Tanga Martine Shigella alipokagua bandari hiyo.

Akitoa taarifa kwa mkuu huyo wa mkoa, Kaimu Meneja wa Bandari ya Tanga, Henry Arika alisema Bandari ya Mwambani ujenzi wake umekwama kutokana na kazi ya upembuzi yakinifu iliyofanywa na kampuni ya ushauri ya URS ya Uingereza, kukosa mzabuni kutokana na kukosekana kwa taarifa muhimu za kuwashawishi wawekezaji.

Alisema kuwa kampuni ya ushauri ya URS Scott Wilson Ltd ya Uingereza ilipewa kazi ya upembuzi yakinifu mwaka 2011 na kumaliza Agosti 2012 na kisha walitangaza zabuni kwa utaratibu wa Sanifu, Jenga na Gharamia (Design, Build and Finance) lakini hadi siku ya ufunguzi hakukuwa na mzabuni yeyote aliyejitokeza kurudisha zabuni yake.
“Sababu zilizochangia kutopata mzabuni ni pamoja na taarifa ya upembuzi yakinifu iliyofanywa na URS Scott Willson Ltd kushindwa kujumuisha kikamilifu manufaa ya ujenzi wa reli mpya kati ya Mwambani hadi Musoma hivyo kufanya matarajio ya shehena kuwa madogo na urari wa mradi kuwapa wasiwasi wawekezaji waliotarajiwa”

“Pia kukosekana kwa taarifa muhimu ya hali ya udongo na kina cha maji katika eneo hilo la Mwambani kuliwafanya wazabuni kushindwa kuandaa maandiko yao vema ikiwemo masharti ya zabuni kwamba mradi huo utajilipa wenyewe bila kutegemea ‘Guarantee’ ya serikali ilikuwa kikwazo kwa wawekezaji kujitokeza,” alisema meneja huyo.

Hata hivyo Kaimu Meneja huyo hakuwa tayari kutaja gharama ilizolipwa kampuni hiyo ya Uingereza kutokana na maelezo kuwa mkataba wake ulisimamiwa na Wizara na Mamlaka ya bandari wakati huo wa utawala wa serikali ya awamu ya nne.

Alisema kutokana na sababu hizo mamlaka imeona ni vema kurejea taarifa ya upembuzi yakinifu ikiwa ni pamoja na kufanya usanifu wa kina.
“Mamlaka ilitangaza tena zabuni ya awali kwa ajili ya kumpata mshauri mwelekezi atakayefanya kazi ya upembuzi yakinifu na usanifu wa kina kwa kuzingatia ujenzi wa reli mpya na makisio ya shehena yatokanayo na mradi mzima” aliongeza Arika

Alisema mchakato wa ununuzi bado unaendelea na inatarajiwa kuwa mtaalamu atafanya upembuzi yakinifu kwa muda wa miezi mitatu na baada ya hapo zabuni itatangazwa ya kumpata mjenzi wa bandari hiyo.

Hata hivyo, meneja huyo alisema kwamba kutokana na taratibu za serikali ya awamu ya tano kwamba watumike wataalamu wa ndani hadi sasa mchakato bado haujaanza wa kuwatafuta wataalamu hao wa ndani.

Waziri Ujenzi, Uchukuzi na Mawasiliano, Profesa Makame Mbarawa, alitihibtisha kukwama kwa ujenzi huo na kuongeza kuwa kwa sasa juhudi zinafanyika ili kuondoa dosari zilizojitokeza.

“Ni kweli kampuni ya URS Scott Willson Ltd ilishindwa kukidhi vigezo muhimu kwa kushindwa kuainisha katika taarifa yao miundombinu kama reli na mengineyo hivyo basi mipango inafanyika ili upembuzi yakinifu ufanyika tena na hatimaye zabuni kutangazwa upya,” alisema Waziri Mbarawa.

Profesa Mbarawa alisema kutokana na kasi ya serikali ya awamu ya tano chini ya Rais Dk. John Magufuli ambayo moja ya malengo yake makuu ni kuinua uchumi wa nchi ana imani kuwa ujenzi huo utafanyika kama ulivyopangwa.

Mchanganuo wa kitaalamu unaonyesha kuwa bandari hiyo itakapokamilika itahudumia tani milioni 2.5 za mizigo na kurahisisha shughuli za kibiashara kwa wafanyabiashara wa mikoa ya ukanda wa kaskazini wenye mikoa ya Kilimanjaro, Arusha na Manyara pamoja na mikoa ya kanda kati na ziwa.

Kutokana na kutolewa taarifa za kuanza upya kwa upembuzi yakinifu kwa kutumia wataalamu wa ndani, wadau mbalimbali jijini hapa wametoa maoni tofauti wakionyesha wasiwasi kuwa huenda bandari hiyo ikashindwa tena kujengwa katika kipindi hiki cha Rais John Magufuli.

"Kwanza haiingii akilini taasisi ilipwe fedha nyingi ikashindwa kuja na upembuzi utakaosaidia taarifa muhimu za kuwezesha kupata wawekezaji wa kujenga bandari hiyo. Hii bandari inaonekana kuna wakubwa hawataki ijengwe maana imepigwa danadana nyingi licha ya eneo kupatikana na watu kulipwa fedha za fidia kupisha ujenzi huo," alisema Ramadhan Manyeko ambaye anafanya kazi katika moja ya kampuni ya kusafirisha mizigo katika bandari hiyo. 


