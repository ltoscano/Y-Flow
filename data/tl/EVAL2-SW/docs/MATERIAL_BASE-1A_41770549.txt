
Serikali kununua vifaa vya kupima ardhi

Imeandikwa na Maulid Ahmed, Dodoma

Imechapishwa: 04 Novemba 2016

SERIKALI inatarajia kununua vifaa vya upimaji ardhi kupitia mradi wa Benki ya Dunia na kuvigawa kwenye kanda, ambavyo vitasaidia halmashauri katika kanda husika.

Uamuzi huo wa serikali umelenga kukabiliana na ongezeko la gharama za upimaji ardhi nchini na kusogeza huduma zote zinazotolewa wizarani kwenye kanda.
Naibu Waziri wa Ardhi, Nyumba na wa Maendeleo ya makazi, Angelina Mabula alisema gharama za upimaji ardhi ni kubwa kutokana na vifaa vya upimaji kuwa kubwa.
“Ili kupata seti moja ya kawaida ya upimaji kwa kutumia Total station ni Sh milioni 18 na seti moja ya GPS ni Sh milioni 48. Hii husababisha wapimaji wengi kutokuwa na uwezo wa kununua vifaa na hivyo kutegemea kukodi kwa gharama kubwa hivyo kufanya upimaji kuwa ghali ili kuwezesha kurejesha gharama za vifaa,”alisema. 
Alisema gharama za upimaji ardhi hekta moja ya shamba na kiwanja kimoja imepunguzwa mwaka 2015/2016 kutoka Sh 800,000 hadi Sh 300,000.
“Halmashauri zote zitenge bajeti kwa ajili ya ununuzi wa vifaa vya upimaji pamoja na kuajiri wataalamu wa kutosha katika kada hii ya upimaji na wengine wa sekta ya ardhi ili kuondokana na gharama kubwa za kukodisha vifaa hivyo kutoka taasisi binafsi,” alisema.
Alikuwa akijibu swali la Mbunge wa Viti Maalumu, Devota Minja (Chadema) aliyehoji kama serikali haioni kuna haja ya kupunguza gharama za upimaji viwanja ambazo ni kubwa sana ili kumwezesha kila mtanzania kupata huduma hiyo na kuondoa migogoro ya ardhi.
Upimaji wa ardhi nchini unafanywa na wapimaji ardhi wa serikali walioajiriwa na serikali na wapimaji binafsi waliosajiliwa na Bodi ya Wapimaji ardhi na kupewa leseni za biashara ya upimaji.


