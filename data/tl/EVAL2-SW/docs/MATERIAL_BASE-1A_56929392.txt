Wadhamini CUF kumshtaki Msajili

October 4, 2016

BODI ya wadhamini ya Chama cha Wananchi (CUF) wamekutana Zanzibar jana kutoa maazimio sita, ikiwemo kusudio la kumshtaki Msajili wa Vyama vya Siasa Nchini, Jaji Francis Mutungi, kwa kuingilia maamuzi halali ya vikao vya chama hicho.
Wajumbe wa bodi hiyo walifikia uamuzi huo wakidai uamuzi wa Jaji Mutungi kusema Profesa Ibrahim Lipumba ni Mwenyekiti halali wa CUF ni sawa na kukichagulia chama hicho Mwenyekiti kinyume na onyo lililowahi kutolewa na Mahakama Kuu.
Akizungumza na waandishi wa habari jana, Mwenyekiti wa bodi hiyo, Abdallah Said Hatau, alisema bodi hiyo itachukua uamuzi wa kumshtaki Jaji Mutungi kwa mujibu wa Katiba yao. 
“Bodi imepuuza wito wa Prof. Lipumba kutaka kiitishwe kikao cha Bodi ya Wadhamini kwa sababu hana mamlaka nayo maana hatambuliki kama Mwenyekiti kwani alifukuzwa uanachama na Baraza Kuu la Uongozi CUF Taifa,” alisema.
Aliongeza kuwa, bodi hiyo itaendelea kuheshimu maamuzi ya Baraza Kuu ambalo ndilo chombo chenye dhamana ya kusimamia uongozi na uendeshaji wa chama hicho.
Hatau aliwahakikishia wanachama wote wa CUF Tanzania Bara na Zanzibar kuwa, bodi hiyo iko makini na itasimama pamoja nao ili kulinda mali na heshima ya chama chao.
“Tunamwomba Msajili aache kuingilia mambo ya ndani juu ya uongozi na uendeshaji wa chama chetu, pia tunataka Prof. Lipumba alipe gharama zote zitokanazo na hasara.
“Prof. Lipumba alisababisha hasara ya sh. milioni 600 baada ya kuvamia Mkutano Mkuu Maalumu uliofanyika Agosti 21, mwaka huu, Ubungo Plaza, Dar es Salaam,” alisema.
Septemba, mwaka huu, Jaji Mutungi alitoa mwongozo na msimamo wa kumtambua Prof. Lipumba kuwa Mwenyekiti halali wa CUF.
Katika taarifa yake kwa vyombo vya habari, Jaji Mutungi alisema wanachama waliosimamishwa uanachama ndani ya chama hicho bado ni wanachama halali.
“Viongozi walioathirika na maamuzi yasiyo halali ya Kikao cha Baraza Kuu la Uongozi Taifa kilichokaa Agosti 28, mwaka huu bado ni viongozi halali wa CUF,” ilifafanua taarifa hiyo.
Pia taarifa iliongeza kuwa, Kamati iliyoundwa kuongoza chama hicho chini ya Uenyekiti wake, Julius Mtatiro, baada ya kuteuliwa na kikao cha Baraza Kuu la Uongozi la Taifa si halali.
Jaji Mutungi alisema kifungu 88(2) cha sheria ya vyama vya siasa sura ya 258, kinaeleza kuwa mtu yeyote ambaye si kiongozi wa chama, haruhusiwi kufanya shughuli yoyote ya chama kama viongozi wa chama. 
Taarifa hiyo iliwashauri viongozi walioteuliwa ikisema uteuzi wao ni batili na wasijaribu na wajizuie kufanya shughuli yoyote kama viongozi wa chama cha CUF.


