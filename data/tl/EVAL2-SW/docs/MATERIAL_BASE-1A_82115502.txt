Mjumbe wa Waziri Mkuu Uingereza aja kuona fursa

Imeandikwa na Mwandishi Wetu

Imechapishwa: 04 Oktoba 2016

MJUMBE wa Waziri Mkuu wa Uingereza, Theresa May anayeshughulikia Biashara na Uwekezaji kwa Tanzania, Lord Hollick amewasili Dar es Salaam kwa ziara ya siku mbili kuangalia fursa za uwekezaji.

Katika ziara yake hiyo, atakutana na wawakilishi wa Serikali ya Tanzania pamoja na kampuni za Uingereza zinazofanya kazi za uwekezaji nchini au kupanga kuangalia fursa na kuwekeza nchini.
Taarifa ya Ubalozi wa Uingereza iliyotolewa jana kwa vyombo vya habari, ilisema ziara ya Hollick itasanifu ubora, uzoefu na ubunifu wa kampuni za Uingereza na atajikita kuangalia fursa zilizopo kwenye sekta za miundombinu, gesi na mafuta na nishati mbadala nchini.
Hollick katika vikao vyake na serikali, ataonesha namna gani utaalamu wa kampuni za Uingereza zinavyoweza kuchangia katika Tanzania ya Viwanda na namna gani uwezeshaji wa kifedha kutoka UK Export Finance unavyowezesha mchakato huu mzima.
Aidha, Hollick atatembelea na kuona ujenzi wa jengo la kupokelea abiria Namba 3 kwenye Uwanja wa Ndege wa Kimataifa wa Julius Nyerere ambalo linajengwa na Kampuni ya BAM International kwa ushirikiano na Kampuni ya Uingereza BAM Nuttall chini ya uwezeshaji wa Kitengo cha Fedha cha Uingereza cha UK Export Finance.
“Hii itakuwa ziara ya nne kwa mjumbe huyo kutembelea nchini, na kwa mara ya pili ndani ya mwaka huu 2016, hii ikiwa ni ishara ya dhamira, nia na utashi wa dhati wa Uingereza kuchochea biashara na uwekezaji nchini Tanzania,” ilieleza taarifa hiyo.


