Bi Ashura: Kama isingekuwa Nyerere, Babu angeuawa mapema
Mar 18, 2015

WIKI iliyopita, gazeti hili lilikuletea mahojiano haya na aliyekuwa mke wa msomi, mwanamapinduzi na mwanasiasa na Tanzania, hayati AbdulrahmanMohamed Babu, aitwaye Ashura Hilal. Kwanza tunaomba radhi kwa kuandika jina lake kama Ashura Bilal kwenye kichwa cha manenowiki iliyopita.
Katika sehemu ya kwanza alilieleza Raia Mwema kuhusu namna alivyokutana na Babu, siasa za Zanzibar kuelekea Mapinduzi ya mwaka 1964 na kilichosababisha ugomvi miongoni mwa waliofanikisha mapinduzi hayo. Endelea na sehemu hii ya pili.
WAKATI Bi. Ashura anapozungumza, mara zote unapata picha kwamba kuna mambo mengi anayoyafahamu lakini kwa sababu za kibinadamu tu ameamua kuacha kuyasema.
Bahati nzuri ni kwamba anazungumza huku akitabasamu isipokuwa wakati anaelezea kipindi kigumu alichopitia baada ya mumewe kuwekwa kizuizini kutokana na mauaji ya Rais Abeid Karume yaliyotokea Aprili 7 mwaka 1972.
Miezi miwili kabla ya mauaji ya Karume, Babu alikuwa waziri katika Serikali ya Tanzania. Kimsingi, anasema Ashura, Mwalimu Nyerere alikuwa amemuambia kwamba atamuhamisha kutoka Wizara ya Biashara na Viwanda kwenda Mambo ya Nje katika mabadiliko aliyokuwa amepanga kuyafanya mwanzoni mwa mwaka 1972.
“Mwalimu alikuwa amemtuma Babu kwenda Addis Ababa, Ethiopia, kuiwakilisha Tanzania katika mojawapo ya mikutano. Tayari alikuwa amemwambia wakati akiwa huko, yeye atatangaza Baraza Jipya la Mawaziri ambapo ndiyo angetangazwa rasmi kushika wadhifa huo.
“Wakati huo ilikuwa lazima kwa Rais wa Serikali ya Muungano kupeleka majina ya wateule wake wa uwaziri kwa mwenzake wa Zanzibar ili wakubaliane. Karume alipoona jina la Babuakamwambia Mwalimu kuwa huyu bwana sitaki awe waziri. Mwondoe. Kama hutafanya hivyo, niko tayari kuvunja muungano.
“Wakati ule, silaha kubwa ya Karume ilikuwa ni hiyo ya kuvunja muungano. Kama akiona Nyerere anataka kufanya mambo ambayo yeye hakubaliani nayo, lazima aseme basi tuvunje huu muungano. 
“Nyerere hakuwa na jinsi zaidi ya kukubaliana na Rais mwenzake. Akakubali kutomteua Babu kwenye baraza lake jipya.Lakini mwenzake tayari alikuwa yuko Addis.Mwalimu akamtumia taarifa ya kumweleza kuwa hatakuwepo kwenye baraza lakini watazungumza akirudi.
“Babu alipewa maelekezo ya kuendelea na majukumu huko hata kama hajateuliwa lakini akimaliza arudi. Akarejea nyumbani akiwa si waziri na nadhani Mwalimu labda alimwambia sababu au hakumwambia. Lakini hivyo ndivyo ilivyotokea,” anasema Bi Ashura.
Hata hivyo, kwa kutambua kwamba Babu hakuwa na nyumba yoyote jijini Dar es Salaam wala Zanzibar, Mwalimu akawa ameagiza kwamba waziri wake huyo wa zamani atafutiwe mojawapo ya nyumba za Shirika la Nyumba la Taifa (NHC) ili akaishi na familia yake.
Ndiyo ukawa mwanzo wa familia ya Babu kuishi katika nyumba hiyo iliyopo Upanga jijini Dar es Salaam. Jambo lisilo la kuvutia ni kwamba, pamoja na Bi Ashura kuomba kuuziwa nyumba hiyo aliyoishi kwa zaidi ya miaka 30, serikali imekuwa ikimkatalia maombi yake.
“Ukiondoa Nyerere, marais wote waliofuata hapa Tanzania nimewahi kuwaomba kwamba waniuzie nyumba ile maana nimekaa sana. Lakini sijauziwa mpaka sasa ambapo nimehama na nakaa katika nyumba nyingine inayomilikiwa na mume wangu wa sasa. Kama ingekuwa sijaolewa tena, huenda ningekuwa natangatanga hadi leo.”
Wakati familia ya Babu ambaye mchango wake kwenye Mapinduzi ya Zanzibar na ujenzi wa Taifa la Tanzania ni mkubwa na haupimiki imenyimwa walau kumilikishwa tu nyumba hiyo, watu wengine lukuki ambao mchango wao haufikii hata robo ya ule wa Babu, wameuziwa nyumba kama hizo za NHC kwa bei nafuu.
Miezi miwili baada ya Babu kuwekwa ‘kijiweni’ kufuatia mabadiliko ya mawaziri, Taifa likakumbwa na mshituko baada ya taarifa za kupigwa risasi na kuuawa kwa Karume wakati akiwa katika Ofisi Kuu za Afro-Shirazi Party (ASP), chama kilichokuwa kinatawala Zanzibar, katika eneo la Kisiwandui, Unguja.
Jina la Babu likawa mojawapo ya yaliyotajwa kuhusika na mauaji hayo. Haraka, serikali ya Mwalimu ikachukua hatua ya kumkamata na kumweka kizuini ambako alidumu kwa jumla ya miaka sita na siku 11.
“Mmoja wa viongozi katika Serikali ya Mapinduzi Zanzibar (SMZ), Edington Kisasi, aliwaambia baadhi ya mabalozi kwamba awe hai au mfu, ni lazima Babu arudishwe Zanzibar akajibu tuhuma. Ilikuwa kwamba Babu amehukumiwa tayari kabla ya kesi kuanza.
“Wakati Babu yuko kizuizini, nilihangaika kwa viongozi mbalimbali kwamba wamuachie. Nakumbuka niliwahi kumfuata aliyekuwa Mwanasheria Mkuu wa Serikali, Mark Bomani, kumuomba afungue kesi huku Bara ili Babu ahukumiwe kama ana makosa.


