UKAWA: Mbona hamsemi kitu kuhusu IPTL?
Sep 25, 2014

NIMEKUWA msomaji wa muda mrefu wa gazeti la Raia Mwema lakini leo ni mara yangu ya kwanza kupata nafasi ya kuandika maoni yangu. Niseme kwa ufupi kwamba naliheshimu sana gazeti hili kwa vile tayari limejenga heshima kwenye jamii ya Wa tanzania.

Mimi ni mmoja wa Wa tanzania ambao kwa dhati kabisa wanachukia vitendo vya ufisadi. Nafahamu hatuko wengi katika kundi hili, haswahaswa sisi vijana ambao akili zetu kwa sasa ziko kwenye kutafuta utajiri wa haraka pasipo kufanya kazi.

Kwa kijana wa Tanzania ya leo, kupata hela ndiyo kila kitu kwenye maisha na ndiyo maana si ajabu kuona kwamba Taifa letu sasa limeanza kujipatia sifa ya kupuuzia wizi unaokandamiza maisha ya Wa tanzania.Tumeyasikia na kuyashuhudia yaliyotokea huko nyuma ambayo ni matokeo ya wizi dhidi ya mali ya umma.

Tayari tumeelezwa kuhusu ufisadi unaodaiwa kuwepo katika mikataba kama ya Buzwagi, Meremeta, Richmond na EPA ni machache kati ya yale tunayoyajua. Huu wote ulikuwa ni wizi dhidi ya mali ya umma.

Utetezi wa wahusika ni sawa na matendo yaliyopo katika maigizo ya filamu za kihindi yaani uongo mwingi unaobeba utetezi dhaifu. Wengine wako katika kashfa ya rada na bado wanapewa dhamana za kuongoza kamati na kuwakilisha wananchi kwenye kuta za maamuzi. Hii ni aibu kubwa kwa Taifa letu.

Rais Jakaya Kikwete anajitahidi sana kuyapiga vita matukio ya kifisadi. Waliomzunguka baadhi yao ni waumini wa ufisadi na rushwa. Wengine wanajisafisha kuwa maswahiba eti hawajakutana barabarani wakati mkuu wa kaya hawaungi mkono. 

Ni sawa na mtoto mwenye mikono michafu ambaye hawezi kufuatana au kucheza na mtoto mwenzake mwenye mikono misafi kwa sababu atamchafua au atamuambukiza tabia ya kupenda uchafu. Ninaamini Rais wetu si swahiba wa mafisadi!

Nirudi kwenye msingi wa makala yangu. Leo ninauangalia kwa mapana unaoitwa Umoja wa Katiba ya Wananchi (UKAWA). UKAWA wamejijengea jina kwa kueleza madai yao ya kutaka Katiba inayotakiwa na Wananchi.

Unapozungumzia Katiba hujitengi na kuzungumzia uzalendo kwa nchi yako. Uzalendo ni pamoja na kupinga dhuluma, rushwa, ufisadi na wizi pia ukabila. Ninachoshangaa ni kwamba wanaounda UKAWA, yaani vyama vya NCCR, CHADEMA na CUF wamekaa kimya kuhusu suala la fedha za IPTL zilizohifadhiwa katika akaunti ya Tegeta Escrow ya Benki Kuu ya Tanzania (BoT).

Hoja yangu hii inawahusu viongozi wa juu wa UKAWA. Wameikalia kimya Escrow, hatuisikii sauti ya Freeman Mbowe, Profesa Ibrahim Lipumba na James Mbatia. Wapo wananchi ambao tayari wameanza kuhoji kuhusu ukimya huu.

Mwanasiasa pekee wa upinzani ambaye anaonekana kuguswa na suala hili ni Mbunge wa Kigoma Kusini kupitia NCCR, David Kafulila. Wanashindwa hata kujifunza kutoka kwa Mbunge wa Kigoma Kaskazini, Zitto Kabwe, ambaye ingawa si mjumbe wa UKAWA, ameungana na Kafulila katika kupigania pesa ya Escrow iliyochotwa BOT irejeshwe.

Au ni kwa sababu Kafulila ni kiongozi wa NCCR Mageuzi ambaye amewahi kuingia katika vita ya kisiasa na wenyeviti wake wawili tofauti kipindi akiwa CHADEMA na hata alipojiunga na NCCR Mageuzi? Au ni kwa sababu ya maneno yanayosemwa mitaani kuwa Kafulila ni mshirika wa karibu wa kisiasa wa Zitto?

Au mnahisi kumuunga mkono Kafulila kunaweza kusababisha kumuongezea nguvu kisiasa; jambo ambalo linaweza kuhatarisha nafasi za vigogo wa sasa wa siasa za upinzani hapa nchini?

Jambo moja ambalo linanitatiza ni ukweli kwamba kiasi cha fedha kinachodaiwa kuchukuliwa kutoka katika akaunti hiyo ya Escrow ni kikubwa kuliko hata kile kilichochotwa kwenye akaunti ya EPA.

Sasa inakuaje leo walewale waliopiga kelele kuhusu EPA wakae kimya kwenye Escrow wakati sasa fedha ni nyingi zaidi?

Viongozi hawa wa UKAWA wanashangaza wanaposema majukwaani kuwa wanauchukia ufisadi wakati katika sakata la Escrow wamekaa kimya.

Je, mnataka zitungwe sheria kali za kupinga na kuzuia rushwa katika katiba mpya wakati katika sakata la Escrow mmetulia tulii!Au nanyi viongozi wa juu wa UKAWA kwa namna moja au nyingine mmelamba pasenti ya mgawo wa Escrow?Tuambiane tu ukweli ili nasi tuiambie jamii isiwe na imani nanyi.Huku mitaani tunawasikia wapigakura wakiulizia ukimya wenu kwenye hili.


