
Mwogeleaji Hilal alilia Serikali, wadau
Mwogeleaji Aomba watatue changamoto zinazoukabili mchezo wa kuogelea
Imani Makongoro, Mwananchi imakongoro@mwananchi.co.tz
Mwanza. Mwogeleaji namba mmoja nchini kwa upande wa wanaume, Hilal Hemed Hilal ameiomba Serikali kufanya jitihada za kutatua changamoto mbalimbali zinazoukabili mchezo huo kwa sasa.
Hilal ambaye hivi karibuni alishinda medali ya shaba katika mashindano ya Kanda ya Nne ya Afrika alisema Tanzania ina waogeleaji wengi wenye vipaji na malengo ya kufanya vyema katika mchezo huo, ila tatizo kubwa ni vifaa wanavyotumia kufikia malengo yao. Hilal alilia Serikali, wadau Alisema kuwa moja ya changamoto kubwa ni bwawa la kuogelea lenye vifaa vya kisasa kwa ajili ya kutimiwa na waogeleaji wa Tanzania katika mashindano na mazoezi.
Alisema Tanzania ina mabwawa ya kuogelea ambayo hayana ubora kwa mujibu wa sheria na taratibu za mchezo huo kama za Chama cha Kuogelea Duniani (Fina) na kile cha Afrika (Cana).
Alifafanua kuwa mabwawa mengi ya Tanzania ni ya mita 25 ambayo hayatumiki katika mashindano ya kimataifa kama ya Cana, Michezo ya Jumuiya ya Madola, Olimpiki na mashindano ya dunia ya kuogelea.
“Mabwawa yapo, lakini si ya viwango vya Cana na Fina, mbali ya mabwawa, pia tunahitaji touchpad kwa ajili ya kurekodi muda kwa muogeleaji siyo kwa kutumia stopwatch kama ilivyo sasa, katika mashindano ya kimataifa, stop watch zinatumika sambamba na touchpad ambayo inaendeshwa kisasa si kwa mtu kuendesha kifaa hicho,” alisema Hilal.
Alisema kuwa mbali ya mabwawa ya kisasa, mabwawa hayo pia hayana vifaa vinavyotakiwa kutimia wakati wa kuanza kuogelea ‘diving blocks’ ambazo ni za kielektroniki.
Alisema kuwa mara zote wao huvitumia vifaa hivyo wanapokwenda nje ya nchi kwenye mashindano.
“Hapa hakuna jinsi, unalazimika kuwahi siku mbili kabla ili ufanye mazoezi, lakini wenzetu wanavyo katika nchi zao, pia hata klabu za mchezo huo wanatumia vifaa hivyo, ni changamoto kwetu kwani unaweza kufutiwa matokeo kwa kushindwa kuanza kwa mujibu wa taratibu,” alisema.
Alisema kuwa pamoja na ukweli kuwa Serikali ina majukumu mengi, kwa niaba ya waogeleaji aliomba changamoo hizo na nyingine zifanyiwe kazi na kupata bwawa moja la kisasa la kuogelea lililosheheni vifaa vya kisasa.
Aliongeza kuwa mchezo wa kuogelea kwa sasa unashika kasi kubwa, lakini viongozi wa klabu wanaweza kukata tamaa kutokana na changamoto hizo. Hilal, pia aliwaomba wadau kusaidia Serikali kutatua tatizo hilo.


