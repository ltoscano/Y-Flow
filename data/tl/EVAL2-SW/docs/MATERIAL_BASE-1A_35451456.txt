
Mashahidi 16 kesi ya wabunge kumjeruhi RAS

Imeandikwa na Flora Mwakasala

Imechapishwa: 13 Oktoba 2016

UPANDE wa Jamhuri katika kesi ya kumjeruhi Katibu Tawala wa Mkoa wa Dar es Salaam (RAS), Theresa Mmbando, inayowakabili wabunge watatu wa Chadema, unatarajia kuwaita mashahidi 16 ili kuthibitisha kesi hiyo. 

Wakili wa Serikali, Flora Massawe alidai hayo jana katika Mahakama ya Hakimu Mkazi Kisutu, Dar es Salaam baada ya kuwasomea washtakiwa maelezo ya awali mbele ya Hakimu Mkazi Mkuu, Huruma Shahidi. Hakimu Shahidi alipanga Novemba 14 mwaka huu kuanza kusikiliza kesi hiyo na kuutaka upande wa Jamhuri kuhakikisha wanaleta mashahidi. 
Washitakiwa katika kesi hiyo ni Mbunge wa Ubungo, Saed Kubenea, Halima Mdee (Kawe) na Mwita Waitara (Ukonga), wengine ni Diwani wa Kata ya Tabata Kimanga, Manase Mjema, aliyekuwa Diwani wa Kata ya Kimara, Ephrein Kinyafu na mfanyabiashara Rafii Juma.
Akiwasomea maelezo ya awali, Massawe alidai kuwa, Februari 27, mwaka huu kulikuwa na uchaguzi wa Meya wa Jiji la Dar es Salaam na Naibu Meya wake na washtakiwa walikuwa ni wajumbe isipokuwa mshitakiwa Juma.
Amedai katika uchaguzi huo, Theresia aliwatangazia kuwa hakutakuwa na uchaguzi kwa sababu kuna zuio la Mahakama ya Hakimu Mkazi Kisutu, hivyo hawatafanya uchaguzi hadi muda wa zuio hilo utakapokwisha.
Massawe amedai kuwa washitakiwa hao hawakuridhika na kumvamia, kumchania nguo na kisha kumpiga Theresia jambo lililomsababishia majeraha mwilini.


