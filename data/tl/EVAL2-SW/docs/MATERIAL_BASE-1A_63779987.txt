
Kizimbani kwa kudhalilisha polisi kwenye WhatsApp

Imeandikwa na Flora Mwakasala

Imechapishwa: 20 Septemba 2016

MFANYABIASHARA Christon Mbalamula (28), amepandishwa kizimbani katika Mahakama ya Hakimu Mkazi Kisutu jijini Dar es Salaam akikabiliwa na mashitaka ya kulidhalilisha Jeshi la Polisi kupitia mtandao wa WhatsApp kwa kutangaza kufunga ndoa na askari. 

Mbalamula alifikishwa mahakamani hapo ikiwa ni wiki moja baada ya wafuasi watano wa Chadema kupandishwa kizimbani kwa kulidhalilisha jeshi hilo kupitia kwenye mitandao ya kijamii.
Mbele ya Hakimu Mkazi Mkuu, Yohana Yongolo, Mwendesha Mashitaka wa Serikali, Winfrida Sumawe, alidai kuwa Agosti 26, mwaka huu, katika eneo la Vijibweni Kigamboni, mshtakiwa alilidhalilisha jeshi hilo kupitia mtandao wa WhatsApp.
Inadaiwa alisambaza ujumbe uliosema kuwa
"Natangaza ndoa, na askari yeyote atakayejitokeza kwangu siku hiyo, ataolewa bila mahari, ataishi kwangu bila nguo hadi operesheni ya Ukuta itakapoisha, atapika na kupakua na kukidhi haja kama mke. Note: KY nimeshainunua so msiogope, nyie mapolisi uchwara‚Äù.
Baada ya kusomewa mashtaka, mshtakiwa huyo alikana kuhusika na kosa hilo.
Wakili Sumawe alidai kuwa upelelezi wa kesi hiyo haujakamilika na upande wa Jamhuri hauna pingamizi la dhamana.
Mshitakiwa alinusurika kwenda rumande baada ya kukamilisha masharti ya dhamana ya kuwa na wadhamini wawili waliosaini hati ya dhamana ya Sh milioni moja.
Mdhamini mmoja, alikuwa na mali isiyohamishika yenye thamani ya Sh milioni mbili, pia mshitakiwa anatakiwa awe anaripoti kituo cha Polisi kila baada ya wiki mbili.


