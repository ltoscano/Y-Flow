Majaliwa apokea bilioni moja za tetemeko

Imeandikwa na Regina Kumba

Imechapishwa: 21 Septemba 2016

WAZIRI Mkuu, Kassim Majaliwa amepokea hundi ya Sh bilioni moja kutoka kwa watumishi wa umma kwa ajili ya waathirika wa tetemeko la ardhi lililotokea mkoani Kagera. 

Hundi hiyo ilikabidhiwa jana na Katibu Mkuu Kiongozi, Balozi John Kijazi kwa Waziri Mkuu ambapo alifuatana na makatibu wakuu wengine.
“Tumeona jitihada za Wa tanzania pamoja na serikali katika kuwasaidia wenzetu na sisi watumishi wa umma tumeguswa na tukio hili tukaona na sisi tutoe mchango wetu,” alisema Balozi Kijazi.
Aliongeza kuwa fedha hizo, zimetoka kwa watumishi wote wa wizara mbalimbali na idara za serikali na kwamba bado wanaendelea kupokea michango kutoka kwa watumishi zikasaidie kwenda kupunguza makali ya matatizo waliyoyapata.
Waziri Mkuu Majaliwa aliwahakikishia Wa tanzania kwamba michango hiyo yote, itafikishwa mkoani Kagera bila wasiwasi wowote na serikali imeimarisha uaminifu kwa kamati za maafa kuhakikisha michango inapokelewa na kuifikisha.
“Niwahakikishie michango yenu na mingine tutafikisha Kagera, tumeimarisha uaminifu kwa kamati za maafa zote kuhakikisha tunapokea michango na kaifikisha vyema," alisema na kuwashukuru watumishi wa umma kwa mwito wao wa kutoa mchango huo, ambao unaonesha ushirikiano mkubwa. 
“Hiyo yote ni kuonesha kuguswa na tatizo hili na ni mapenzi kwa wenzetu ambao wako hospitali, wamefiwa na jamaa zao na wengine hawana pa kuishi,” alisema Majaliwa.
Alisema imefikia hatua ya mwisho ya kufanya tathmini kwa waathirika wa tukio hilo na kuwataka wale wote ambao walitoa ahadi za kuchangia wafikishe michango yao Kagera kwa akaunti zilizotolewa na pia namba za simu.
Majaliwa alisema misaada ya awali, imeanza kutolewa kwa waathirika mkoani Kagera na kwamba ikikamilika serikali itatoa taarifa ya mfumo uliotumika.
Alisema serikali inakaribisha michango mbalimbali kutoka kwa watu wote na yeye atakuwa tayari kupokea wakati wote.


