Na monɔkɔ mwa lopángo, bato bayíké batɛ́lɛ́mí mpɔ̂ ya boyambi bapaya bakoyá o fɛ́ti. Ekokóma mɔ̆kɔ́ na mɔ̆kɔ́ o lopángo, bakopésa mikandá mya bangó mya bobéngami na bato baye batíyámí o monɔkɔ mwa lopángo mpɔ̂ ya boyambi bangó. Bangó ndé bakoluka nkómbó ya bangó káti ya búku monɛ́nɛ mpɔ̂ bábálakisa bisíká ya bofándi.

Bato bakɔ́tí bakɔ́tí mpé lopángo lotóndí. Ngonga ekómí ya mísáto na ndámbo. Mundúlɛ mpé motómbólí nzémbo ya boyébisi te bakwéli bazalí koyá. Mosíká tɛ̂ mpé sé malɛ́mbɛ malɛ́mbɛ, bakwéli babandí kokɔ́ta o monɔkɔ mwa lopángo. Bato bánsɔ bafándí nyɛ̂ likoló bakíti ya bangó mpé o esíká balakísákí bangó. Bamamá mibangé bawéí na bolandi bakwéli nsima. Bakoyémbaka mpé bakobwákaka mápúta ma bangó o likoló mpɔ̂ ya boyébisi te bazalí na esɛngɔ monɛ́nɛ. Băna bakɛ́ mpé •bawéí• na kobwákaka bato fulɛ́lɛ mpé libosó ya nzelá ya bakwéli.

Esíká eye bakwéli •bakofánda•, esálémákí kala na káti ya bato bánsɔ baye •bayákí• mpɔ̂ ya botáli makwéla. Batíí bilambá ya pɛtɛpɛtɛ ya swá. Batíí mpé mwá ndáko ya mangalála ma mbíla mpé na bilambá o likoló.

Bakwéli bakómí mpé bafándí o esíká basálélákí bangó. Moyángeli wa lisano mpé afándísí bangó ndéngé ya lokúmu. Mindúlɛ miye bazalákí komíbɛta ya bokɔ́ti ya bakwéli bamítíkí naíno. Bato bánsɔ bafándí mpé nyɛ̂.

Moyángeli wa fɛ́ti atɛ́lɛ́mí mpé abandí kopésa maloba. Liloba lya yĕ lya yambo lizalákí lya bopési bato bánsɔ bokébi mpɔ̂ bámílɛ́ngɛlɛ mpé bátíka makɛlɛ́lɛ na ntína te báyóka maloba maye makopésama na ntángo wâná mpɔ̂ ya makwéla mangó. Esílísí moyángeli wa fɛ́ti koloba, tatá mɔ̆̆kɔ́ mpé ayéí kotɛ́lɛma o bosó ya bakwéli, mpé abandí kopésa maloba ma yĕ na bolobi te, "Bandeko ba bolingo. Lɛlɔ́ bísó bánsɔ tozalí na esɛngɔ enɛ́nɛ mpɔ̂ ya boyébisi bínó te tatá Ngɔlɔ na mamá Likémba balóngání lɛlɔ́ o bosó bwa bato bánsɔ mpé o bosó bwa Nkóló Nzámbe.

"Bóyéba na bolámu te bolóngani ezalí elɔ́kɔ ya monɛ́nɛ Nzámbe atíndáká yangó káti ya ••mokili. Moto alingí álakisa na baníngá ba yĕ•• nzelá ya bolámu mpé ya bofándi ndéngé ya moto wa sɔ̂lɔ́. 

"Lɛlɔ́ băna bábalé balingánákí míngi, bakokísí bolingo bwa bangó káti ya nzelá ya libála. Balakísí o bosó bwa bato bánsɔ te balingánákí sɔ̂lɔ́ mpé lɛlɔ́ tomɔ́ní libála lya sôlɔ́ káti ya mokili, liye •lindimámí• na Nkóló Nzámbe.

"Mpɔ̂ ya bínó bakwéli, ebɔngí bóyéba te makwéla ezalí mokúmbá monɛ́nɛ moye mosɛ́ngɛ́lí mokúmbama na bínó bánsɔ bábalé. Bónata mwangó na bolámu mpé na bokási. Kási sɔ́kí ekómí mokúmbá mwa moto mɔ̆̆kɔ́, ntína ya makwéla ezalí tɛ̂ káti ya bínó. Kási sɔ́kí bínó bánsɔ bábalé bosimbí yangó na bolámu mpé na bokási, mánsɔ makozala káti ya nzelá ya esɛngɔ mpé ya bolámu.