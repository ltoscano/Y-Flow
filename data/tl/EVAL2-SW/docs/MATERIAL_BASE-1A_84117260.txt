
Kupotea kwa watu ni dosari ya kiusalama
I DADI ya Wakenya ambao wamepotea bila kupatikana ni ishara kuwa kuna haja ya maafisa wa usalama kuimarisha mbinu zao za upelelezi ili kupunguza visa hivyo.
Wengi wa walioripotiwa kupotea I wanasemekana kuwa mara ya mwisho waliwasiliana kwa simu za mkononi na ishangaza jinsi vitengo vya upelelezi vimeshindwa kuwapata licha ya kupewa habari muhimu za ujasusi.
Kilio na uchungu wa familia zinazotembelea hospitali, vituo vya polisi pamoja na vyumba vya kuhifadhi maiti kutafuta jamaa zao unapaswa kuwa changamoto tosha kwa serikali kushinikiza maafisa husika kuwajibika.
Idara za serikali ikiwemo mahakama zinapaswa kufahamu uzito wa suala hili na kuhakikisha kuwa washukiwa wanakabiliwa kisheria bila kuachiliwa ovyo.
Idara ya Mahakama inapaswa kuelewa uchungu wa familia ambazo zimewapoteza jamaa zao na kukoma kutoa bondi kiholela kwa washukiwa wanaohusishwa na visa hivyo ili familia hizo kuwa na imani kuwa wenzao watapatikana.
Ni bayana na hatuhitaji wana filosofia wa usalama kutujulisha kuwa vitengo vyetu vya usalama vimelemewa na kazi yake.
Wakenya wengi wanamtaka Rais Uhuru Kenyatta aunde upya vitengo vyake vya usalama. Wabunge nao wanapaswa kuunga mkono mswada wa mbunge wa Kisumu ya Kati Ken Obura kumfurusha Waziri wa Usalama Joseph ole Lenku kama hatua ya kwanza ya kusafisha idara za usalama nchini.
Ni jambo la kushangaza kwa serikali kuendelea kujitia hamnazo huku mamia ya familia zikiendelea kuhangaika baada ya jamaa zao kutoweka na kutoonekana tena.
VINARA Jukumu kuu la serikali yoyote thabiti duniani ni kuwalinda raia wake. Vinara wa Jubilee wana kibarua cha kuhakikisha kuwa Wakenya wako salama kwa kufanyia mabadiliko idara zote za usalama ambazo zina udhaifu mkubwa.
Kuna madai kuwa vikundi vya watu mashuhuri wanahusika katika ulanguzi wa binadamu kwa sababu zisizofahamika.
Hata hivyo, uhalifu ni uhalifu iwe umetekelezwa na bwanyenye au mtu yeyote yule; unapaswa kukomeshwa mara moja kwa kuwakamata washukiwa na wakabiliwe kisheria.
Kulaumiana baina ya viongozi wa upinzani na serikali hakusaidii ila kunaonyesha kuwa viongozi hawajali maslahi ya raia ila manufaa yao ya kisiasa.
Rais Kenyatta na Naibu wake William Ruto wanapaswa kuupa usalama wa taifa kipau mbelena wala si siasa au uchumi. Lazima wachukue maamuzi magumu kuhusu wakuu wa idara za usalama nchini.
Waziri Lenku, Mkuu wa Majeshi Julius Karangi, Mkuu wa Ujasusi Michael Gichangi, Inspekta Mkuu wa Polisi David Kimaiyo pamoja na Waziri wa Ulinzi Raychelle Omamo wanapaswa kukiri kuwa utendakazi wao umeingia dosari na hivyo kuwajibika mara moja.
Wazazi na taasisi kama vile shule na vyuo zinapaswa kuhakikisha kuwa usalama wa watoto umedumishwa vilivyo. Aidha, Rais Uhuru anapaswa kuhakikisha kuna raslimali za kutosha kushughulikia mageuzi katika idara za usalama.
Cha muhimu ni kila mhusika kukiri kuwa changamoto za usalama nchini zimefikia viwango hatari na kuchukua hatua madhubuti.  


