Zitto awakaribisha January, Mwigulu ACT
Jul 01, 2015

KIONGOZI Mkuu wa chama cha ACT-Wazalendo, Zitto Kabwe, amewataka wagombea urais wawili vijana wa CCM; January Makamba na Mwigulu Nchemba, wahame chama chao na kujiunga naye kama kweli wanataka mabadiliko.
Akizungumza katika mkutano wa hadhara mjini Kibaha jana jioni, Zitto alisema haamini kwamba CCM inaweza kuleta mabadiliko yoyote hapa nchini na badala yake ACT ndiyo kimbilio pekee la Wa tanzania lililobaki.
“Kila nikiwasikiliza vijana wenzangu kama January na Mwigulu wakilalamika kuhusu mambo ya CCM huwa naona wanapoteza muda tu. Waje ACT-Wazalendo ambayo tayari ina sera zinazoendana na matakwa yao.
“Mimi siamini hata kidogo kuwa mabadiliko yataletwa kupitia CCM na ndio maana siku zote nimekuwa nikiwasihi wanasiasa wenzangu vijana wanaotaka kuongoza nchi yetu kama January Makamba na Mwigulu Nchemba waondoke CCM waje kwenye chama hiki ili kujenga Tanzania Mpya yenye misingi imara,” alisema Zitto.
Zitto yuko katika ziara ya kukitangaza chama chake kwenye mikoa mbalimbali hapa nchini, miezi mitatu baada ya kuchaguliwa kukiongoza chama hicho chenye umri wa takribani mwaka mmoja.
Alisema matatizo mengi ya Tanzania yanaweza kutatuliwa kupitia Azimio la Tabora lililozinduliwa na chama hicho mwezi huu, ambalo pamoja na mambo mengine, linasisitiza kuhusu Miiko ya Viongozi wa umma.
Katika mkutano huo uliohudhuriwa na mamia ya wananchi, Zitto aliwataka watu wanaotaka kuwania urais mwaka huu, wasiishie kulalamika tu kuhusu rushwa na badala yake waeleze ni kwa vipi watapambana na tatizo hilo.
Mbunge huyo wa zamani wa Kigoma Kaskazini, alieleza pia kusikitishwa kwake na hali ya uchumi ya wananchi wa mkoa wa Pwani, hususani Kibaha, ambao uko jirani na Dar es Salaam lakini haufaidiki na ukaribu huo. 
“Wananchi wa Kibaha, mkoa wenu wa Pwani ni moja ya mikoa masikini kabisa nchini mwetu. Ni mkoa ambao hata juhudi za awali za kujenga viwanda ili kuukomboa zimezimwa kwa kubinafsisha viwanda vilivyokuwa hapa Kibaha.
“ACT Wazalendo inataka kushirikiana nanyi kujenga heshima ya mkoa wa Pwani. Tutarejesha viwanda ili kutoa ajira kwa vijana wetu. Pwani yaweza kutumika kupunguza msongamano jijini Dar es Salaam kwa kujenga maghala ya kuhifadhia makontena Kibaha na Chalinze na hivyo kuongeza ajira kwa vijana wetu,” alisema.


