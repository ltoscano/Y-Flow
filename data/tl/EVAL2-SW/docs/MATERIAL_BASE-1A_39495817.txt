
MAWAZIRI WATOWEKA BUNGENI
Kaimenyi na Lenku wahepa katika hali ya kutatanisha kabla ya kujibu maswali
Na CHARLES WASONGA
MAWAZIRI wawili jana walitoweka Bungeni katika hali ya kutatanisha muda mfupi kabla ya kikao cha kujibu maswali mbele ya wabunge.
Waziri wa Elimu Prof Jacob Kaimenyi na mwenzake wa Usalama wa Ndani Bw Joseph Ole Lenku walitoweka bila kumwarifu Spika wa Bunge la Kitaifa Justin Muturi licha ya kuwa walikuwa wamefika bungeni.
Na CHARLES WASONGA “Nimearifiwa kuwa mawaziri Jacob Kaimenyi na Joseph Ole Lenku ambao walipaswa kufika hapa kujibu maswali ya wabunge wametoweka bila kutoa sababu yoyote. Naambiwa kuwa walikuwa wameketi katika afisi ya kiongozi wa wengi, ambayo ina mlango mmoja pekee,’’ akasema Bw Muturi.
Wawili hao pia hawakumjulisha kiongozi wa wengi Aden Daule ambaye ndiye mshirikishi wa mfumo mpya ulioanzishwa na bunge wa kuwaita mawaziri kufika bungeni kujibu maswali yanayohusu wizara zao.
Hata hivyo, Waziri wa Ardhi Bi Charity Ngilu alifika mbele ya wabunge na kujibu maswali yaliyoulizwa kuhusiana na wizara yake.
Kitendo hicho cha Prof Kaimenyi na Bw Lenku kiliwakera wabunge ambao kwa hasira walitishia kupitisha hoja ya kutokuwa na imani nao.
Mbunge wa Mbeere Kaskazini, Bw Charles Njagagua alipendekeza kuwa wawili hao waadhibiwe kupitia hoja hiyo akisema kutoweka kwao ni kinyume cha kipengee cha 125 cha Katiba kinachoshurutisha mtu yeyote kufika mbele ya kamati ya Bunge bila kukosa.
“Hii ni dhahiri kuwa Prof Kaimenyi na Bw Lenku wamelidharau Bunge hili na Katiba ya nchi inayoipa mamlaka ya kuwaita mawaziri kufika mbele ya kamati zake. Kwa hivyo, Bunge hili linafaa kupitisha hoja dhidi ya mawaziri hao ili iwe funzo kwa wenzao wenye tabia kama hiyo,” akasema Bw Njagagua.
Naye Mbunge wa Marakwet Mashariki Bw Kagongo Bowen alisema kuwa huenda mawaziri hao walipigiwa simu na Mkuu wa Utumishi wa Umma, Bw Kinyua na kuamriwa kutofika mbele ya Bunge. Awali Bw Kinyua alikuwa amewashauri mawaziri kutofika bungeni kabla ya masuala kadhaa ya kikatiba hayajatatuliwa.
Lakini Bw Duale alionekana kuwatetea mawaziri hao akisema kuwa huenda kutoweka kwao kulisababishwa na haja ya dharura ama kikazi na akaahidi kuwasiliana nao ili kupata sababu kamili iliyowapelekea kutoweka ghafla.
“Huenda walipatwa na haja fulani ya dharura. Hili ni jambo la kawaida kwani hata mimi nikiipata habari za dharura nitaacha masuala mengine ili kulishughulikia suala hilo,” akasema Mbunge huyo wa Garissa Mjini.
Mnamo Jumatatu Bw Kinyua aliandikia Karani wa Bunge Bw Justin Bundi na Spika Muturi akiwataka kusitisha mpango wa kuwaita mawaziri bungeni hadi kufanyike mashauriano kamili kuhusu suala hilo.
Naye mwenyekiti wa Tume ya Utekelezaji Katiba (CIC) Charles Nyachae aliwasilisha kesi kortini kupinga hatua hiyo ya bunge akisema ni kinyume cha Katiba inayosema kuna utengano wa mamlaka kati ya vitengo vitatu vya serikali. Lakini Bw Muturi amesimama kidete akisisitisha kuwa hatua hiyo inaafiki hitaji la Katiba.
Bunge liliifanyia marekebisho sheria zake ili kuliwezesha kuwaita mawaziri kufika mbele yake kwani chini ya mfumo wa utawala wa sasa wa urais mawaziri hawateuliwi kutoka bunge na hawahitajiki kufika kwenye vikao rasmi vya bunge. Lakini wanahitajika kufika mbele ya kamati za bunge.
Jana, wabunge walimiminia sifa Bi Ngilu wakisema hatua yake ya kufika mbele yao kutarahisisha kazi yao.


