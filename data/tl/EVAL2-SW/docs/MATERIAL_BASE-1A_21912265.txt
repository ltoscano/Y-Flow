
Tuzo za wasanii Desemba 10

Imeandikwa na Vicky Kimaro

Imechapishwa: 12 Oktoba 2016

TUZO za wasanii za East African zilizoandaliwa na kituo cha runinga cha East African Televisheni (EATV) zimepangwa kufanyika Desemba 10 mwaka huu jijini Dar es Salaam.

Tuzo hizo zimedhaminiwa na Kampuni ya vinywaji ya Coca-Cola zinahusisha vipengele 10 kwa upande wa wasanii wa muziki na filamu. 
Akizungumza jana, Ofisa Masoko wa EATV, Roy Mbowe alisema kazi ya kukusanya kazi za wasanii hao ilianza Septemba 13 mwaka huu ambapo fomu zilitolewa kwa wasanii wanaopenda kushiriki tuzo hizo.
“Jumla ya wasanii 800 walichukua fomu lakini mpaka jana (juzi) wasanii 150 walisharudisha fomu, kazi ya kukusanya fomu za wasanii hao tutaifunga rasmi kesho (leo),” alisema.
Alisema baada ya kupitia fomu hizo kutakuwa na kituo maalumu chini ya Baraza la Sanaa la Taifa (BASATA) ambacho kitapitia vigezo vyote na kufanya mchujo hadi kubaki wasanii 10 kwa kila kipengele ambapo pia wataingia kwenye mchujo wa majaji na kubaki wasanii watano kwa kila kipengele.


