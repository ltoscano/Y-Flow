Nyalandu asalimu Amri
Jul 09, 2014

WAZIRI wa Maliasili na Utalii Lazaro Nyalandu, “amesalimu amri” na kuongeza mjumbe moja kuwawakilisha wananchi wa Ngorongoro katika Bodi mpya ya Mamlaka ya Bonde la Ngorongoro (NCAA) baada ya wananchi kufanya maandamano wiki iliyopita.
Wananchi wa Tarafa ya Ngorongoro walifanya maandamano Jumanne ya wiki iliyopita na kutishia kufunga lango kuu la kuingilia ndani ya Hifadhi hiyo hatua ambayo ingeathiri sana shughuli za utalii.
Awali kabla ya maandamano hayo wadau wa uhifadhi na utalii pamoja na viongozi wa kijamii walipinga uteuzi wa Bodi hiyo mpya katika taarifa iliyoripotiwa kwa mara ya kwanza na gazeti hili toleo lake la wiki iliyopita.
Pamoja na kupinga uteuzi wa Bodi, viongozi wa kimila wa jamii ya wafugaji wa Kimasai wanaoishi ndani ya Hifadhi hiyo walifanya mkutano na waandishi wa habari kupinga walichokiita ugawaji wa maeneo ya kujenga hoteli mpya kuzunguka Kreta ya Bonde hilo uliofanywa na menejimenti ya Hifadhi.
Baadhi ya viongozi wa kijamii na umma walipinga uteuzi wa Bodi hiyo kwa madai kuwa haukuwa na maslahi na wananchi wa Ngorongoro kwa msingi kuwa uteuzi wa Nyalandu uliegemea uswahiba, na kupeana ulaji.
Bodi hiyo mpya ya NCAA inaundwa na Mwenyekiti Balozi Mwanaidi Majaar,Job Ndugai ambaye pia ni Naibu Spika wa Bunge, Juma Pinto, David Mrisho, Laban Muruo, Lukonge Mhandagani, Donasian Kamamba, Lucas Seleli, Metui Ole Shaudo na Mhifadhi wa Mamlaka hiyo, Dk Freddy Manongi.
Maandamano ya wananchi
Mamia ya wakazi hao kutoka jamii za kifugaji, waliandamana wakiwa wamebeba mabango yenye kauli za kudai uwakilishi wa Wamasai katika Bodi ya NCAA kwa kiwango cha asilimia hamsini, huku wakilaumu kutengwa na uongozi wa Mamlaka hiyo, ikiwa ni pamoja na kutosikilizwa na serikali juu ya matatizo yao mbalimbali.
“Tunataka uwakilishi kwenye Mamlaka ili tuweze kuwa na maamuzi kuhusu hatima yetu humu Ngorongoro,” walidai wananchi hao ambao waliziba barabara ya kuingia eneo la ofisi za Mamlaka hiyo kwa zaidi ya saa tatu, wakidai kusikilizwa matatizo yao na Waziri ambaye kwa wakati huo alikuwa akizindua Bodi mpya ya Mamlaka ya Ngorongoro.
Pamoja na kudai uwakilishi katika uongozi wa Mamlaka, wananchi hao wa Ngorongoro pia walitaka kusitishwa mara moja kwa mipango ya kuongeza mahoteli ndani ya Hifadhi hiyo, wakisema kuwa ujenzi wa hoteli hizo, si tu unatishia uhifadhi wa mazingira, bali pia utaziba mapito ya wanyama pori pamoja na kumaliza kabisa maeneo ya malisho kwa mifugo yao.
Wananchi hao pia walimkumbusha waziri Nyalandu kuwa, ni hivi karibuni tu katika ziara yake mkoani Arusha, Rais Jakaya Kikwete alitoa agizo rasmi kuwa kusiwe na ongezeko jingine la hoteli, katika Hifadhi ya Ngorongoro na kwamba wawekezaji wenye mpango wa kujenga hoteli hizo basi ni vyema wakawekeza katika mji wa Karatu ulioko pembezoni mwa Hifadhi.
“Tunataka agizo la Rais Kikwete liheshimiwe. Hatuwezi kukubali hoteli mpya ndani ya Hifadhi yetu na mbaya zaidi ni kwamba kuna baadhi ya wawekezaji wameanza kupima maeneo yaliyo kwenye vyanzo vya maji,” alisema kiongozi wa mila (Laigwanan) Francis Ole Siapa.
Kiongozi huyo wa kimila aliongeza:”Ngorongoro inakufa kutokana na watendaji wa NCAA kujiingiza katika matukio ya ufisadi wa kugawa maeneo kwa wawekezaji bila kufuata GMP (General Management Plan) ambayo ndiyo dira ya kuendesha mambo ndani ya Hifadhi”.
Alisema wao kama wananchi wanaoishi ndani ya hifadhi hiyo hawatakubali kuona kwamba, mfumo wa ikolojia ya bonde hilo unaharibiwa na watu wenye uchu tu wa kuchuma fedha, bila ya kujali athari zinazojitokeza za kimazingira na uhifadhi.
Nyalandu asalimu amri
Baada ya kuona kuwa hali inazidi kuwa mbaya na wananchi hao wanataka kutishia kufunga lango kuu la kuingilia ndani ya Hifadhi Nyalandu alilazimika kuacha kwa muda zoezi la uzinduzi wa Bodi kwenda kuwasikiliza.
Akijibu madai yao, Waziri Nyalandu aliahidi kulifanyia kazi suala la kuwa na mwakilishi wa wananchi katika Bodi na kuahidi kuwa atalitekeleza ndani ya muda wa wiki moja.
“Ndani ya wiki hii nitateua mwakilishi mmoja kutoka kwenye jamii yenu kuwawakilisha kwenye Bodi ya Ngorongoro,” alisema Waziri Nyalandu.
Aliwaeleza kuwa wizara yake na serikali kwa ujumla inaheshimu maoni yao na inatambua uhalali wa wao wa kuishi ndani ya eneo la Hifadhi kama sheria inavyoelekeza.


