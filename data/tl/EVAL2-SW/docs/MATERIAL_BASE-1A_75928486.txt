Ndugai apokea ujumbe Spika wa Pakistan

Imeandikwa na Basil

Imechapishwa: 08 Oktoba 2016

SPIKA wa Bunge, Job Ndugai amemwalika Spika wa Bunge la Pakistan kwa ziara yenye lengo la kuimarisha uhusiano wa mabunge ya nchi hizo mbili. 

Kauli hiyo aliitoa jana wakati akizungumza na Balozi wa Pakistan nchini Tanzania, Amir Mohamed Khan aliyewasilisha ujumbe maalumu kutoka kwa Spika wa Bunge la Pakistan, Sardar Ayaz Sadiq, mjini Dodoma jana.
Pamoja na kutoa mwaliko huo, Spika Ndugai aliahidi kuimarisha uhusiano wa kibunge kati ya Bunge la Tanzania na Bunge la Pakstani.
Aidha katika mazungumzo yao Ndugai alimshukuru Balozi huyo wa Pakistan kwa kuufikisha ujumbe huo pamoja na kumtembelea ofisini kwake mjini Dodoma.
â€œNaamini ujio wako utaimarisha uhusiano baina ya Tanzania na Pakistan, ikiwemo mahusiano ya kibunge kati ya Bunge la Tanzania na Bunge la Pakistan, napenda kuchukua nafasi hii pia kumwalika Spika kwa Bunge la Pakistan kuja kutembelea Tanzania," alisema.
Spika pia alimueleza kwa kifupi balozi huyo kuhusu muundo wa Bunge la Jamhuri ya Muungano wa Tanzania na kwamba kwa sasa lina idadi ya wabunge 388 wakati wanawake wakiwa ni asilimia 35 ya wabunge wote.
Akizungumza baada ya kukabidhi ujumbe kwa Spika, Balozi huyo alisema Pakistan inathamini uhusiano uliopo kati yake na Tanzania na kuahidi kuendelea kuuimarisha.
Alizungumzia pia mgogoro kati ya nchi ya Pakistan na India ambapo Spika Ndugai alisema Tanzania inaziombea nchi hizo ili migogoro hiyo iweze kumalizika kwa amani.


