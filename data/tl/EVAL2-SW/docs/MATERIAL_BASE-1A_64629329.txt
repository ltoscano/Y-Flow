
Kipa Geita Gold afutiwa adhabu
Fredrick Nwaka, Mwananchi fnwaka@mwananchi.co.tz
Dar es Salaam. Wakati Kamati ya Rufani ya Shirikisho la Soka Tanzania (TFF) ikitoa uamuzi wake kuhusu rufaa zilizowasilishwa na wanamichezo walioadhibiwa kwa kashfa ya kupanga matokeo, kipa wa Geita Gold Sports, Dennis Richard amefutiwa adhabu. 
Kamati hiyo iliyokaa kwa siku mbili chini ya makamu mwenyekiti wake, Recocatus Muhuri ilisema ushahidi uliotolewa na mwanasheria wa mrufani huyo umethibitisha kuwa kipa huyo hakuwa na kosa, hivyo adhabu yake ya kufungiwa miaka kumi na kulipa faini ya Sh10 milioni imefutwa.
“Mrufani (Dennis Richard) amefutiwa adhabu aliyopewa na Kamati ya Nidhamu na hivyo mchezaji huyo yuko huru kuendelea kucheza soka,” ilieleza kamati hiyo.
Hukumu hiyo iliyosomwa kwa karibu saa moja ilisema warufani wanane kati ya 22 ndio waliopinga adhabu, huku wengine 14 wakikubaliana na adhabu walizopewa.
Katika hatua nyingine, mlezi wa klabu za soka mkoani Tabora, Ismail Aden Rage amepinga uamuzi wa kamati hiyo kuendelea na adhabu ya kushushwa daraja kwa Polisi Tabora.
Pia, Rage amepinga kufungiwa kwa mwenyekiti wa chama cha soka mkoani humo, Yusuph Kitumbo.
Baada ya kusomwa kwa hukumu ya kamati hiyo, Rage alisema kimsingi kamati hiyo imefanya uamuzi pasipo kusikiliza utetezi wa wahusika.
‘Kanuni za TFF kuhusu Ligi Daraja la Kwanza ziko wazi, kamati haiwezi kutumia ripoti ya kamisaa kufanya uamuzi badala ya kutumia ile ya mwamuzi.
“Wametumia ripoti ya kamisaa, huu ni ukiukwaji wa kanuni. Hili halipo, nenda kwenye mashirikisho mengine, CAF (Shirikisho la Soka Afrika) na hata Fifa (lile la kimataifa), hukumu ya mchezo inatolewa kwa mujibu wa ripoti ya mwamuzi na siyo kamisaa, “alisema Rage.
Aliongeza kuwa Kitumbo na Fatty Rehmtullah hawakupewa haki ya kusikilizwa katika rufani ile.


