

* Asema ni heri tufunge mikanda
Na Elizabeth Hombo
TANGU Shirika la Marekani la Changamoto za Milenia (MCC) litangaze kusitisha msaada wake wa zaidi ya Sh Trilioni moja kwa serikali ya Tanzania na zaidi kundi la nchi wahisani zipatazo 10 zitangaze kujitoa kuchangia bajeti ya mwaka huu, Taifa limebaki njia panda.
Kumekuwa na maoni tofauti, juu ya uamuzi huo ambao unaelezwa kutokana na kukiuka misingi ya demokrasia hasa katika suala la Uchaguzi wa Zanzibar, na sheria ya makosa ya mitandao (Cyber Crime Act).
Wakati wabobezi wa masuala ya kiuchumi wakisema uamuzi huo unaweza kuitikisa nchi, baadhi ya wanasiasa na wananchi wa kada mbalimbali wanasema ni heri tufunge mikanda tujitegemee.
Mjadala ni mkubwa na ama kwa hakika unaweza kusema umeliacha Taifa njiapanda.
Kutokana na hilo, MTANZANIA Jumapili limefanya mahojiano ya moja kwa moja kutoka nchini Canada aliko msomi, mwanasiasa aliyepata kushika wadhifa wa Ukatibu Mkuu wa Chama Cha Demokrasia na Maendeleo (Chadema) Dk. Willibrod Slaa. Yafuatayo ni mahojiano kamili;
SWALI: Unadhani kitendo cha Serikali ya Marekani kupitia shirika lake la Changamoto za Milenia (MCC) kuifutia Tanzania msaada wa zaidi ya Sh. Trilioni moja utaathiri Taifa?
Dk. Slaa: Ni dhahiri Kitendo cha ” kuifutia misaada ya MCC” kitaathiri Taifa. Kwa muda mrefu mipango yetu imekuwa ikitegemea fedha na Misaada ya Wahisani.
Aidha kwa muda mrefu Bajeti yetu ya Serikali Kuu, na kwa kiasi kikubwa pia Bajeti ya Hamashauri zetu zimekuwa Tegemezi.
Mwalimu Nyerere aliiona na kuonya zamani sana jambo hilo. Wabunge mbalimbali kwa nyakati tofauti, na hasa kuanzia Bunge la 8 wamekuwa wakipiga kelele Serikali zetu ( zote 2) . Zipunguze utegemezi huo. Kimsingi hatua zimekuwa zikichukuliwa.
Nikilinganisha na wakati nilipokuwa Mbunge ambapo utegemezi ulikuwa karibu ya 80% kwa bajet ya Matumizi (Recurrent Expenditure) na karibu ya asilimia 95 hadi asilimia takriban 40 ya sasa ni hatua kubwa sana. Lakini naamini haitoshi, kwani “uhuru” kamili ni kuwa na uwezo na uhuru wa kupanga na kutumia fedha na rasilimali zako kwa jinsi unavyotaka uhuru huu bado hatunao.


