Serikali yapongeza tasnia ya filamu

Imeandikwa na Frank Shija, Maelezo

Imechapishwa: 16 Septemba 2016

SERIKALI imepongeza juhudi za wadau wa Tasnia ya Filamu nchini kutokana na jitihada katika kuhakikisha tasnia hiyo inakuwa na kuwaletea maendeleo endelevu ikiwemo ajira za uhakika kwa vijana. 

Pongezi hizo zimetolewa na Katibu Mtendaji wa Bodi ya Filamu Tanzania (KBF) Joyce Fissoo alipokutana na ujumbe kutoka Taasisi isiyo ya Kiserikali ya TYEOO walipomtembelea ofisini kwake jana kwa ajili ya kutambulisha rasmi mradi wa TYEEO Barazani Entertainment jana Dar es Salaam. 
Fissoo alisema kuwa mradi huo ni muhimu kwa mustakabali wa kukuza tasni ya filamu nchini kwani utarahisisha kuwafikia wadau wengi zaidi wa tasnia hiyo walioko katika mikoa ya pembezoni.
“Niseme tu kwa dhati kabisa nawapongeza sana kwa ubunifu wenu mradi huu ni mzuri na utaongeza tija katika tasnia yetu ya filamu, nami ninawaahidi kuwapa ushirikiano pindi mtakapokuwa mnahitaji,” alisema Fissoo.
Aidha alitoa ushauri kwa taasisi hiyo kutumia vibanda vya maonesho ya Filamu vilivyopo katika maeneo mbalimbali nchini ili kutekeleza mradi huo kwa kuwa nia ya Serikali ni kuona dhana ya urasimishaji wa kazi za wasanii inafanikiwa. 
Kwa upande wake Mkurugenzi Mtendaji wa TYEEO, John Kallaghe alisema kuwa pamoja na mradi huo ni binafsi lakini kutokana na imani kubwa waliyonayo juu ya Bodi ya Filamu wameona siyo busara kuendelea kutekeleza jambo kubwa kama hili bila ya kushirikisha mamlaka hiyo ambayo ndiyo msimamizi mkuu wa tasnia ya filamu nchini.


