
Mengi amtwisha zigo Waziri Nape, ampa changamoto tatu
Peter Saramba, Mwananchi psaramba@tz.nationmedia.com
Mwanza. Mwenyekiti wa wamiliki wa vyombo vya habari nchini (Moat), Reginald Mengi amesema Waziri wa Habari, Michezo, Utamaduni na Sanaa, Nape Nnauye, anapaswa kushughulikia changamoto za uhuru wa habari ikiwamo kutangazwa shughuli za Bunge.
Akitoa salamu kwa niaba ya Moat katika mkutano wa maadhimisho ya siku ya uhuru wa habari duniani uliofanyika kitaifa jijini Mwanza jana, Mengi alizitaja changamoto hizo kuwa ni zuio la kurushwa moja kwa moja kwa vikao vya bunge, sheria ya makosa ya mitandaoni na muswada wa huduma za vyombo vya habari.
“Ili vyombo vya habari viweze kutekeleza majukumu yao kikamilifu, ni lazima Serikali ivipe uhuru wa kupata habari. Kwa sababu Nape ni mmoja wetu katika sekta ya habari tunaamini atatusaidia katika masuala haya matatu,” alisema Mengi akimwangalia Nape aliyekuwamo ukumbini.
“Lazima Serikali ielewe kwamba vyombo vya habari ni daraja kati ya Serikali na wananchi, vyombo vya habari ni msaada mkubwa unaoipa Serikali uwezo wa kufahamu wananchi wanasema nini kuhusu uongozi na sera, ili vibadilike pale ambapo ni lazima,” aliongeza Mengi. 
Alisema ni jukumu na wajibu wa Serikali kulinda usalama wa vyombo vya habari na waandishi, kwa kutunga sheria zinazovipa vyombo hivyo haki ya kupata na kutoa habari kwa jamii.
Hata hivyo, Mengi alivigeukia vyombo na waandishi wa habari kwa kuvitaka kutimiza wajibu kwa weledi, uadilifu na kusimamia haki na ukweli huku vikipiga vita rushwa kuanzia ndani hadi nje ya tasnia ya habari.
“Vyombo vya habari lazima vionekane vina mamlaka ya kukosoa na kukemea rushwa na maovu mengine, ndani ya jamii kukwepa rushwa na kuandika habari bila woga wala upendeleo,” alisema.
Mauaji ya albino na ujangili Akizungumzia matukio ya mauaji ya watu wenye ulemavu wa ngozi (albino) na ujangili, Mengi alitoa changamoto kwa waandishi na vyombo vya habari kuenda mbele zaidi kwa kuacha kuripoti matukio ya wanaokamatwa kwa kukata viungo vya albino, badala yake wawaanike waliowatuma. 
“Vita dhidi ya mauaji ya albino na ujangili haviwezi kufanikiwa, iwapo tutaendelea kuandika habari za wanaokamatwa kwa tuhuma za kuwakata viungo walemavu wa ngozi au kukutwa na nyara za Serikali bila kuwahusisha waliowatuma kutenda uhalifu huo,” alisema na kuongeza:
“Au wanaowatuma wauaji wa albino na majangili hawatajwi kwa sababu wana fedha na madaraka?”
Akiwageukia wamiliki wa vyombo vya habari, Mwenyekiti huyo alisema ni wajibu wao kuwapa mazingira bora ya kiutendaji waandishi wa habari, ikiwamo kuwaendeleza kielimu ili wamudu kutekeleza wajibu na majukumu yao kiutendaji. 
Nape ajitwisha mzigo Akijibu hoja mbalimbali zilizotolewa na wazungumzaji wa mkutano huo, Nape alijipa jukumu la kutafuta ufumbuzi wa katazo la kurushwa moja kwa moja kwa vikao vya Bunge, kwa kuwataka wadau wa sekta ya habari kuunda timu maalumu kwenda Dodoma kutathmini uendeshaji wa studio ya Bunge.
“Undeni timu maalumu iende Dodoma kupitia utendaji wa studio ya Bunge, ikutane na wabunge na waandishi wa habari wanaoshuhudia adha ya utekelezaji wa maamuzi hayo kujua mapungufu na kuyawasilisha Serikali tuyatafutie ufumbuzi wa pamoja,” alisema Nnape.
Hata hivyo, Waziri huyo aliyesisitiza kuwa uamuzi wa kuzuia shughuli za Bunge kuonyeshwa moja kwa moja siyo wa Serikali, bali Bunge lenyewe, huku akiahidi kuwasilisha bungeni muswada wa sheria ya habari katika mwaka huu wa fedha wa 2016/2017.
“Muswada ule ukipitishwa kuwa sheria utaondoa sheria zote kandamizi dhidi ya uhuru wa habari, awamu ya tano itasimamia hilo kwa sababu tasnia ya habari ikiwa imara, huru, inayowajibika na inayojiheshimu ni muhimu kwa ustawi wa jamii,” alisema Nape Jaji aahidi Mahakama kusimamia utoaji wa haki Akizungumza kwa niaba ya Jaji Mkuu, Othman Chande aliyekuwa mgeni rasmi katika maadhimisho hayo, Jaji Mfawidhi wa Mahakama Kuu Kanda ya Mwanza, Robert Makaramba alisema kama chombo cha kutoa haki, mahakama iko tayari kutimiza wajibu kwa kutoa haki kwa makundi yote ndani ya jamii yanayohisi haki zao kukiukwa.
“Mahakama iko tayari kusimama katikati ya wanaodai haki na wanaodaiwa haki hiyo, kwa kutoa maamuzi yasiyoegemea upande wowote wala kupendelea,” alisema Jaji Makaramba na kuibua shangwe ukumbini.


