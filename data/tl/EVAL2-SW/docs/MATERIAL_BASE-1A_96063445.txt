
Namna MCAs walivyowahangaisha magavana
Na LEONARD ONYANGO
WAWAKILISHI wa kaunti (MCAs) wamelaumiwa kwa kutumia vibaya mamlaka waliyopewa na katiba ambapo wanatimua magavana kiholela.
Kulingana na mbunge wa Rarieda Nicholas Gumbo sheria hiyo inafaa kubadilishwa ili kuhusisha wananchi katika kumtimua gavana.
Kulingana na Bw Gumbo, sheria imerahisha kutimuliwa kwa magavana ilhali ni vigumu kwa wananchi kutimua wabunge au MCAs ambao wameshindwa kutekeleza majukumu.
“Kifungu cha 181 cha katiba kinafaa kufanyiwa marekebisho ili kuzuia MCAs kukitumia vibaya kwa kutimua magavana,” anasema.
Baadhi ya magavana ambao tayari wameonja makali ya sheria hiyo ni magavana Martin Nyaga Wambora wa kaunti ya Embu, Prof Kivutha Kibwana (Makueni), Profesa Paul Kiprono Chepkwony wa Kericho na naibu wa gavana wa Machakos Bernard Kiala. 
Gavana wa Embu Bw Wambora amewahi kutimuliwa mara mbili na MCAs w kaunti yake na seneti lakini akarejea tena kufuatia amri ya mahakama.
Masaibu ya Prof Kibwana yanaendelea huku MCAs wa Makueni wakiwa wamewasilisha upya maombi ya kutaka seneti imutimue.
Naye Prof Chepkwony aliponea chupuchupu baada ya seneti kutupilia mbali madai dhidi yake.
Kamati ya seneti iliyokuwa ikiongozwa na seneta wa Kisii Chris Obure ilitupilia mbali madai hayo huku ikisema ushahidi uliotolewa na bunge la kaunti ya Kericho hakutosha kumtimua gavana Chepkwony.
Naye, Bw Kiala alinusurika kung’olewa afisini baada ya seneti kutupilia mbali madai ya MCAs.
Kiala alipata afueni baada ya maseneta 17 kati ya 25 waliokuwa kwenye seneti kipiga kura kupinga hoja ya kutaka atimuliwe.
Magavana wengine ambao wamehi kutishiwa kutimuliwa na MCAs ni gavana wa Busia Sospeter Ojaamong, Patrick Khaemba Simiyu (Trans Nzoia), William Kabogo (Kiambu), Dkt Evans Kidero (Nairobi), Alex Tolgos (Elgeyo Marakwet) na Nathif Jama (Garissa).
Mnamo Oktoba, MCAs wa kaunti ya Busia walitishia kumtimua gavana Ojaamong endapo hangewapa fedha za ustawishaji wadi.
MCAs wa Trans Nzoia wakiongozwa na naibu wa spika David Kapoloman miezi miwili iliyopita walitishia kung’oa Bw Khaemba pamoja na baraza lake la mawaziri kwa madai ya kuhusika na ufisadi.
Wawakilishi hao wa kaunti walishutumu gavana Khaemba kwa kuchochea mizozo katika bunge la kaunti huku wakimtaka kukoma kuingilia utaratibu wa bunge hilo la sivyo ang’olewe.
MCAs wa Kiambu mnamo Oktoba walimtaka gavana wao Kabogo kutii mialiko ya seneta la sivyo wamng’oe.
Tume ya Utekelezaji wa Katiba (CIC) imeonya vitisho vya kuwatimua magavana mara kwa mara ni tishio kwa ugatuzi ambao bado unachechemea.
Mwenyekiti wa CIC Charles Nyachae, anasema kuwa japo CIC haipingi kutimuliwa kwa magavana, MCAs hawafai kufanya hivyo kiholela kwa manufaa yao ya kibinafsi.
“Mwaka huu kumekuwa na visa vingi vya MCAs kutishia kuwatimua magavana, hiyo inatia doa lengo la ugatuzi humu nchini. MCAs wanafaa kutumia mamlaka waliyo nayo kwa njia ifaayo si kujinufaisha wao wenyewe,” anasema Bw Nyachae.


