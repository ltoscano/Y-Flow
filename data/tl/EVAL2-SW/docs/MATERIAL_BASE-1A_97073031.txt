
Zaidi ya 400 kupoteza ajira baada ya kiwanda kuteketea
MALI ya mamilioni ya pesa iliteketea jana kwenye visa tofauti vya moto. Katika Kaunti ya Kisumu, wafanyakazi zaidi ya 400 wameachwa bila ajira baada ya kiwanda cha kutengenezea magodoro kuchomeka kwa moto unaoaminika kuanza saa tisa alfajiri.
“Hakuna kazi ambayo hutekelezwa usiku kiwandani.
Walinzi ndio walioripoti wakati waliona moto ukiwaka,” alisema Bw Jaesh Patel, Meneja Mkurugenzi wa Jumbo Foam Mattress.
“Hakuna aliyejeruhiwa wakati wa kisa hicho, na tunamshukuru FAROUK MWABEGE na ANGELA OKETCH Mungu,” alisema. Bw Patel alisema hakujua kilichosababisha moto huo, lakini walikuwa wakichunguza kiini.
“Ni suala la kusikitisha, hatujui nini kilikuwa kiini cha moto huo.
Nilikagua kila kitu jana kabla ya kwenda nyumbani. Sijui kilichofanyika,” alisema.
Aliongeza kuwa moto huo ulisababisha hasara kubwa sio tu kwa familia yake bali pia kwa kaunti nzima.
“Ninawasikitikia wafanyikazi wangu lakini sina la kufanya kwa sababu inatubidi kufunga kampuni ya kiwanda kuteketea ili tuanze kujenga tena,” alisema.
Kampuni hiyo ambaye iko kwa barabara ya Kisumu kuelekea Ahero ilikuwa ikitengeneza maelfu ya godoro na kuuza maelfu pia kila siku.
Gavana wa Kisumu Jack Ranguma ambaye alifika eneo hilo alisema moto huo ulisababisha hasara kubwa katika uwekezaji eneo hilo.
“Watu wengi kutoka eneo hilo walikuwa wakitegemea kampuni hii kujipa chakula cha kila siku. Ni jambo la kusikitisha tukio kama hili kufanyikia kampuni kama hii,” alisema. Kwingineko, zaidi ya familia 15 ziliachwa bila makao baada ya nyumba sita kuteketea moto katika mtaa wa Ostrich eneo la Ukunda kaunti ya Kwale.
Moto huo ulitokea mwendo wa saa kumi na mbili asubuhi mnamo siku ya Jumanne na kusababisha hasara ya mamilioni ya pesa.
Akithibitisha kisa hicho naibu mkuu wa polisi kutoka eneo la Msambweni Bw Gilbert nyunyi alisema kuwa chanzo cha moto huo bado hakijabainika.
Aidha alidokeza kuwa kwa sasa maafisa wa polisi wameanzisha uchunguzi ili kubaini kiini cha moto huo ambao umesababisha hasara kubwa.
“Moto huo ulikuwa ni wa ajabu kwani ulisambaa kwa kasi na kuziteketeza nyumba hizo kabla ya wakazi kunusuru vitu vilikuwa ndani ya nyumba hizo,” akasema Bw Nyunyi. 


