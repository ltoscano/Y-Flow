
Ubunifu katika Tehama wawapatia ajira 100

Imeandikwa na Lucy Ngowi

Imechapishwa: 28 Oktoba 2016

WABUNIFU zaidi ya 100 waliopo katika mikoa mbalimbali hapa nchini wameweza kuendeleza Teknolojia ya Habari na Mawasiliano (Tehama), kwa kuongeza ujuzi uliowawezesha kujiajiri na kuanzisha kampuni zao binafsi.

Mkurugenzi wa Huduma za Mawasiliano katika Wizara ya Ujenzi, Uchukuzi na Mawasiliano, ambaye pia ni Mkurugenzi wa programu hiyo ya uendelezaji wa Tehama nchini na kujenga jamii ya habari, Clarence Ichwekeleza alisema jana jijini Dar es Salaam.
Ichwekeleza alisema ubunifu katika Tehama unaweza kutumia matatizo yaliyopo na kuyapatia majibu.
“Kuna ubunifu wa aina mbalimbali katika Tehama ikiwemo namna ya kufuatilia simu iliyopotea, namna ya kutumia kompyuta na kupata majibu ya mambo yaliyoshindikana pamoja na vijana kubadilishana mawazo mbalimbali ili kutatua matatizo ya kijamii kupitia teknolojia,” alisema. 
Akizungumza kwa niaba ya Naibu Waziri wa Wizara ya Ujenzi, Uchukuzi na Mawasiliano Edwin Ngonyani, Katibu Mkuu wa wizara hiyo upande wa sekta ya mawasiliano, Profesa Faustine Kamuzora, alisema kwa kupitia teknolojia vijana nchini wamekuwa wakionesha matunda mazuri ya ubunifu.
Alisema anajivunia vijana hao kwa ubunifu waliouonesha kwenye changamoto mbalimbali zilizopo, kwani vitu vinavyobuniwa nje ni kwa ajili ya mazingira yao vinaweza visisaidie mazingira ya hapa nchini, lakini vinavyobuniwa nchini vinatufaa zaidi.
“Tukibuni vitu vyetu tutaendelea. Sasa hivi kuna matatizo ya ajira ukiwa mbunifu badala ya kusubiri ajira unatengeneza ajira yako mwenyewe,” alisema.
Naye Mkurugenzi Mkuu wa Tume ya Sayansi na Teknolojia (Costech), Dk Hassan Mshinda alisema mradi huo uliokuwa unatekelezwa Costech umeibua hamasa ya vijana kuwawezesha kutengeneza kampuni binafsi na kujiajiri.
Pia Balozi wa Finland hapa nchini, Pekka Hukka alisema ana mwaka mmoja hapa nchini amekuwa akifuatilia programu hiyo ameridhika nayo, hivyo wanasubiri hatua nyingine zaidi.


