
Buzwagi wakabidhi vifaa hospitali Kahama

Imeandikwa na Raymond Mihayo, Kahama

Imechapishwa: 01 Novemba 2016

KAMPUNI ya Acacia kupitia mgodi wake wa dhahabu wa Buzwagi, umekabidhi vifaa katika Hospitali ya Halmashauri ya Mji wa Kahama kwa lengo la kuboresha utendaji wa kazi pamoja na huduma za afya hususani kwa mama na mtoto.

Vifaa vilivyokabidhiwa katika hospitali hiyo vyenye thamani ya Sh milioni 22.4 na Meneja wa Mkuu wa mgodi huo, Asa Mwaipopo kwa Mkuu wa Wilaya ya Kahama, Fadhili Nkurlu, ni pamoja na mashine tatu za kutengeneza oksijeni.
Vifaa vingine walivyotoa ni viti vitano vya kusukumia wagonjwa, machela mbili, mashine mbili za umeme za kusafishia vifaa vya upasuaji na mashine ya chumba cha upasuaji.
Awali, Mganga Mkuu wa hospitali hiyo ya Halmashauri ya Mji, Bruno Minja alisema misaada iliyotolewa na mgodi huo ni mwendelezo wa uhusiano mzuri baina ya pande hizo mbili.
Minja alisema hiyo, imekuwa ikitoa huduma kwa wagonjwa ambao wanatoka katika
halmashauri tano zilizopo jirani na wilaya ya Kahama hali ambayo inachangia bajeti yake inayotengwa kwa ajili ya hospitali hiyo kuwa haitoshi.
Meneja Mkuu wa mgodi wa Buzwagi, Asa Mwaipopo alisema walitembelea hospitali hiyo siku za nyuma na kuona upungufu mkubwa, hali ambayo iliwapa ushawishi kwenda kusaidia wagonjwa hasa kwa huduma za akinamama na watoto ambazo zipo kwa kiwango cha chini.
Mkuu wa Wilaya, Nkurlu, ambaye alikuwa mgeni rasmi katika hafla hiyo, iliyofanyika kwenye viwanja vya hospitali hiyo, aliwataka wadau wenye mapenzi mema kujitokeza katika kusaidia huduma za kijamii hususani zile za kiafya na mambo mengine yatakayochangia kuboresha huduma kwa wananchi.


