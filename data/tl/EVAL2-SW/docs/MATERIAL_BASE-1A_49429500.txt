
Kipanga aitamani Mbeya City
Godfrey Kahango, Mwananchi gkahango@mwananchi.co.tz
Mbeya. Mshambuliaji Saad Kipanga bado ameweka wazi mapenzi yake kwa klabu yake ya zamani, Mbeya City akieleza kuwa bado anaipenda na yupo tayari kurudi kuitumikia. 
Kipanga ambaye kwa sasa yupo JKT Ruvu alitokea Mbeya City baada ya uongozi kumtoa kwa mkopo mwaka jana bila ya kuelezwa kinagaubaga, lakini taarifa zaidi zilifichua kuwa uongozi huo ulifanya hivyo kutokana na kutoridhishwa na kiwango chake.
Alisema endapo uongozi wa Mbeya City utakuwa tayari kukaa meza moja naye hana kinyongo atarudi kwa moyo mweupe na kucheza soka.
Akizungumza na gazeti hili, Kipanga alisema licha ya kuwa msimu huu Mbeya City haifanyi vizuri katika ligi, lakini ana imani kwamba klabu hiyo ina nafasi kubwa kurudi kwenye kiwango chake cha zamani, endapo uongozi utakuwa tayari kupokea na kufanyia kazi maoni ya wadau wa soka.
“Bado naipenda Mbeya City na nipo tayari kurudi muda wowote kama watanihitaji. Suala kutofanya vizuri limetokana na uongozi kuwaruhusu wachezaji wengi na muhimu kwenda klabu nyingine kwa wakati mmoja wakati hawajapata mbadala.
Wachezaji kama vile Deus Kaseke, Paul Nonga, mimi (Kipanga), Peter Mwalyanzi na wengineo tuliachiwa kuondoka. Pili, kuondoka kwa kocha Mwambusi (Juma) kwa kipindi hicho ndiko kulikochangia timu kupoteza mwelekeo, lakini sasa imepata kocha mzuri, Kinnah Phiri ambaye wakimtumia vizuri timu, basi itacheza na kuwa na matokeo mazuri,” alisema.
Alisema ana imani kubwa kwamba msimu ujao timu hiyo itakuwa vizuri kwani, imepata kocha mzuri ambaye uongozi ukikubaliana na matakwa yake katika kusuka kikosi bila kuingiliwa kwenye usajili na aina ya wachezaji anaowataka, Mbeya City itakuwa tishio.
Kuhusu Tanzania Prisons, Kipanga alisema: ‘Hawa jamaa wapo vizuri na kilichowasaidia msimu huu kurudi kwenye chati ya soka, ni kutokana na wachezaji wengi kukaa pamoja kwa kipindi kirefu, hivyo wanajuana vyema, lakini pia ujio wa Kocha Salum Mayanga kumesaidia kuwajenga kisaikolojia.’


