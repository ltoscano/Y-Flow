
Wazanzibari tekelezeni aliyowaeleza Magufuli

Imeandikwa na Theopista Nsanzugwanko

Imechapishwa: 04 Septemba 2016

‘MZAHA mzaha hutumbuka usaha’ huu ni usemi wa wahenga ukimaanisha kuwa jambo unaweza kulifanya kwa mzaha lakini baadaye likasababisha madhara makubwa.

Nasema hivyo kuunga mkono kauli ya Rais John Magufuli ambaye akiwa katika ziara yake Kisiwani Pemba amewatahadharisha wananchi wa Zanzibar wa ujumla kuacha tabia ya chuki na uhasama zinazozidi kushamiri katika visiwa hivyo.
Chuki na uhasama katika visiwa hivyo vimezidi kushika kasi mara baada ya uchaguzi mkuu wa marudio ulifanyika mwaka jana na kupatikana Rais Ali Mohamed Shein, lakini bado baadhi ya vyama wakishikilia kuwa hawamtambui rais huyo na kuchochea chuki miongoni mwa jamii. 
Kutokana na chuki hizo imefikia hatua ya viongozi wakubwa kutosalimiana huku wananchi wakifikia hatua ya kuchomeana mali zao likiwemo zao kuu la karafuu jambo linalofanya wananchi kuathirika vibaya kimaendeleo na kuongeza chuki.
Ni dhahiri kuwa kwa mujibu wa sheria za nchi, uchaguzi umeishaisha kwa mwaka jana na sasa ni kushirikiana katika kujenga nchi na kama Rais mwenyewe alivyosema kuwa atapambana na wote wanaosababisha chuki na uhasama huku wakichochea vitendo vya uhalifu.
Ni vyema wananchi wa Zanzibar kuachana na chuki hizo kwani daima siasa siyo uadui bali ni kushindana kwa hoja na pale chama kimoja kinaposhinda katika kushika dola, siasa zinawekwa pembeni na kujenga nchi kwa pamoja.
Lakini iwapo vitendo hivyo vitaendelea ni dhahiri uchumi wa wananchi na Zanzibar kwa ujumla utadidimia kwani mazao makuu ya karafuu yataishia kuchomwa moto au kuharibiwa jambo litakalofanya wananchi kuacha kulima. 
Pia wawekezaji wanaofikiria kuwekeza katika shughuli mbalimbali za maendeleo hawatafika kwani wataamini kuwa hakuna amani jambo litakalofanya Zanzibar ambayo inasifika kisiwa cha amani chenye vivutio mbalimbali hakitapata watalii hivyo hakutakuwa na maendeleo yoyote.
Ni hatari sana kwenda nje ya nchi na kutangaza ubaya wa nyumbani kwako kwa jambo ambalo linaweza kumalizika kwa lengo la kutaka wawekezaji waone kuna shida na kuacha kuwekeza.
Ni vyema wananchi kutokubali hali hiyo kutokea kwa kuungana kwa pamoja katika kuleta maendeleo kwani hakika siasa za kweli zinaenda na watu wakiwa na maendeleo huku wakijenga nchi na kuachana na chuki zisizoisha.
Lakini pia ni vyema kuelewa kuwa katika miaka ya nyuma kuna kipindi kisiwa hicho kiliingia katika changamoto mbalimbali zilizosababishwa na masuala ya siasa na watu kwenda kuishi uhamishoni hivyo ni vyema kutokubali hali kama hiyo kurejea upya.
Vilevile ni vyema kutambua kuwa katika jambo lolote kuweka mzaha katika masuala la amani ni hatari kwani sasa kumekuwa na chuki hizo ndogondogo lakini zikiendelea ni hatari kwani zinaendelea kukua katika jamii na baadaye kusababisha uvunjifu wa amani.
Lakini pia vitendo hivyo ni hatari kwa vizazi vya kesho kutokana na kukua wakiamini kuwa fulani ni adui kwao kwani ametoka chama fulani, kwani watoto wanatakiwa kurithishwa upendo na amani na siyo kupandikizwa mbegu za chuki.
Ni vyema sasa Wazanzibari kupambana na wote wanaochochea chuki miongoni mwenu kwa kumpa ushirikiano rais na vyombo vya dola ambavyo wanataka kuhakikisha visiwa hivyo vinakuwa na amani ya kudumu.
Hakika kwa kasi ya Rais Magufuli wawekezaji watawekeza Zanzibar na kusaidia kuwapatia wananchi ajira kwa ajili ya kukuza uchumi wa mtu mmoja mmoja huku pia uchumi wa jumla utakua, hivyo kufanya siasa zenye tija.


