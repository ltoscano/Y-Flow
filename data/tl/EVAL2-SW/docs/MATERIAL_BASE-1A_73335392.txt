
Wabunge walivyonogesha Fiesta Dodoma

Imeandikwa na Mwandishi Wetu

Imechapishwa: 18 Septemba 2016

WABUNGE wa Bunge la Jamhuri ya Muungano wakiongozwa na Waziri wa Habari, Utamaduni, Sanaa na Michezo, Nape Nnauye wameshiriki na wakazi wa mkoa wa Dodoma kushuhudia na kucheza muziki kwenye tamasha la Tigo Fiesta msimu huu lililofanyika Uwanja wa Jamhuri. 

Wakishiriki kucheza pamoja na msanii Ben Pol, ambaye aliimba wimbo wa Jamani Dodoma, wabunge hao walionesha kufurahishwa na jinsi msanii huyo alivyoweza kuwaimbisha na kuwachezesha. Ilikuwa burudani ya aina yake kwa wapenzi wa muziki wa kizazi kipya.
Aidha, wasanii wakongwe Bushoke na Duly Sykes ambao kwa muda mrefu hawajaonekana kwa mashabiki wao, waliibua hisia na kuwafanya mashabiki waimbe nao nyimbo zao mbalimbali za zamani zilizovuma.
Wasanii Jux na Vanesa Mdee nao walikuwa kiburudisho cha aina yake pale walipopanda pamoja jukwaani na kuimba.
Wasanii 22 walishiriki katika tamasha hilo wakiwemo Juma Jux, Vanessa Mdee, Fid Q, Bushoke, Belle9, Dully Sykes, Stamina, Chege, Snura, Nandy,Maua Sama, Christian Bella, Weusi, Manfongo, Mr. Blue, Bonge la Nyau, Moni, Baraka, Darassa, Linah, Ben Pol na Godzilla.


