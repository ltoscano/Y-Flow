
Nacte yatwishwa jukumu uchumi wa viwanda

Imeandikwa na Basil

Imechapishwa: 05 Oktoba 2016

BARAZA la Taifa la Elimu ya Ufundi (NACTE), limekumbushwa kuwa, lina dhamana kubwa kuhusu hatima ya elimu ya ufundi nchini, hususani katika kipindi hiki ambacho agenda kuu ya taifa ni kujenga uchumi wa viwanda.

Hayo yamesemwa jana na Naibu Katibu Mkuu wa Wizara ya Elimu, Sayansi na Teknolojia, Dk Leonard Akwilapo wakati akizindua Baraza la Wafanyakazi wa Nacte, Dar es Salaam.
Alisema agenda hiyo inabidi ichukuliwe na baraza hilo kama kigezo cha kupima utendaji wa kazi wa Nacte.
“Ni matumaini yangu kuwa wajumbe wote wa baraza hili tunalolizindua leo (juzi) watatambua hili na kutoa mchango maridhawa katika maendeleo ya taifa na kufanikisha agenda ya nchi ya kuwa na uchumi wa viwanda,” alisema Dk Akwilapo.
Alisema kwa sasa uchumi wa dunia unaendeshwa katika misingi ya soko huria na kwamba sekta ya elimu nchini, haijaachwa nyuma katika hilo.
“Hata hivyo kwa kiasi kikubwa utoaji wa elimu nchini kwetu bado ni huduma.
Hivyo Nacte lazima iwe makini katika kusimamia uendeshaji wa sekta hii, kwa kuzingatia maadili ili kuondoa huo utata.
“Endeleeni na usimamiaji madhubuti wa elimu ya ufundi, msiyumbishwe na wafanyabiashara wanaotaka kuharibu mfumo wetu wa elimu. Matarajio yenu yaendelee kuwa ni utoaji wa elimu yenye ubora wa kiwango cha juu cha mafunzo,” alisema.
Alisisitiza kuwa, Baraza la Wafanyakazi halitakuwa na sababu ya kukwepa lawama juu ya kuwapo kwa hali hiyo. Nacte inayofanya shughuli zake kwa miaka 15 sasa, ilianza mchakato wa kuunda baraza la wafanyakazi miaka minane iliyopita.
“Kwa kutambua hili napenda nichukue fursa hii kulipongeza Baraza la Uongozi wa NACTE na menejimenti yake kwa jitihada mlizozifanya kuhakikisha kuwa tawi la chama cha wafanyakazi, TUGHE linafunguliwa hapa na kisha kuunda Baraza hili la Wafanyakazi”, alisema Dk Akwilapo.
Mwenyekiti wa Bodi wa Nacte, Stephen Mlote alitaja majukumu ya baraza la wafanyakazi kuwa ni pamoja na kuwashirikisha wafanyakazi wa Nacte katika utekelezaji wa shughuli zake kwa kushirikiana na uongozi. Majukumu mengine ni kuishauri Nacte juu ya ufanisi wa kazi na hatua zinazofaa kuchukuliwa na kuhakikisha huduma zitolewazo zinakuwa za kuridhisha.


