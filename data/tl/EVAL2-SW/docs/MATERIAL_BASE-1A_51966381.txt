
Wa tanzania wengi hawatumii huduma za bima

Imeandikwa na Lucy Lyatuu

Imechapishwa: 03 Oktoba 2016

MFUKO wa Kuendeleza Sekta ya Fedha Tanzania (FSDT), umesema idadi kubwa ya Wa tanzania hawatumii huduma za bima kutokana na kukosa elimu na taarifa sahihi kuhusu huduma hizo.

Umesema, licha ya kwamba sekta ya bima inakua kwa asilimia 20 kwa mwaka katika muongo moja, bado huduma hizo zimewafikia watu kwa asilimia moja tu, kutokana na takwimu za Ukuaji wa Uchumi (GDP), ambapo ni tofauti na takwimu za dunia ambazo ni asilimia 2.3. 
Mkurugenzi Mtendaji wa FSDT, Sosthenes Kewe alisema hayo, Dar es Salaam wakati wa uzinduzi wa mikutano wa wadau wa biashara kwa lengo la kuunganisha sekta za bima na taasisi zisizo rasmi vijijini ambazo zinachangia kukua kwa uchumi nchini. Alisema endapo bima itaboreshwa itatoa ufanisi wa usimamizi katika huduma ya tahadhari kwa kila mtu katika maeneo mbalimbali.
Alisema elimu ya bima inahitaji kutolewa na namna ambavyo kampuni hizo zinavyohudumia makundi tofauti, ikiwamo ya watu wenye kipato cha chini.
Alisema kupitia mkutano huo, bima itaunganisha taasisi zisizo rasmi vijijini ambazo hazitambuliki katika uchumi, taasisi hizo zikijumuisha vikundi vya wakulima, wanawake, vyama vya ushirika, taasisi za dini, asasi zisizo za kiserikali, na makundi ya vijana.


