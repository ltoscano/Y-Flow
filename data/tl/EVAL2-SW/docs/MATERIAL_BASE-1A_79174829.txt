
Heko Gavana kwa kuweka sawa tathmini ya uchumi

Imeandikwa na Mhariri

Imechapishwa: 16 Septemba 2016

KATIKA gazeti letu la jana tuliandika kauli ya Gavana wa Benki Kuu ya Tanzania (BoT), Profesa Benno Ndulu ambaye alisema kwamba hali ya ukuaji wa uchumi nchini, imeendelea kuwa ya kuridhisha.

Aidha katika taarifa yake kwa umma, alisema kwamba wastani wa mfumuko wa bei katika miezi sita ya kwanza ya mwaka huu, umeendelea kushuka hadi kufikia asilimia 4.9 Agosti 2016 kutoka asilimia 6.8 mwezi Desemba 2015. 
Taarifa zote hizo zimeondoa shaka za wananchi kuhusu mwenendo wa uchumi kitaifa na ‘kelele’ za wanasiasa juu ya kuwapo kwa mdororo wa kiuchumi.
Kauli za wanasiasa hao, ambao walitumia udhaifu wa wananchi wengi kutofahamu mwenendo wa kiuchumi kwa ajili ya maslahi yao binafsi, zimekuwa zikiwafanya wananchi kutokuelewa ukweli.
Katika hali hiyo, wananchi wengi walianza kujenga dhana kwamba uwezo wa serikali kumudu mahitaji yao, unashuka na hivyo kuanza kubabaika hasa kutokana na ukweli kuwa mzunguko holela wa fedha uliokuwapo hapo awali kwa watu, hata wasiokuwa wakifanyakazi, umetoweka. Hiyo imebainika kwa kuona kwamba shughuli za ‘misheni town’ hazipo na mtu lazima atoe jasho ili kupata fedha kwa ajili ya matumizi yake.
Sisi tunaamini kwamba taarifa ya Gavana Ndulu, imetolewa wakati muafaka hasa baada ya wanasiasa kuchafua hali ya hewa kwa kutumia ‘siasa uchwara’ kueleza mambo ambayo yanahitaji utaalamu, kuyaelekeza kiusahihi.
Kwa kauli ya Gavana, tunawasihi Wa tanzania kutambua kazi nzito, inayofanywa na serikali katika kuufanya uchumi wa Tanzania, kukua katika ukweli wake kwa watu kufanyakazi na ishara zipo wazi katika hilo.
Kwa maneno mengine, Gavana Ndulu ameweka takwimu sahihi, tofauti na madai ya baadhi ya wanasiasa wa upinzani kuwa kuna mdororo wa uchumi.
Tunapenda kumpongeza Profesa Ndulu, kwa kutueleza kwa undani mwenendo wetu wa uchumi, kwa kutupatia viashiria mbalimbali ambavyo vyote vinaonesha kwamba hali yetu ya uchumi nchini, itaendelea kuimarika kufikia asilimia 7.2.
Kutokana na uchumi wetu kuwa sawa, ndio maana ipo miradi mikubwa ya viwanda na miundombinu inayoendelea, na inayotarajiwa kuanza kazi ili ile ndoto yetu ya kuwa na taifa lenye uchumi wa Kati, iweze kutimia.
Tunawasihi wanasiasa kuwa pamoja na kutaka kutawala, wanatakiwa kuangalia ukweli uliopo na kuacha uzushi wenye lengo la kukatisha tamaa serikali na juhudi za wananchi kuwa na taifa lenye kueleweka kisiasa, kiuchumi na kijamii.
Ni vyema wakawa makini kuhusu kauli zao, kwani haiwezekani kuwa na uchumi unaodorora; huku serikali ikiwa na akiba ya fedha za kigeni za kuagiza mahitaji muhimu ya taifa kwa miezi minne bila kutetereka.
Ile hali tu ya kuwa na hazina ya fedha za kigeni, yenye kuridhisha na kuendelea kukidhi mahitaji ya fedha za kigeni kwa ajili ya kuagiza bidhaa na huduma nje ya nchi, ikiwa ni pamoja na kuongeza imani kwa wawekezaji katika uchumi wa Tanzania, ni ishara tosha kwamba mambo si mabaya na wasituchurie.


