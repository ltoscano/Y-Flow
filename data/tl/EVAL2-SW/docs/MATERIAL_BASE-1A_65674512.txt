
Tenisi ya walemavu wapania makubwa A. Kusini

Imeandikwa na Grace Mkojera

Imechapishwa: 27 Septemba 2016

NAHODHA wa timu ya Taifa ya tenisi kwa wenye ulemavu, Novatus Temba ameahidi kufanya vizuri kwenye mashindano ya tenisi ya baiskeli yatakayoanza kutimua vumbi kuanzia Jumamosi ya wiki hii, Johannesburg, Afrika Kusini.

Tanzania inatarajiwa kuwakilishwa na wachezaji watano na kocha mmoja ambao wanatarajiwa kuondoka leo kuelekea Afrika Kusini kwa ajili ya mashindano hayo.
Akizungumza na gazeti hili jana Temba alisema yeye na wenzake wamefanya mazoezi ya muda mrefu hivyo Wa tanzania watarajie watarudi na ushindi nyumbani.
“Tumejipanga na tunaamini inawezekana kwenda kufanya vizuri.Tunaomba Wa tanzania watuombee ili tukafanye kile ambacho tumepanga kutokana na maandalizi yetu,” alisema.
Timu hiyo ya tenisi ilishika nafasi ya tatu mapema mwaka huu kwenye mashindano ya Afrika Mashariki.
Temba ambaye amekuwa akishinda nafasi ya kwanza katika ukanda wa Afrika Mashariki alisema anatarajia kuweka rekodi nyingine mpya katika mashindano hayo ya Afrika Kusini ili kutengeneza kiwango bora kitakachomwezesha kushiriki mashindano mengine makubwa zaidi. 
Mashindano hayo yameandaliwa na Chama cha Tenisi kwa wenye Ulemavu Afrika Kusini yakishirikisha nchi mbalimbali za Afrika kwa lengo la kuboresha viwango vya wachezaji. Wachezaji watakaoondoka leo ni Temba, Vosta Isaya, Lucy Shirima, Juma Hamis, Rehema Seleman na Kocha Riziki Salum.


