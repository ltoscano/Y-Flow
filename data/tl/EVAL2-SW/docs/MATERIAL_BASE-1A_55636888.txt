
Mbunge atoa mil. 4/- kujenga madarasa

Imeandikwa na Lucas Raphael, Kaliua

Imechapishwa: 21 Septemba 2016

MBUNGE wa jimbo la Kaliua mkoani Tabora, Magreth Sakaya ametoa Sh milioni nne kuongeza vyumba vya madarasa na kukarabati shule ya msingi Mpilipili.

Mwenyekiti wa Chama cha Wananchi (CUF) wilaya ya Kaliua, Lubaga Lubaga alisema hayo wakati akizungumza na wananchi kwenye mkutano wa hadhara uliofanyika kata ya Ugunda kitongoji cha Mpilipili.
Lubaga ambaye pia ni Mwenyekiti wa kitongoji cha Mpilipili alisema ujenzi na ukarabati unaondelea kwenye shule hiyo ni mchango wa Sh milioni nne ambazo mbunge ametoa kuiokoa shule hiyo ambayo miundombinu yake ilikuwa imechoka.
Lubaga alisema awali shule hiyo yenye wanafunzi 477 na walimu wanane, ilikuwa hoi kiasi cha wanafunzi na walimu hao kufanya kazi katika mazingira magumu.
Mwenyekiti wa kamati ya shule, Donald Masunga alisema shule hiyo kwa sasa inatazamika kwani hali ilikuwa mbaya kwenye eneo la miundombinu.
Masunga alisema shule hiyo bado ina upungufu wa vyumba vya madarasa manne na kwa sasa ina madarasa matano yakiwemo mawili yaliyojengwa kwa fedha alizotoa mbunge Sakaya. Akizungumza kwa njia ya simu Sakaya alisema kwenye kampeni zake aliahidi kujenga vyumba vya madarasa, hivyo anatekeleza ahadi zake.
Aidha Sakaya alisema licha ya kuangalia eneo la elimu, pia ameanza kutekeleza kwa vitendo kwa kutoa fedha za kulipia leseni bodaboda 140 walioko kwenye jimbo lake. 
Sakaya alisema tayari fedha ameanza kutoa na baadhi ya bodaboda wameshapatiwa leseni na ataendelea na mradi huo ili kila mwendesha bodaboda anakuwa na leseni ili kuwaondoa kwenye usumbufu wa kukosa leseni.
Aidha licha ya kutoa fedha za leseni kwa bodaboda, pia amepanga kukabidhi vitanda 40 vya wajawazito kwa ajili ya kujifungulia.


