
Tume ya pamoja kufuatilia ziara ya JPM Rwanda
Dar es Salaam. Wiki tatu baada ya Rais John Magufuli kufanya ziara ya kwanza ya kikazi chini Rwanda, Tume ya pamoja ya kudumu ya ushirikiano kati ya Tanzania na Rwanda imeanza mchakato wa kutekeleza maazimio yaliyoafikiwa katika ziara hiyo kwa kuanza kuimarisha ushirikiano katika sekta nyeti za kiuchumi.
Taarifa iliyotolewa na Msemaji wa Wizara ya Mambo ya Nje, Afrika Mashariki, Kikanda na Kimataifa, Mindi Kasiga ilisema kuwa katika kikao kilichofanyika jana nchini Rwanda, wajumbe walikubaliana kuimarisha ushirikiano katika sekta muhimu za miundombinu ya ushoroba wa kati na kuharakisha ujenzi wa reli ya kati kwa kiwango cha kimataifa.
Jambo jingine ni kukuza ushirikiano sekta ya anga hususani baina ya mashirika ya ndege ya Rwandair na ATCL.
Makubaliano mengine yaliyofikiwa ni kuimarisha ushirikiano katika sekta za sayansi na teknolojia, afya, kilimo, ufugaji, utalii, elimu na mawasiliano.
Mkutano huo pia umekubaliana kuanzisha kamati ya pamoja ya utekelezaji kwa ajili ya kufuatilia kwa karibu maeneo yote ya ushirikiano yaliyokubaliwa katika kikao hicho. Kamati hiyo itakayoongozwa na makatibu wakuu wa wizara za mambo ya nje ya nchi hizo ambayo itakukuwa inakutana kila robo mwaka kufanya mapitio hayo.
Serikali ya Rwanda imeonyesha utayari wa kuleta maofisa na watumishi nchini kupata uzoefu na mafunzo katika vyuo vya kitaalamu nchini kama vile Chuo cha Diplomasia (CFR), Chuo cha Taifa cha Utalii na Wanyamapori (Mweka) na Chuo cha Usafirishaji (NIT).
Tanzania imeeleza nia ya kuwakutanisha wataalamu wa mitaala ya elimu kwa lengo la kubadilishana uzoefu na nchi hiyo katika kuandaa mitaala ya elimu ya Tehama kwenye shule za awali, msingi na sekondari.
Mkutano ujao wa Tume hiyo ya pamoja utafanyika hapa nchini mwaka 2018. 


