Wazanzibari wamekwishaanza kumhukumu Shein
May 22, 2014

MFUMO wa vyama vingi vya siasa ulipoanza Zanzibar katika miaka ya 1950 ilikuwa ndio mwanzo wa zile tuziitazo zama za siasa Visiwani humo.
Vyama vikuu vya siasa vya wakati huo, Afro-Shirazi Party (ASP) na Zanzibar Nationalist Party (ZNP), vikipigania uhuru na vikitaraji kwamba Zanzibar itapokuwa huru na kuwa na madaraka yake kamili wengi wa wananchi wake watanufaika.
Kwa bahati mbaya ushindani wa vyama vya siasa ulikuwa na nuksi kwa Zanzibar. Uliipasua jamii na kuigawa nusu kwa nusu.
Wanachama na wafuasi wa vyama vyote viwili vya ZNP na ASP walikuwa kama walokole wa kisiasa. Washabiki wa vyama hivyo nao walikuwa vichwa mchungu. Uhasama kati yao ulikithiri na kuwafanya wasusiane, wapigane na hata wachinjane kama walivyofanya wakati wa ghasia za Juni Mosi 1961.
Nazikumbuka vizuri ghasia hizo. Ilikuwa ni wakati wa uchaguzi na ghasia zilianza kwenye vituo vya kupigia kura. Balozi wa Uingereza alitangaza kuwako kwa hali ya hatari Unguja na Pemba na serikali ilitoa amri kuwazuia watu wasitoke nje kutoka saa moja za usiku hadi saa 12 alfajiri.
Serikali ya kikoloni pia ikaleta polisi pamoja na wanajeshi wa King’s African Rifles (KAR) na wa Batalioni ya Sita kutoka Kenya kuja kuwasaidia askari polisi wa Zanzibar kulinda amani.
Uhasama baina ya vyama hivyo uliendelea na kufikia kilele pale Serikali ya ZNP na mshirika wake Zanzibar and Pemba People’s Party (ZPPP) ilipopinduliwa na ASP Januari 12, 1964.
Tunaruka kutoka siku za Mapinduzi zilizokuwa na mfumo wa chama kimoja tu cha siasa na tunatua sasa penye mfumo wa vyama vingi.Tukiangalia tunaona kwamba ule mgawanyiko wa miaka ya 1950 na 1960 umeibuka tena. Siasa zimewagawa tena Wazanzibari takriban nusu kwa nusu — nusu wanakiunga mkono Chama cha Mapinduzi (CCM) na nusu ya pili Chama cha Wananchi (CUF).
Tunaona jingine pia: ushahidi kwamba vijana wengi wanaikimbia kambi ya CCM na ingawa hawajiungi moja kwa moja na CUF ni wazi kwamba katika uchaguzi mkuu ujao wa 2015 vijana wengi watainyima CCM kura zao.
Mfumo wa vyama vingi vya siasa una faida zake na hasara zake. Faida yake kubwa ni kuwa uliwafanya wananchi wawe na mwamko wa kisiasa na washiriki katika harakati za siasa. Katika siku za ukoloni mfumo huo uliwashajiisha wananchi wapiganie uhuru wa taifa lao huku wakiupiga vita ubeberu na istiimari.
Kwa hivi sasa mfumo huo unawasaidia wananchi wawe na mwamko wa kuyapigania mamlaka kamili ya Zanzibar ikiwa inaungana na Tanganyika katika aina ya Muungano unaofanana na Muungano wa Ulaya.
Hasara kubwa ya mfumo huo kwa namna ulivyo Zanzibar, hasa miongoni mwa wakereketwa wa CCM na chama chao, ni kwamba unawafumba macho wasiweze kutafautisha baina ya utiifu kwa chama chao cha siasa na utiifu kwa nchi yao.
Wanashindwa kutambua kwamba chama cha siasa ni kama jumuiya ya hiyari ya watu wenye kukubaliana kuhusu fikra na malengo fulani. Shabaha yao kuu ni kunyakua madaraka wakati wa uchaguzi.
Wanasahau pia kwamba vyama vya siasa haviwajumuishi wananchi wote. Ni sehemu ndogo tu ya wananchi wanaojiandikisha kuwa wanachama wa chama fulani cha siasa. Wengi wa wananchi, ingawa ni washabiki wa siasa na hufika hadi hata kwenda kupiga kura, hata hivyo, si wanachama wa chama chochote cha siasa — hawana kadi ya CUF wala ya CCM.
Dhima ya chama cha siasa ni tafauti na dhima ya mwananchi. Mwananchi anawajibika awali awe mtiifu kwa nchi yake. Ndio maana wazalendo husisitiza ile kaulimbiu ya ‘nchi kwanza’, kwamba nchi ni muhimu kuliko chama cha siasa.
Tuyaunganishe hayo na hali halisi ilivyo leo Zanzibar. Kwa bahati mbaya Serikali ya Umoja wa Kitaifa (SUK) ya Zanzibar haina msimamo mmoja kuhusu mchakato wa sasa wa kuipatia Katiba mpya Jamhuri ya Muungano ya Tanzania, hasa suala la muundo wa Muungano.
Nakumbuka mchakato huo ulipoanza miaka mitatu iliyopita nilisisitiza mara kwa mara umuhimu wa Zanzibar na Serikali yake kuwa na msimamo mmoja kuhusu suala hilo, msimamo unaolingana na matakwa ya wengi wa Wazanzibari na wenye lengo la kuyatetea maslahi ya Visiwa vyetu.
Kwa vile sasa Bunge Maalumu la Katiba huko Dodoma limevunjwa hadi Agosti 5 wawakilishi wa Zanzibar katika Bunge hilo wana nafasi nzuri ya kuandaa mkakati wa pamoja.
Kwanza wanahitaji kutafakari na kujadiliana kwa uwazi kuhusu yaliyojiri katika duru ya kwanza na namna wanavyoweza kuyatetea vilivyo maslahi ya Zanzibar. Hayo ndiyo yaliyo adhimu na si maslahi yao binafsi wala ya vyama vyao.
Kubwa ambalo wanapaswa walikumbuke ni kwamba vyama vinazaliwa na vinakufa lakini nchi hudumu. Hawawezi kuilinganisha Zanzibar ambayo imedumu kwa maelfu ya miaka na vyama vyao vya siasa. Historia ya Zanzibar haikuanza 1964 baada ya Mapinduzi au Muungano na wala haikuanza 1977 kilipoundwa chama cha CCM.
Zanzibar ina historia ndefu na kwa jumla Wazanzibari ni watu wenye uzalendo wa kupigiwa mfano na daima huvitetea Visiwa vyao. Siku zote wamekuwa wakitumia njia za amani na za kikatiba ili waipatie nchi yao mamlaka kamili yatayoweza kutumiwa kuleta maendeleo yatayomnufaisha kila Mzanzibari bila ya ubaguzi wa aina yoyote — na uwe wa kikabila au hata wa kiitikadi.
Wajumbe wa CCM walioiwakilisha Zanzibar katika Bunge la Katiba kama kweli ni wazalendo wana kazi kubwa ya kufanya. Kwanza, wanabidi wajiulize walikuwa na dhamiri gani walipokuwa wakishiriki katika vikao vya duru ya kwanza ya Bunge la Katiba.


