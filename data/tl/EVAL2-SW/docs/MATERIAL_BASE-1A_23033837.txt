
Tanzania kudhibiti madini ya risasi

Imeandikwa na Basil

Imechapishwa: 16 Septemba 2016

WAKATI mataifa mbalimbali duniani yakifanya jitihada kuhakikisha rangi za nyumbani, haziwi na madini ya risasi kufikia mwaka 2020, Tanzania imeelezea mpango wake wa kudhibiti madini hayo kwenye bidhaa hiyo ndani ya miaka minne ijayo.

Aidha, Mwanasayansi kutoka Shirika la Afya Duniani (WHO), Joanna Tempowski alisema, kuna haja kwa dunia kuwa na mkakati wa kuzuia matumizi ya madini hayo kwenye bidhaa mbalimbali kwa sababu yana athari kwa afya ya binadamu. 
Meneja Viwango vya Ubora wa Huduma na Bidhaa wa Shirika la Viwango Tanzania (TBS), Mary Meela alisema Dar es Salaam juzi kuwa, wamekusudia kuendelea kushirikisha wadau mbalimbali wa uzalishaji, uuzaji na ununuzi wa bidhaa, zikiwemo rangi za nyumba, kuhakikisha wanasaidia kufanikisha mkakati wa kuwa na bidhaa zisizo na madini hayo.
Alisema, wanafanya hivyo kwa kutoa elimu kuhusu madhara ya madini hayo kwenye bidhaa, hususan rangi za nyumba, kwa kuwa imethibitishwa kuwa yanaathiri zaidi afya ya akili kwa watu, wakiwemo watoto na wajawazito.
Alisema, Tanzania kupitia TBS, imekubali kuandaa mapendekezo yatakayotumiwa na nchi za Ukanda wa Afrika Mashariki, kufanya marekebisho ya viwango vya madini ya risasi kwenye rangi za nyumba zitakazotumiwa na nchi za ukanda huo. 
Hatua hiyo inatarajiwa kukamilika mwezi ujao. Kiwango cha risasi kinachopiganiwa kwa sasa ni kufikia gramu moja kwa kila kilo moja ya rangi, huku ikipangwa kuwa madini hayo yasitumike kwenye bidhaa ifikapo mwaka 2020.
Tempowski wa WHO alisema, madini ya risasi ni hatari kuwekwa kwenye bidhaa na hayapaswi kuvutiwa muda. Ofisa Mwandamizi wa Programu kutoka Shirika la Umoja wa Mataifa linaloshughulikia Mazingira (UNEP), Eisaku Tod alisema, changamoto za kutumia viwango vya risasi kwenye bidhaa hazina budi kuainishwa na wadau wanatakiwa kupewa elimu ya kuondaa madini kwenye bidhaa.


