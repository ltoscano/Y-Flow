
Tume zikae macho kudhibiti wanasiasa
MWAKA wa 2016 umeanza kwa kishindo kisiasa, ambapo viongozi wa kisiasa wameonekana wakijitafutia umaarufu kwa matayarisho ya uchaguzi mkuu wa mwaka M matayarisho ya uchaguzi mkuu wa mwaka ujao. 
Hii ni licha ya kuwa kipindi cha kampeni hakijatangazwa kuanza rasmi na Tume Huru ya Uchaguzi na Mipaka (IEBC).
Kutokana na hali ilivyo, ni muhimu taasisi husika zinazosimamia masuala ya kudhibiti jinsi kampeni za kisiasa zinavyoendeshwa zianze kukaa macho.
Taasisi kama vile Tume ya Uwiano na Utangamano Kitaifa (NCIC) zinafaa zianze mara moja kuweka mikakati ya kuchunguza mienendo na matamshi ya wanasiasa wote.
Hali ya taharuki ambayo imeanza kushuhudiwa katika maeneo tofauti ya mipakani ni ishara tosha kuwa mienendo ya wanasiasa haifai kupuuzwa kwa wakati huu.
Tumeoona jamii zikishambuliana katika maeneo ya Narok, mpaka wa Kisumu na Nandi na pia maeneo tofauti Kaskazini Mashariki mwa Kenya.
Ingawa inachukuliwa kana kwamba ghasia hizo ni zile zinazotokea kila mara kutokana na uhasama wa kijamii ambao umedumu kwa muda mrefu, tunafahamu fika kuwa wanasiasa wanaweza kutumia hali kama hiyo kirahisi kujitafutia umaarufu.
Suala la uchochezi wa kijamii unaotoka kwa viongozi wa kisiasa si jambo geni nchini, na haitashangaza ikiwa tayari kuna wanasiasa wanaopanga njama za kuchochea zaidi jamii ambazo tayari zimeanza kushambuliana.
Nchi hii ina sheria tele za kuadhibu wachochezi wa ghasia na wanaochochea jamii moja dhidi ya nyingine, ingawa sheria hizo huwa hazionekani zikitekelezwa kikamilifu hasa ikiwa mshukiwa ni mtu mwenye ushawishi mkubwa nchini.
Kuna wanasiasa wengi kutoka mirengo yote miwili, ya serikali na upinzani, ambao wamefunguliwa mashtaka kufikia sasa kuhusiana na uchochezi.
Kinachosikitisha ni kuwa hakuna yeyote kati yao ambaye amehukumiwa na kupewa adhabu ya kisheria.
Hii inaonyesha kuwa taasisi husika hazijajitolea kikamilifu kuzuia viongozi wa kisiasa kueneza chuki ambayo inaweza kusababisha taharuki, ghasia na hata mauaji.
Ni ishara kuwa hatujajifunza mengi kufuatia ghasia zilizokumba nchi hii baada ya uchaguzi wa 2007.
Haitoshi kusikia baadhi ya viongozi kama vile Rais Uhuru Kenyatta na wengine wakiwemo viongozi wakuu wa kidini wakitoa wito wa amani na utangamano kitaifa.
Tunachotaka kuona ni adhabu kali ya kisheria ikitolewa kwa wenye hatia za uchochezi bila kujali mamlaka wanazoshikilia kitaifa.


