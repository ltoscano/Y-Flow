
Serikali Isimamie Kidete Bei Elekezi Ya Sukari
Baada ya kuonyesha mwelekeo chanya katika kurejesha nidhamu ya utumishi wa umma, kupambana na vitendo vya ufisadi na kubana B kupambana na vitendo vya ufisadi na kubana matumizi, Serikali ya Awamu ya Tano ya Rais John Magufuli sasa inakabiliwa na mtihani wa sukari.
Bidhaa hiyo ina matumizi makubwa katika maisha ya kila siku ya binadamu, imeanza kuadimika na kama ilivyo kanuni za biashara, bei imepanda na hali isipodhibitiwa, itapanda maradufu ya bei elekezi ya Serikali ya Sh1,800.
Utafiti tuliofanya katika maeneo mbalimbali ya nchi unaonyesha kwamba bei ya chini kabisa ya sukari kwa sasa ni Sh2,400, lakini katika maeneo mengi imefikia Sh3,000.
Akiwa Katesh mkoani Manyara juzi, Rais Magufuli alisema amepata taarifa kuwa kuna mmoja kati ya wafanyabiashara wa jijini Dar es Salaam, amehifadhi zaidi ya tani 4,000 za sukari kwenye ghala na mwingine amenunua tani 3,000 Kilombero na kuziacha kiwandani na ameagiza vyombo vya dola viwafuatilie. Rais alisema kumekuwapo na njama za wafanyabiashara kuficha sukari ili wailangue na kwamba wanaoagiza sukari kutoka nje wanaileta iliyokwisha muda wake na kusababisha wananchi kupata magonjwa ambayo hayajawahi kujulikana.
Alisema tatizo la uhaba wa sukari ni la muda na kwamba Serikali yake haiwezi kushindwa kununua sukari na tayari ameshamuagiza Waziri Mkuu Kassim Majaliwa ili sukari inunuliwe kwa wingi na wananchi waipate kwa bei elekezi.
Katika msingi wa kibiashara kama tulivyoeleza awali, inapotokea uhaba wa huduma au bidhaa, athari ya kwanza ni bei kupanda. Athari ya pili ambayo inahitaji umakini wa dola ni kudhibiti uharamia wa kibiashara kwa maana ya wafanyabiashara wachache kutumia mwanya huo ama kwa kuficha au kupanga bei elekezi ya sukari bei kwa masilahi binafsi badala ya nguvu ya soko au bei elekezi na athari ya tatu ni kuingia katika hatari ya kuuziwa bidhaa feki. Kwamba athari hizo tatu zimejitokeza Tanzania, hilo ni jambo lililo wazi kama tulivyobainisha pia Rais Magufuli alivyoeleza.
Tunaipongeza Serikali kwa hatua ilizochukua kudhibiti tatizo hilo. Taasisi ya Kuzuia na Kupambana na Rushwa (Takukuru) imemkamata mfanyabiashara mmoja wa Dar es Salaam kwa tuhuma za kuficha zaidi ya tani 4,000 za sukari ambazo amekuwa akizinunua kutoka Kiwanda cha Sukari Kilombero na kuweka kwenye maghala yake bila ya kuiuza.
Aidha, taasisi hiyo imeunda kikosi kazi nchi nzima kwa ajili ya kuchunguza maghala yote yanayodaiwa kuficha sukari na kusababisha uhaba.
Wakati hatua hizo zikiendelea, tunaishauri Serikali kufanya mambo mawili; kwanza kuhakikisha bidhaa hiyo inasambazwa sokoni haraka iwezekanavyo ili wananchi, hasa wa kipato cha chini wasiendelee kuumia na kusimama kidete kulinda bei elekezi.
Kwa mfano, jana gazeti hili lilimnukuu mkazi wa Mtwara Mikindani, Mawazo Ally akisema kwa sasa wanalazimika kunywa uji wa chumvi badala ya chai kutokana na bei ya sukari kuwa kubwa. Alisema alizoea kununua sukari robo Sh500, lakini juzi alimpa mtoto wake Sh700 ili akanunue kiasi hichohicho lakini alipokwenda dukani aliambiwa haitoshi hivyo wakaamua wakoroge uji wa chumvi.
Jambo la pili, tunaitaka kuchunguza na kuchukua hatua kwa wafanyabiashara watakaobainika kuingiza nchini sukari iliyokwisha muda wake au inayouzwa kwa walaji wa kawaida kinyume na ilivyotengenezwa hivyo kusababisha madhara kwa wananchi.
Tunaamini kwamba itafanya hivyo haraka hasa ikizingatiwa kwamba afya ya Mtanzania ni kipaumbele muhimu kwa Taifa. 


