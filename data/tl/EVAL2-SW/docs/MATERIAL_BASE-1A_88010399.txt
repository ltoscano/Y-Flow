
Nanasi huimarisha kinga ya mwili
Nanasi ni tunda la msimu ambalo limezoeleka sana hapa nchini, tunda hili lina kirutubisho aina ya ‘Bromelain’ ambacho kinapatikana kwa wingi kwenye tunda hilo. Kirutubisho hicho kina faida kubwa katika kujenga na kuimarisha kinga ya mwili.
Kwa mtu ambaye anakula nanasi kila siku anapata miligramu 4,069 ya potasimu ambayo inapunguza asilimia 49 ya vifo vinavyosababishwa na shambulio la ugonjwa ya moyo ikilinganishwa na mtu ambaye anaingiza kiasi kidogo cha potasimu kwa siku chini ya miligramu 1,000. 
Pia, nanasi ni kinga ya magonjwa mengi ikiwamo kuwashwa mwili, kuvimba koo, ugonjwa wa baridi yabisi (Arthritis) na gauti Mwili unapokosa kinga imara huwa katika hatari ya kushambuliwa na kila aina ya magonjwa. Katika orodha hiyo ya magonjwa, yamo pia yale ya kutokwa na uvimbe yakiwamo majipu.
Kitaalamu magonjwa haya yanajulikana kama ‘Inflamatory diseases’.
Ili upate kinga dhidi ya maradhi hayo unashauriwa kula tunda hilo kabla au baada ya mlo wako. Usile nanasi pamoja na chakula kingine kwa wakati mmoja. Kwa kufanya hivyo, virutubisho vitafanya kazi nyingine tofauti na uliyokusudia. Kwa mujibu wa mtandao wa remediesandherbs.com (RH), faida 15 za ulaji nanasi baadhi yake ni:
Mbali ya kuwa ni chanzo kizuri cha vitamin C, nanasi pia ni chanzo kizuri cha madini aina ya ‘Manganese’ ambayo yanaaminika kuwa na uwezo wa kuboresha ufanisi wa vimeng’enyo mbalimbali vya mwili, vikiwamo vya kuzalisha nishati na kinga. Hali kadhalika tunda hili lina kiwango cha kutosha cha Vitamin B1 (Thiamine).
Madini yanayopatikana kwenye nanasi pia yanasaidia kuimarisha kinywa, na hata kukifanya kiwe imara kupambana na magonjwa, ikiwamo wale wanaoshambulia meno na kuyafanya meno kuwa imara na madhubuti.


