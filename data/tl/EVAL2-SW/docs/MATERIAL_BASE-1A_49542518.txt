
Kampuni zadaiwa bil 20 kuunganishwa mkongo wa taifa

Imeandikwa na Flora Mwakasala

Imechapishwa: 26 Septemba 2016

KAMPUNI ya Betam Communications Tanzania Limited imeiomba Mahakama Kuu Kanda ya Dar es Salaam, kuamuru kampuni mbili za China ziilipe fidia ya zaidi ya Sh bilioni 20 kwa kukiuka makubaliano ya mkataba wa ujenzi wa mkongo wa taifa.

Betam iliwasilisha ombi hilo dhidi ya Kampuni ya China International Telecommunication Construction Corporation (CITCC) inayomilikiwa na Serikali ya China, pamoja na CITCC Tanzania Limited.
Katika hoja zao zilizowasilishwa mwishoni mwa wiki, mbele ya Jaji Zainab Mruke, kupitia kwa wakili Semu Anney, kampuni hiyo ilidai kuwa ilihusika kwa kiwango kikubwa kufanikisha walalamikiwa kupata kazi ya ujenzi wa mkongo wa taifa nchini.
Wakili Anney alidai kuwa, katika makubaliano yao kuhusu ujenzi huo, walalamikiwa walitakiwa kuilipa Kampuni ya Betam, baada ya kufanikiwa kuwaunganisha na Serikali ya Tanzania lakini walipopata kazi ya ujenzi huo kwa gharama ya Dola za Marekani milioni 170 hawakuwalipa.
Wakili Anney alidai walalamikiwa katika utetezi wao waliowasilisha mahakamani kabla ya kuanza kusikilizwa kwa kesi, walikiri uwepo wa makubaliano hayo na wakati kesi ikiendelea kusikilizwa Ofisa wa ngazi za juu wa CITCC (hakumtaja jina), alikiri kuwepo kwa mkataba kati ya Betam na CITCC.
Aliendelea kudai kuwa majukumu ya Kampuni ya Betam kwa mujibu wa mkataba ilibaini fursa za mradi Tanzania kwa ajili ya CITCC, kutoa ushauri wa kiufundi wa kifedha na mambo mengine ya biashara.
Wakili Anney alidai baada ya kutekeleza majukumu yake kimkataba, Aprili 24,
2007, CITCC ilifanikiwa kupata mkataba unaojulikana kama Fibre Optic Cable Network Project in Tanzania kwa dola za Marekani milioni 170, na mmoja wa wakurugenzi wa Kampuni ya Betam alikuwa na mchango mkubwa katika kufanikisha jambo hilo lakini hawakulipwa.
Hata hivyo, wakati shauri likisikilizwa, Meneja Mahusiano wa Kimataifa wa walalamikiwa, Li Zhong, alidai maombi hayo hayana msingi na kampuni hiyo haistahili kulipwa kwa kuwa alikuwa hawafahamu tangu utekelezaji wa mradi huo ulipoanza hadi mwaka 2012 kesi hiyo ilipofunguliwa mahakamani.


