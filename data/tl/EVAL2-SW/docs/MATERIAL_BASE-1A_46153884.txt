Azam, Kagera Sugar hapatoshi

Imeandikwa na Mohamed Akida

Imechapishwa: 28 Oktoba 2016

KIKOSI cha timu ya Azam FC leo kitashuka Uwanja wa Kaitaba mjini Bukoba kucheza na wenyeji wao Kagera Sugar katika mechi ya Ligi Kuu Bara.

Azam washindi wa pili wa msimu uliopita hawana mwenendo mzuri tangu kuanza kwa msimu huu, wanashika nafasi ya sita kwenye msimamo wakiwa na pointi 16 wakati wenyeji wao Kagera Sugar wapo nafasi ya nne wakiwa na pointi 18.
Wenyeji Kagera Sugar wataingia kwenye mchezo huo wakitoka kupokea kipigo cha aibu cha mabao 6-2, kutoka kwa mabingwa watetezi Yanga wakiwa nyumbani Uwanja wa Kaitaba lakini Azam wataingia wakijivunia ushindi wa bao 1-0 dhidi ya JKT Ruvu. 
Mchezo wa kesho unatarajiwa kuwa mgumu na wenye ushindani wa hali ya juu kwa sababu kila upande hautokubali kupoteza mchezo huo kutokana na ushindani uliopo kwenye ligi hiyo hivi sasa.
Kocha wa Kagera Sugar, Mecky Maxime hatokubali kuona timu yake inazama tena nyumbani hivyo atafanya kila liwezekanalo ili kupata pointi tatu ambazo zinaweza kumpandisha hadi nafasi ya tatu na kuwashusha Stand United walio kwenye nafasi ya tatu kwenye msimamo.
Katika mchezo uliopita Maxime, alidai uchovu ulisababisha wapokee kipigo cha mabao 6-2, kutoka kwa Yanga sasa kwa siku nne walizopata mapumziko zitakuwa zimekiimarisha kikosi chake na wapo tayari kuwakabili Azam na kupata matokeo mazuri.
Wachezaji Paul Ngwai na Themi Felix wanatarajiwa kuanza kikosi cha kwanza kwenye mchezo huo baada ya kupona majeraha waliyoyapata kwenye mchezo dhidi ya Ruvu Shooting ya Pwani.
Kwa upande wao Azam FC, wanajivunia kurejea kwa beki wao MuIvory Coast Serge Wawa ambaye alikuwa nje kwa muda mrefu akiuguza majeraha ya goti yaliyomweka nje kwa miezi minne.
Msemaji wa timu hiyo Jaffar Idd alisema kikosi chao kipo katika hali nzuri kuhakikisha wanashinda mchezo huo ili kurudi kwenye mbio za ubingwa kama ilivyokuwa misimu iliyopita.
Alisema ushindi walioupata kwenye mchezo wa mwisho dhidi ya JKT Ruvu umewapa wachezaji wao hali ya kujiamini na kutaka kushinda kwenye mechi zinazokuja ikiwemo mchezo huo wa leo dhidi ya Kagera ili kurudisha imani kwa mashabiki wao.
“Unajua kabla ya ushindi tulioupata kwenye mchezo uliopita dhidi ya JKT Ruvu, tuliweza kucheza mechi tano bila ushindi sasa hilo kidogo lilikuwa linawachanganya wachezaji wetu lakini ushindi umewajenga kisaikolojia ni wazi mchezo wa Kagera watacheza kwa kujiamini ili wapate ushindi,” alisema.
Wenyeji Kagera wanapewa nafasi ya kushinda mchezo huo kutokana na mwenendo wa kusuasua wa Azam lakini ubora wa uwanja unaweza kuwa kikwazo kwao kwani Azam wanaonekana kuwa na uzoefu mkubwa wa viwanja vya nyasi bandia kutokana na kufanya mazoezi kwenye uwanja wao wa Azam Complex kila siku.


