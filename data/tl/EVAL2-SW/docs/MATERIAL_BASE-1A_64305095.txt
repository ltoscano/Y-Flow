
Mpango aitaka TIB kuchochea maendeleo

Imeandikwa na Sifa Lubasi, Dodoma

Imechapishwa: 18 Oktoba 2016

WAZIRI wa Fedha na Mipango, Dk Philip Mpango amezindua rasmi Bodi ya Wakurugenzi ya Benki ya Maendeleo (TIB) na kusema matarajio ya serikali ni kuona benki hiyo inachochea maendeleo katika nyanja zote muhimu za uendelezaji wa viwanda nchini.

Bodi hiyo imeundwa kutokana na uteuzi uliofanywa na Rais John Magufuli uliofanyika Julai mwaka huu. Dk Mpango alisema serikali inataka kuona benki hiyo inachochea maendeleo katika uendelezaji wa viwanda ili kufikia malengo yanayotarajiwa hususan kuhakikisha kuwa Tanzania inakuwa ni nchi ya uchumi wa kati unaotegemea viwanda.
Alisema miaka ya nyuma benki hiyo ilitekeleza kwa ufanisi majukumu yake, jambo ambalo lilichangia kuanzishwa kwa viwanda mbalimbali vikiwamo vya nguo, ngozi na bidhaa zake, karatasi na vingine vingi.
Alisema ni vyema huduma mbalimbali zitakazoleta ufanisi katika uendeshaji wa viwanda, kama vile masoko ni muhimu zikatazamwa na kuzingatiwa.
Pia alitaka TIB kuwa na mikakati ya kuchochea shughuli na miradi yenye kuzalisha ajira kwa wingi katika sekta ya viwanda vidogo na vya kati na katika kilimo cha kibiashara.
“Nina imani kubwa na bodi hii, ninaiachia jukumu la kubuni mikakati madhubuti na kuja na suluhisho endelevu la mtaji mdogo, utaratibu wa kukopa, kukusanya madeni na kuhakikisha kuwa mikopo inayotolewa inalipwa kulingana na taratibu zilizowekwa,” alisema. 
Alisema serikali ipo tayari kupokea ushauri wa bodi unaolenga kuiwezesha benki kuwa nguzo imara ya maendeleo ya kiuchumi na taifa.
Awali, Kaimu Mkurugenzi Mtendaji wa TIB, Charles Singili alielezea changamoto zinazoikabili benki hiyo kuwa ni udogo wa mitaji, uhitaji wa fedha za kuandaa miradi, taratibu ndefu za upatikanaji wa vibali vya kukopa kwa taasisi za serikali.
Mwenyekiti mpya wa bodi hiyo, Profesa Palamagamba Kabudi alimuahidi Waziri Mpango kuwa watafanya kazi kwa weledi wa hali ya juu na kutekeleza maelekezo aliyotoa ili kutimiza matarajio ya serikali na walioteuliwa.


