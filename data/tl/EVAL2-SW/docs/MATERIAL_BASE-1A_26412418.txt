
KWA UFUPI-KUMBUKUMBU KADHAA ZA KARIBUNI….
April 14, 2015

Mara ya mwisho kwenda nyumbani Tanzania nilikutana na rafiki wa ujanani…Bwana Adam Sijaona. Tulikuwa wote zamani (1975) Jeshi la Kujenga Taifa, Mafinga. Tulipohenya na kugangamala. Adamo (kulia, chini) bado yuko vile vile na matani matani yake.

Nikiwa safarini Ujerumani, niligongana na mwandishi nguli …mwandishi wa mashairi huria (guni) kama KICHOMI na riwaya maarufu za Kiswahili ( mfano ROSA MISTIKA na KICHWA MAJI), Profesa Euphrase Kezilahabi. Aliniambia anafundisha chuo cha Botswana. Prof Kezilahabi alikuwa mmoja wa waandishi makini wa mwanzo wa Kiswahili fasaha toka Tanzania bara. Maana wengi huwa wazawa wa visiwani.

Ulaya ina mengi. Lakini moja ya tafrija kubwa inayofanyika kila mwezi Agosti, mjini London ni sikukuu ya ala zote za sanaa na maonyesho ya mavazi iitwayo Carnival. Asili ya Carnival iko ni dini ya Kikristo baada ya mfungo wa Lent unaoishia na Pasaka. Wenyeji hufunga kabisa kwa kutokula nyama (“carne” kwa Kilatini) siku 40 na hatimaye wanapofungua (Lent) ndiyo tafrija huanza . Hii ndiyo asili ya neno “Carnival”… wengi tumeisikia na kuizoea Carnival ya Brazil na visiwa vya Trinidad. Lakini Carnival ziko sehemu nyingi. Hata Japani na baadhi ya nchi za Kiafrika hasa zile zinazoongea Kireno yaani, Carbo Verde na Angola. 

Chini ni taswira ya nyani ambaye anafahamika kwa kueneza maradhi yanayoitishia dunia yaani UKIMWI na EBOLA. Inadaiwa wanaomla mnyama huyu ndiyo waliochangia kueneza maradhi haya. Yasemekana kiumbe huyu ni adimu sana. Ni wale wanyama wanaotakiwa kuachwa la sivyo watakwisha ulimwenguni.


