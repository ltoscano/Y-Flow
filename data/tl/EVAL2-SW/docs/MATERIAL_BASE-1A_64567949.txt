
‘Bunge likutane kwa dharura’
Na OLIVER MUSEMBI
Na OLIVER MUSEMBI MBUNGE wa Juja Francis Munyua anataka bunge liitishe vikao vya dharura ili kujadili mgomo wa walimu unaoendelea.
Alisema mgomo wa walimu katika shule za msingi na upili ni suala zito la kitaifa linalohitaji kuingiliwa na bunge.
Alimuomba Spika wa bunge la kitaifa, awaite wabunge wajadili suala hilo na kupata suluhu kwa mzozo huo. Bw Munyua alikuwa akizungumza afisini mwake baada ya kupeana hundi za basari za thamani ya Sh8.3 milioni kwa wanafunzi 1,753 wa vyuo na shule za upili.
Aliwaomba walimu wanaogoma watoe nafasi kwa majadiliano kwa ajili ya kutunza maslahi ya wanafunzi na wazazi wao.
Kauli yakE iliungwa mkono na wenzake Moses Kuria (Gatundu Kusini) na Francis Kigo (Gatundu kaskazini) ambao kila mmoja wakiwa katika hafla tofauti, waliwaomba viongozi wa vyama vya walimu kuzingatia matatizo wanayopitia wazazi na watoto wao.
Wabunge hao walisema kwamba mgomo huo unawaathiri wanafunzi na wazazi na kusema kwamba viongozi wa vyama vya walimu wanapaswa kukubali kuketi kwenye meza ya mazungumzo na maafisa wa serikali.
“Ni jambo la kuhuzunisha kwamba maafisa wa Knut walisusia mkutano wa kuzungumza na Tume ya Kuajiri walimu (TSC).
Hii ni ishara ya ujeuri na kiburi,” akasema Bw Kuria kwa njia ya simu.
Bw Kigo kwa upande wake aliwataka walimu waache kuwanyima wanafunzi wa Kenya haki ya kupata elimu. Aliitaka serikali ishughulike kwa haraka kutatua mzozo huo.
Katibu wa chama cha Knut tawi la Thika Joe Mungai alisema kwamba walimu wataingia madarasani na kuwatoa wenzao watakaokaidi agizo la kuendelea na mgomo lililotangazwa na baraza kuu la chama.
“Hatutamruhusu mwenzetu yeyote kutusaliti. Mgomo huu utaendelea hadi matakwa yetu yote yatimizwe,” akasema baada ya kusimamia mkutano wa kamati kuu ya chama ya tawi hilo ambao pia ulihudhuriwa na mwenyekiti J.B. Kimani.


