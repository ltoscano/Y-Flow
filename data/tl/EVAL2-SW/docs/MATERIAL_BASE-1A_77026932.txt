
CCM INA AJENDA GANI NA VIWANJA VYA MICHEZO?
Michezo siyo burudani tu, bali ni chanzo kikuu cha mapato na uchumi wa nchi. Katika mataifa yaliyoendelea, michezo hutumika vizuri na imetoa ajira pana.
Hata hivyo, nchini kwetu hali imekuwa ni kinyume, kwani viongozi wa Serikali wamekuwa ni wazuri kutuimbia majukwaani au mikutano ya hadhara na kampeni kwamba michezo ni ajira, lakini wameshindwa kuthibitisha hilo kwa vitendo.
Kwenye mataifa yaliyoendelea, viongozi wamethibitisha kwa vitendo na kuipa michezo kipaumbele, huku viongozi wetu wakishindwa kuikubali michezo kama sehemu ya uchumi na hilo limeonekana kila mwaka katika bajeti za Serikali.
Katika bajeti yetu kila mwaka hakuna fungu linalotengwa mahsusi kwa ajili ya miradi ya maendeleo ya michezo, pia hakuna juhudi zozote zinazofanywa na Serikali ili kuhakikisha kampuni au mashirika mbalimbali nchini yanajitokeza kuiwezesha sekta ya michezo kukua, licha ya kuwa ina ajira pana.
Kuna mambo kadhaa yanayohitajika ili kuhakikisha michezo inakuwa chanzo kikuu cha mapato nchini, mojawapo ni kuhakikisha kuwa miundombinu, ikiwamo viwanja inakuwa katika ubora unaotakiwa.
Hata hivyo, hilo nalo limekuwa gumu kutekelezwa kwa sababu Serikali imeachia maeneo ya wazi yakiwamo ya michezo kuvamiwa ama na wafanyabiashara au wananchi, kisha wakajenga makazi.
Pia, Serikali imekubali chama tawala cha CCM kiendelee kung’ang’ania viwanja vyote vya michezo vilivyopo mikoani vilivyojengwa wakati nchi yetu ilipokuwa ikiongozwa na chama kimoja viendelee kuhodhiwa na chama hicho.
Baadhi ya viwanja hivyo ni CCM Kirumba (Mwanza), Samora (Iringa), Sokoine (Mbeya), Sheikh Amri Abeid (Arusha), Majimaji (Ruvuma), Namfua (Singida), Mkwakwani (Tanga), Jamhuri (Morogoro), Jamhuri (Dodoma), Nelson Mandela (Rukwa), Kambarage (Shinyanga) na vingine vingi, huku vingine vichache vikimilikiwa na baadhi ya halmashauri. Athari kubwa ya viwanja hivyo kumilikiwa na chama cha siasa ni kwamba haviendelezwi na hivyo hali yake kubaki duni, vingine vimegeuka magofu au maficho ya wezi, vibaka na majukwaa yake yamechoka na mbaya zaidi sehemu ya kuchezea ni mbovu, huku vikiingiza mapato kidogo kwa sababu ya idadi ya watu wachache wanaoingia kwenye viwanja hivyo.
Kwa muda sasa, CCM imekuwa ikilalamikiwa kuwa inatakiwa iviachie viwanja hivyo ili vimilikiwe na Serikali kwa sababu ni mali ya umma na wengine wamekuwa wakipendekeza wapewe wananchi ili waweze kuvitunza na kuviendeleza. Binafsi, sipingani hata kidogo na wale wanaotaka viwanja hivi vya michezo vinavyomilikiwa na CCM viwe na utaratibu mpya wa usimamizi kwa ajili ya kusaidia Wa tanzania wengi na siyo maslahi ya kikundi kidogo cha watu.
Ninasema hivyo kwa sababu katika miaka ya hivi karibuni Serikali ilianzisha Mpango wa Matokeo Makubwa Sasa (BRN) kama chachu katika kufanikisha utekelezaji wa miradi ya ubia kati ya Sekta za Umma na Binafsi au Public Private Partnership (PPP) .
Ushirikiano huo, yaani PPP ni mfumo muhimu kwa Serikali kushawishi uwekezaji binafsi katika kuboresha huduma za umma. Mfumo wa PPP unahusu maeneo yote ya kuwekeza, ijapokuwa msisitizo uko kwenye maendeleo ya miundombinu. Baadhi ya sekta muhimu ni barabara, reli, bandari, viwanja wa ndege, umeme na kilimo.
Kwa mtazamo wangu, umefika wakati sasa kwa CCM ama kuvirudisha viwanja hivyo vya michezo serikalini au viingizwe kwenye PPP kwa ajili ya Serikali na watu binafsi kuviendeleza kwa manufaa ya umma.
Viwanja hivi vikiwa katika ushirikiano wa sekta binafsi na Serikali vitaboreshwa katika ubora wa juu, hivyo kutoa ajira pana na wanamichezo kunufaika zaidi kuliko ilivyo hivi sasa ambako viwanja hivyo vinaondoa raha na siyo tena chanzo cha ajira kwenye michezo. 


