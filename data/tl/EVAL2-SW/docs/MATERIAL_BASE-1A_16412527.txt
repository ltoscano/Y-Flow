Na káti ya libóngo lya Kinshásá, litóndí na bato, băsí mpé mibáli bayéi koyamba bandeko ba bangó. Bato bafándí ndéngé na ndéngé. Basúsu batɛ́lɛ́mí sé botɛ́lɛ́mí, mpɔ̂ ya bomɔ́ni batámboli baye bakolubwa. Na libóngo mpenzá, okomɔ́na sé bato ya letá ná baye basálaka na Otraco. Mpɔ̂ ómíkɔ́tisa o káti, libosó ózala sé mwâ moto. Sɔ́kí tɛ̂, okozala sé epái ya bato bánsɔ bafándí, o nsima ya libándá lya lopango. Sɔ́kí tɛ̂, ózala na mokandá mokopésa yɔ̆ nzelá ya boyíngeli.

Elɛngɛ́ mobáli Mákalámbá, útá ntɔ́ngɔ́, asílákí kokóma na libóngo kala. Amíkɔ́tísí mpenzá káti ya libóngo.

Na mokɔlɔ môná, elɛngɛ́ mobáli Mákalámbá, alátí mpenzá moláto mwa mwăna wa Kinshásá. Atií kazáka ná pataló ya lobádi. Atíí kalovati ya mwâ motani, simísi ya mpɛ́mbɛ́ mpé sapáto ya mwâ moyíndo. Na míso, atií matalatála ya moyíndo mpɔ̂ bámɔ́na míso ma yĕ tɛ̂. Akátísí nsúki ya yĕ ndéngé ya mangweda. Sɔ́kí ozalí pɛnɛ pɛnɛ na yĕ, akolumba sé mananási ya nsɔ́mɔ. Likáyá mpé lilongwa káti ya monɔkɔ tɛ̂. Elongi esílí kobɔnga na púdɛlɛ.

Na káti ya libóngo, băsí bánso baye bayákí na libóngo mpɔ̂ ya bozili bandeko ba bangó tŏ mpɔ̂ ya makambo masúsu míso ma bangó sé epái ya elɛngɛ́ mobáli Mákalámbá, ôná asílí komíbɔngisa ndéngé ya nsɔ́mɔ. Mokɛ́ mokɛ́ míso ma yĕ sé na lobɔkɔ mpɔ̂ ya botáli ntángó.