
Mhandisi wa Kinondoni apewa miezi miwili

Imeandikwa na Anastazia Anyimike

Imechapishwa: 29 Oktoba 2016

WAZIRI wa Nchi, Ofisi ya Rais, Tawala za Mikoa na Serikali za Mitaa(TAMISEMI), George Simbachawene ametoa siku 60 kwa Mhandisi wa Manispaa ya Kinondoni na Ubungo, kuhakikisha anakamilisha ujenzi wa vyumba viwili vya madarasa, matundu manane ya vyoo na nyumba ya walimu inayochukua walimu sita. 

Simbachawene alitoa agizo hilo, wakati wa kukagua miradi ya Mpango wa Maendeleo ya Sekondari Awamu ya Pili (MES I) katika halmashauri ya Ubungo, kutoridhishwa na maelezo ya mhandisi huyo baada ya kuelezwa kusitishiwa mradi huo katika shule ya sekondari Matosa kata ya Goba kutokana na tatizo la udongo.
Ujenzi wa vyumba vya madarasa uko katika hatua ya uchimbaji msingi, licha ya kupatiwa Sh milioni 50 kutoka Serikali Kuu na Sh milioni 15 kutoka halmashauri kwa ajili ya kazi hiyo.
Miradi ya MESI II inagharimiwa kwa asilimia 70 na Serikali huku asilimia 30 ikitolewa na Benki ya Dunia. Simbachawene alisema, amesikitishwa na uzembe huo wa Mhandisi wa Manispaa, pamoja na Idara ya Manunuzi na mhasimu wake kwa kushindwa kutekeleza mradi huo wakati fedha zilishatolewa tangu mwanzoni mwa mwaka huu. 
“Sikubaliani na maelezo yako, kama kuna tatizo la udongo maabara zilijengwaje, sasa sitaki kukufukuza kazi leo ingawa kuna dalili za kuondoka na mtu hapa, ila nakupa siku 60 hadi Desemba 30 nikabidhiwe madarasa, nyumba ya walimu, vyoo na tangi la maji…sijui mtalala hapa hapa au mtajengaje ila nataka Desemba 30 nikabidhiwe mradi huu, na nikiwa naelekea Dodoma nitapita hapa nikute mmeshaanza kazi, nikute msingi hapa na ujenzi wake uanze haraka iwezekanavyo,” alisema.
Awali mradi huo, Kimaro alimueleza Simbachawene kuwa, walimpata mkandarasi wa kujenga eneo hilo, lakini mara baada ya kuchimba msingi alibaini udongo huo hauwezi kuhimili ujenzi na hivyo kuamua kusitisha kazi hiyo hadi hapo watakapofanya utafiti wa kitaalamu kabla ya kuendelea. 
Ofisa Elimu wa Manispaa ya Kinondoni, Rodgers Shemwelakule, alimueleza Simbachawene kuwa, halmashauri ilipeleka fedha Sh milioni 15 kwa ajili ya kuchimba udongo huo ili kazi ya ujenzi wa madarasa na majengo ya nyumba za walimu uanze lakini hakuelewa sababu za kuendelea kusuasua kwa mradi huo.
Aidha Simbachawene, alieleza kusikitishwa kwake na vitendo vinavyofanywa na baadhi ya walimu na viongozi wa shule za sekondari nchini wenye lengo la kuifanya serikali ichukiwe kwa kukataa kufanya mahafali ya kidato cha nne kwa madai serikali imekataza.
Alisema wazazi na walimu alipaswa kushirikishana na kueleza viongozi wa serikali na kuchangishana fedha kwa ajili ya mahafali kwa sababu serikali haina jukumu la kuchangia fedha hizo, isipokuwa walitakiwa kuomba kibali kwa Mkuu wa Mkoa na kufanya shughuli hiyo chini ya Kamati ya Shule.


