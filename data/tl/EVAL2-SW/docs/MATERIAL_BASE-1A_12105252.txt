Mbona hatuna subira na vibaka?
Nov 20, 2014

KAMA kuna kitu Wa tanzania hatuna subira nacho ni vibaka. Kibaka akikwapua simu ya thamani ya shilingi elfu hamsini, anapigwa hadi kufa. Kibaka akikwapua mkufu wa dhahabu wenye thamani ya shilingi laki moja, anachomwa moto hadi kufa.
Ni kama tumefundisha, ni kama utamaduni – ni kitu ambacho watu hawataki kutumia muda wao kutafakari: Mkamate kibaka, choma moto au piga hadi afe! Vibaka wengi wamechomwa moto na wanaendelea kuchomwa moto labda itokee bahati kwamba polisi anakuwa kwenye eneo la tukio ndiyo anaweza kuponyesha maisha ya kibaka – lakini kwenye matukio mengine wanachi wanawazidi nguvu polisi. 
Kujichukulia sheria mikononi ni kitu kinachopingwa kisheria na viongozi wengi wamesimama kidete kukemea vitendo vya watu kujichukulia sheria mikononi mwao. Hata hivyo hakuna anayesikiliza! Akikamatwa kibaka hukumu yake ni kifo! Utamaduni huu unaendelea kujengeka na kuota mizizi hapa Tanzania.
Inajionyesha wazi kwamba Wa tanzania tunachukia wizi, lakini hasa wizi mdogo mdogo. Wizi wa simu, wizi wa mikufu ya dhahabu, wizi wa kuku na mbuzi. Tunatumia nguvu kubwa kupambana na wizi mdogo mdogo, mfano wa kutumia bunduki kuua mbu na kutumia nguvu kidogo kupambana na wizi mkubwa mfano wa kuweka mikakati ya kuua tembo kwa manati!
Tunawaachia wezi wanaiba rasilimali zetu kama madini, ardhi,fedha n.k huku tukiweka nguvu zetu zote kupambana na vibaka! Ni lazima kuna matatizo mahali fulani, kama si kwenye akili zetu itakuwa kwenye malezi, kupumbazwa na kulishwa kasumba mbaya sana.
Kinachosikitisha ni kwamba tumeshindwa kufanya utafiti. Vibaka wengi ni watu wanaoishi katika mazingira magumu. Baadhi yao hawana baba wala mama, baadhi yao wana familia lakini hawana uwezo wa kuzitunza, baadhi yao hawana nyumba, hawana chakula, hawana pesa za kulipia matibabu, hawana kazi na wengine hawana kisomo kabisa.
Wanakwapua kwa vile hakuna njia nyingine ya kuishi. Hawawezi kuyumbisha uchumi, hawawezi kuiuza nchi yetu, hawawezi kuleta ukoloni mambo leo, hawawezi kumweka mtu yeyote ndani ya mfuko wao.
Kinachosikitisha zaidi, ni kule kuyalinganisha maisha ya mtu na shilingi elfu hamsini au laki moja. Kumhukumu mtu kufa kwa kuiba simu ni dhambi ya mauti. Uhai wa mtu una thamani kubwa sana na ukishapotea, haurudi tena – hivyo ni jukumu la kila binadamu kulinda uhai wake na uhai wa binadamu wengine wanaomzunguka.
Tatizo langu na hoja ninayotaka kuijenga hapa ni kwamba Wa tanzania hatuna subira na vibaka, bali tuna subira na mafisadi! Tuna subira na wezi wakubwa wanaochota mabilioni kutoka kwenye mifuko ya Taifa letu.
Viongozi wetu wanapotuelekeza kuwa na subira na vibaka na kuacha kujenga utamaduni wa kujichukulia sheria mikononi, hatuwasikilizi! Tunaendelea kujichukulia sheria mikononi na kuwachoma vibaka. Wakituelekeza na kutuomba kuwa na subira na mafisadi tunawasikiliza.Tunawavumila mafisadi hadi inatia kichefuchefu. Inashagaza kidogo!
Nimekuwa nikijiuliza kwamba labda Wa tanzania hatuna uwezo wa kutofautisha elfu hamsini na bilioni moja? Kwanini mwizi wa elfu hamsini apate hukumu ya kifo, na mwizi wa bilioni moja asifiwe na kutukuzwa?
Kibaka anaiba ili aweze kuishi, anaiba kwa vile ana shida nyingi, fisadi anaiba kuongezea juu ya utajiri wake mwingi, fisadi wana majumba mazuri, wanaendesha magari ya kifahari, watoto wao wanasomea nje ya nchi n.k.
Kuna mambo mengi yanafanywa na mafisadi, wanaua tembo wetu na kuwauza, wanauza madawa ya kulevya na wanajulikana. Hadi leo hii watu wana subira na mafisadi wa namna hiyo, lakini akijitokeza kibaka watampiga hadi kumchoma moto! Maana yake nini? Sisi ni wajinga? Tumelogwa? Au tuko usingizini?
Kinondoni pia, kajitokeza fisadi anataka kuvunja majumba ya watu ili ajenge nyumba zake za kukodisha na kuuza. Yeye anadai ndiye mwenye kumiliki ardhi hiyo. Bila serikali kuiingilia kati, nyumba za watu zitavunjwa, watu watalala nje na kwa utamaduni tuliojijengea wa kuwashughulikia vibaka ipasavyo na kuwashangilia mafisadi, yote hayo yatatimia. 
Kuna matukio mengi ya mafisadi kuingilia haki za wananchi, lakini jambo la kushangaza ni kwamba wananchi wanaendelea kuwa na subira. Wanaendelea kuimba nyimbo za amani na utulivu. Wakati wa kumchoma kibaka, hakuna amani na utulivu – subira kwa mafisadi ndo inahitaji amani na utulivu.
Sina maelezo mengine ya kuelekeza kuhusu hali hii zaidi ya kuita ni Ujinga!
Ngugi wa Thiong’o, mwandishi gwiji wa Kenya, anayeheshimika katika fani ya uandishi wa vitabu, kwenye kitabu chake cha Shetani Msalabani, anasema kwamba mwizi ni mwizi, awe wa kuiba kuku na kuchomoa kwenye mifuko ya watu au yule fisadi wa kupindukia. Kwake yeye mwizi ni mwizi na ni lazima kila mwizi afikishwe mbele ya vyombo vya sheria.


