
Endeleeni kuitangaza Zanzibar kwa watalii

Imeandikwa na Khatib Suleiman, Zanzibar

Imechapishwa: 20 Septemba 2016

SERIKALI ya Mapinduzi ya Zanzibar imewataka mawakala, taasisi zinazosimamia sekta ya utalii na wamiliki wa hoteli, kuendelea kuitangaza Zanzibar kwa watalii ili sekta hiyo iendelee kuchangia kikamilifu pato la Taifa. 

Hayo yalisemwa na Waziri wa Habari, Utangazaji, Utalii na Michezo, Rashid Ali Juma, wakati aliposhiriki katika maonesho ya usiku wa Utalii yaliyofanyika Kendwa, mkoa wa Kaskazini Unguja.
Juma alisema, sekta ya utalii ndiyo tegemeo la Zanzibar katika maendeleo yake na mikakati imewekwa ili kutafuta masoko mapya.
Alisema mafanikio ya kutangaza sekta hiyo, yatafanikiwa ikiwa sekta binafsi na wamiliki wa hoteli za kitalii, watashiriki kikamilifu katika kuitangaza sekta hiyo.
Mwenyekiti wa Kamisheni ya Utalii Zanzibar, Dk Ahmada Khatib, alisema kazi kubwa inayofanywa na kamisheni ya utalii ni kuitangaza biashara hiyo pamoja na kushiriki maonesho mbalimbali ya kimataifa yanayofanyika ulimwenguni kote.
Alisema, Kamisheni ipo katika kutafuta masoko mapya ya sekta hiyo katika Bara la Asia kuanzia Japan hadi Korea Kusini ambako kuna idadi kubwa ya watu.
Sekta ya Utalii Zanzibar, inachangia pato la Taifa kwa asilimia 27, fedha za kigeni asilimia 80 na ajira kwa vijana ikiwamo wanaotembeza watalii kwa asilimia 50.


