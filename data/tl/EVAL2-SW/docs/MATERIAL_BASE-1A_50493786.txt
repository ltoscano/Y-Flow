
Bil 30/- zatengwa kujenga barabara

Imeandikwa na Na Khatib Suleiman, Zanzibar

Imechapishwa: 15 Septemba 2016

SHILINGI bilioni 34 zimetengwa katika bajeti ya mwaka 2016/17 kutumika katika kujenga barabara ya kilometa 71 kwa kiwango cha lami kati ya Bububu na Mkokotoni katika Mkoa wa Kaskazini Unguja.

Naibu Waziri wa Mawasiliano, Ujenzi na Usafirishaji wa Serikali ya Mapinduzi ya Zanzibar, Mohammed Ahmada amesema ujenzi wa barabara hiyo ni sehemu ya utekelezaji wa Ilani ya Chama Cha Mapinduzi (CCM) katika kuimarisha miundombinu ya usafirishaji wa barabara za mjini na vijijini.
Ahmad amesema hayo wakati akizungumza na wananchi wa Mkoa wa Kaskazini Unguja, Jimbo la Mkwajuni katika ziara ya kukagua miradi ya ujenzi wa barabara ambapo utekelezaji wake unatazamiwa kuanza mwaka huu.
“Wizara ya Ujenzi, Usafirishaji na Mawasiliano imeweka mikakati yake katika bajeti hiyo pamoja na utekelezaji wa Ilani ya CCM wa kufanyia matengenezo makubwa barabara ya Bububu hadi Mkokotoni ambayo itarahisisha na kuimarisha miundombinu ya usafirishaji,” amesema. 
Aidha, Ahmada alikemea tabia ya baadhi ya wananchi kujenga pembezoni mwa barabara, wakati serikali inapotaka kufanya upanuzi wa barabara hizo hulazimika kuingia katika gharama kubwa kulipa fidia.
Alisema sheria ya ujenzi mbali na barabara, mita 30 zipo ambazo lengo lake kubwa la kuweka ni kusaidia hifadhi ya barabara na matatizo mbalimbali yakiwamo ya uharibifu unaofanywa na wananchi na uvamizi wa maeneo hayo.
Mwakilishi wa Jimbo la Mkwajuni, Ussi Yahya aliitaka wizara kufanya tathmini ya fidia kwa wananchi ambao wataathirika na majengo yao au mazao ya kilimo kuharibika kutokana na kupisha ujenzi wa barabara hiyo. 
“Sisi wakazi wa Jimbo la Mkwajuni ambao barabara hiyo itapita, tumefurahishwa na uamuzi wa serikali kuifanyia matengenezo makubwa, lakini tunaitaka ijipange kwanza ikiwamo kutayarisha fedha za fidia kwa waliokumbwa na athari za ujenzi huo,” amesema.
Uchakavu wa barabara hiyo kwa kiasi kikubwu umekuwa ukisababisha usumbufu mkubwa kwa wananchi wanaotumia barabara hiyo, huku wamiliki wa hoteli kubwa za kitalii wakiitaka serikali kuifanyia matengenzo ambapo kwa sasa barabara hiyo imekuwa na mashimo mengi kiasi ya kupitika kwa tabu.


