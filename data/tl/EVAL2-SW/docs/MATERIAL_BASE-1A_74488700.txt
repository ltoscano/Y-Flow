
Namna ya kujiajiri kwa kutumia taasisi za fedha
Kila mwaka wanafunzi wanamaliza masomo katika ngazi mbalimbali mfano msingi, sekondari na vyuo. Wale ambao hawaendelei zaidi katika hatua hizo hujikuta wakiingia kwenye harakati za kutafuta ajira. Inakadiriwa zaidi ya wanafunzi 800,000 humiminika kutafuta ajira kila mwaka.
Ni wachache sana, pengine hata hawafikii nusu hufanikiwa kupata ajira kwenye sekta rasmi. Wengi wao huishia kufanya vibarua, kuzurura mitaani au kujiajiri wenyewe.
Kwa wanafunzi wanaomaliza, njia rahisi ya kupata ajira ni kujiajiri wenyewe katika sekta isiyo rasmi.
Wengi wanaoweza kuingia katika sekta hii na kuwa makini huweza kufanikiwa na kupata kipato kizuri kuliko walioajiriwa.
Kwa kuwa sekta isiyo rasmi ndiyo inayoajiri wengi, katika safu hii nitatoa mbinu ambazo zitasaidia kufanikisha mipango yako ya kujiajiri nikijikita zaidi kwenye upatikanaji na utunishaji wa mitaji.
Watu wengi mitaani ukiwauliza kwa nini hawajiajiri huwa wanalalamika kwamba hawana mitaji. Kupitia safu hii nataka nitofautiane nao kwamba suala la mtaji siyo suala la kuumiza kichwa.
Anza na mtaji mdogo, jiunge kwenye vikundi, mtakuwa na nafasi ya kuweza kukopeshwa, kutengeneza taasisi za fedha ambazo zitawasaidia kukuza mitaji. Taasisi za fedha ni kama vile Vicoba na Saccos. Tusema tayari mmeunda kikundi kati ya watu watano, kumi au zaidi. Nitawafundisha namna ya kuunda taasisi ndogondogo za fedha (microfinance) kama vile Saccos, Vicoba, Cocoba na watu binafsi wanaokopesha.
Kwa mujibu wa kanuni za kifedha hapa nchini (2015) taasisi ndogondogo za kifedha zinatoa huduma kwa watu wenye kipato cha chini wasioweza kupata huduma mifumo rasmi ya kifedha kama benki kutokana na vigezo na masharti kuwa magumu.
Kihistoria, huduma za kifedha kwenye taasisi ndogondogo zimekuwapo zaidi ya miaka 30 iliyopita. Zilianza kujulikana kwa haraka miaka ya 1970 Profesa Muhammad Yunus nchini Bangladesh alipoanzisha benki ya grameen na mfumo wa ukoposhaji wa grameen huko.
Kwa Tanzania, zimeanza kujulikana miaka ya 1980 wakati Serikali ilipoanzisha mfuko wa rais na baadaye taasisi. Hapo zikawa zinaanzishwa kwa wingi wa watu waliolenga kujikwamua kiuchumi au kuwawezesha wengine katika shughuli za kijasiriamali. Kwa mtu ambaye ni mwanachama au mteja wanaotumia huduma hizi, namna bora ya kuendesha ni kwa wamiliki, viongozi na waajiriwa kufuata kanuni za uendeshaji.
Uendeshaji wa taasisi hizi mfano Saccos unalenga kupunguza umaskini, hivyo mikakati ya kiuongozi hulenga zaidi ubora wa uendeshaji kupata faida na kuwa na maendeleo endelevu. 
Kwa takribani miaka 20 hivi sekta ya taasisi hizi ndogo za kifedha nchini na ulimwengu imebadilika sura kwa haraka sana kutoka zama ya kutoa huduma za mikopo tu na sasa kumekua na ongezeko na ubunifu wa huduma na bidhaa kama vile akiba, bima na usafirishaji wa fedha kwa mitandao mbalimbali , ikiwamo ya simu.
Pia kwa kipindi hicho, kumetokea mabadiliko taasisi hizi zilizokuwa ni NGOs na programu za Serikali, sasa huduma zake zimepanuka zaidi na kutolewa na wadau mbalimbali ikiwa ni pamoja na kampuni binafsi, benki, mifuko ya hifadhi ya jamii na kampuni za simu za mkononi. 


