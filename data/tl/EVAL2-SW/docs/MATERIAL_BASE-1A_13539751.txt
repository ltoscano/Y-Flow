CCM haijamaliza kukata, ikate na hawa
Jul 15, 2015

HATIMAYE CCM imekata kilichosema hakikatiki! Lakini tunapaswa, na hasa CCM, inapaswa kujiuliza, je, imemaliza kibarua cha kukata? Binafsi naamini kazi ya kukata ndiyo kwanza imeanza labda mwenye kikatio aingie uvivu!
Lakini kabla ya kuonyesha wakati wapi niwapongeze sana CCM angalau kwa kuthubutu kukata gogo lililojidai halikatiki! Hakika huu ulikuwa mtihani mkubwa sana kwa CCM. Haijapata kutokea kiongozi au mwanachama akaitisha CCM kiasi hiki! Wengi walidhani kweli hili hogo halikatwi! CCM ingejitakia balaa huko mbele ya safari kama isingekata! Tena kwa mkato mkali! Hongereni sana! Dawa ya kiungo kilichooza mwilini ni kukatwa! Kukiacha ni kujichulia kifo!
Sasa tuone kuna viungo vingine vya kukata? Naam, vimejaa tele! Viungo vilivyoambukizwa ugonjwa mbaya wa kukataa kukatwa! Lazima vikatwe la sivyo vitaharibika hadi navyo vidai HATUKATWI. CCM lazima ikumbuke ililea tabia hii ya viungo kukataa kukatwa.
Ndiyo! Ni pale ilipokuja na falsafa ya kukata gamba na ikaambiwa gambi halivuliki litaishia kiunoni na yenyewe ikatishika! Ikaacha kukata! Viungo vigonjwa vikaamini ukisema SIKATWI watanywea! Sasa CCM isizembee tena, ikate!
MKATO NAMBA 1: Kuna mzee mtu mzima huyu anakielewa chama na taratibu zake vyema. Anajua wazee ndio watuliza fujo hivyo hawapaswi kushiriki fujo.Lakini mzee huyu akatoka chana kweupe akashiriki fujo! Tena kwa kiwango cha hadi kutishia CCM. Eti anayemtaka asipochaguliwa nchi itaingia kwenye machafuko!
Mzee huyu kwa umri wake na nyadhifa alizowahi kushika serikalini na katika chama alipaswa kujua KUKUBALIKA na KUSTAHIKI ni vitu viwili tofauti. Unaweza kukubalika lakini hustahiki! Lakini mbaya zaidi mzee huyu aliona kukubalika huku kukinunuliwa. CCM lazima ikate! Tena ikate bila soni maana hapa baba atakuwa mhusika! Wasijali kilio cha kizee, WAKATE!
MKATO NAMBA 2: Kuna kiongozi amekulia CCM toka TANU hadi CCM. Amekuwa waziri. Huyu angepaswa kujua vyema dhana ya uongozi wa pamoja. Mrema alikiuka dhana hii AKAKATWA! Huyu ametoka kwenye kikao wala hakukisusia lakini akaita waandishi wa habariakatangaza uamuzi wake yeye na wenzake wawili! Huyunaye ni lazima AKATWE!
Ni hatari kuacha kiungo cha aina hii mwilini! Kifaa kitakachomkata kitumike pia kuwakatia alioandamana nao! Mmoja waziri, mwingine mtu mzito tu chamani! Hawa nao walipaswa kuelewa uwajibikaji wa pamoja; Waziri ambaye anatoka kwenye kikao ambacho mkuu wake wa kazi ndiye mwenyekiti na kutangaza hakubaliani na maamuzi hafai! Na WAKATWE. Kutoadhibu tabia hii ipo siku waziri atatoka kikao cha baraza la mawaziri na kudai hakubaliani na maamuzi kwa kuitisha kikao pale Habari Maelezo.
MKATO NAMBA 3: Kuna wabunge wa chama ambao wote walishiriki maamuzi ya bunge yaliyofanya kiongizi kujiuzulu lakini wabunge haohao wamehudhuria mikutano iliyoitishwa na mtu waliyemuadhibu bungeni. Hii ilijenga taswira kuwa kule bungeni alionewa! Hawa bila soni wamesikika wakimpigia debe huku wakijua fika muda wa kampeni bado na kuwa mhusika anakiuka taratibu za chama kilichowapa tiketi ya kuingia bungeni.IItakuwa ajabu sana chama kikirudia kuwapa leseni ya kugombea ubunge. Hawa nao na WAKATWE bila huruma.
MKATO NAMBA 4: Kuna watumishi wa chama mikoani na ilayani walionyesha mapenzi yao dhahiri kwa wagombea haswa, mmoja wao. Hawa walitoa ushirikianotofauti kwa wagombea. Hawa ndio viongozi wa chama walio karibu na wanachama na wananchi. Uhai wa chama unawategemea wao kwa kiasi ikubwa. Na ndio watakaosimamia kampeni ya chaguo la chama chaguo ambalo halikuwa lao!
Si vyema wakaendelea kwenye nafasi zao hata kama kuna msemo kuwa makundi yavunjwe wote wawe kitu kimoja! Ama kwa hakika uundaji wa makundi na kushabikia makundi ni jambo halifai toka mwanzo. Ni uozo usiopona kirahisi. Si vema ndani ya chama watu wakaaminishwa wanaweza kuunda makundi halafu waje kuyavunja. Makundi ni sawa na kansa! Haiponi mpaka kiungo kichomwe mionzi au kikatwe! Hawa nao na WAKATWE.
MKATO NAMBA 5: Kuna wafanyabiashara matajiri walifadhili kampeni kinyume na utaratibu na utamaduni wa Taifa. Mbaya zaidi malengo yao ikiwa ni kujinufaisha ikiwa huyo anayemdhamini akipita. Taifa kuacha wafanyabiashara wajihisi fedha zao zinaweza kutuchagulia kiongozi ni hatari mno!
Nina hakika vyombo vyetu vya Usalama viliwabaini; si rahisi kuwa watu ambao sisi wananchi wa kawaida tuliwaona wakigawa fedha, wasibainike kwa vyombo hivi. Ama kwa hakika, kikundi hiki ni cha hatari mno kwa mustakabali wa usalama wa taifa letu.
Wahusika wanapaswa kuadabishwa ili wajue utajiri wao si paspoti ya kuingilia mchakato wa uteuzi wa wagombea wa nafasi yoyote ile nchini.


