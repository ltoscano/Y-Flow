Sekta ya pamba kwalipuka wadau wazozana bei
Jun 30, 2016

KUMEZUKA sintofahamu katika sekta ya pamba kwa wanunuzi na wakulima kuvutana juu ya bei. Wakati wakulima wanataka walipwe shilingi 1,200 kwa kilo moja ya pamba mbegu (seed cotton), wanunuzi wanataka kulipa shilingi 722 kwa kilo kwa kuzingatia bei ya pamba nyuzi (cotton lint) katika soko la dunia na bei ya bidhaa za pamba (by-products) nchini.
Kikao cha kupanga bei kilichofanyika mwanzoni mwa mwezi huu jijini Mwanza na kuhudhuriwa na wanachama wa Chama cha Wakulima wa Pamba nchini (TACOGA), Chama cha Wanunuzi na Wachambuaji wa Pamba (TCA) na Mkurugenzi wa Mazao kutoka Wizara ya Kilimo, Ufugaji na Uvuvi chini ya Uenyekiti wa Mkurugenzi Mkuu wa Bodi ya Pamba, Bw. Gabriel Mwalo, kilivunjika bila kufikia mwafaka juu ya bei, baada ya wakulima wawakilishi kupitia chama chao, kususia mjadala na kutoka nje ya kikao.
Kiini cha mabishano
Vigezo vikuu vinavyotumika katika kupanga bei ya pamba kwa mkulima ni pamoja na bei ya pambanyuzi katika soko la dunia; kiwango cha kubadilishia fedha kutoka dola ya Kimarekani kwenda shilingi ya Kitanzania; bei ya bidhaa za pamba hasa mbegu za kupanda na kusindika mafuta na tozo za serikali kwa wanunuzi kwa njia ya kodi na michango mbalimbali – ambazo hupunguzwa na wanunuzi kwenye bei kwa mkulima kama gharama za uendeshaji. 
Katibu Mkuu wa TACOGA, George Mpanduji, alidai kikaoni kuwa, kiwango cha kubadilisha fedha kilipaswa kuwa shilingi 2,200 kwa dola moja, tofauti na kiwango cha 2,150/= kilichowasilishwa na TCA;na kwamba bei katika soko la dunia ilipaswa kuwa senti za Kimarekani 58 kwa pambanyuzi kiwandani; na 700/= kwa kilo ya mbegu, tofauti na 550/= za TCA; lakini pande hizo mbili zililaumu kwa pamoja kodi na tozo lukuki za serikali kwa wanunuzi zinazompunguzia bei mkulima.
Godfrey Mokili, Kaimu Mwenyekiti wa TACOGA alikiri kwamba, gharama za uzalishaji kwa mkulima ni kubwa kutokana na tija duni kwa sababu ya mbegu hafifu na viua wadudu bandia wanavyouziwa wakulima na Mfuko wa Wakfu wa kuendeleza zao (CDTF) hivyo kushuka kwa uzalishaji.
“Bei chini ya 1,200/= kwa mkulima, hailipi”, alisema na akatoa wito kwa wakulima wasiuze pamba yao kwa bei hiyo hadi “kieleweke”.
Wakati Mokili akisema hayo, Katibu Mkuu wa TACOGA, George Mpanduji, alibaini kuwa, wakulima na wanunuzi wa pamba wanategemeana na kwamba kila mmoja anataka kubakia hai katika soko, ila kinachowafarakanisha ni ukatili wa soko la nje na la ndani pamoja na kodi za serikali zinazompunguzia bei mkulima zaidi ya 60/= kwa kilo.
Akiongea kufuatia kuvunjika kwa kikao cha wadau na kwa kutoa vielelezo kutetea bei ya 722/= ya TCA, Makamu Mwenyekiti wa TCA, Gasper Kileo, alisema, bei halisi ya pamba nyuzi katika soko la dunia ilikuwa senti za Kimarekani 57 kwa bei ya kiwandani na kwamba haitarajiwi kupanda; na ile ya mbegu haitazidi 550/= kwa kilo.
Meneja wa Kiwanda cha kusindika mafuta ya mbegu cha Kampuni ya Kichina ya Jeolong cha mjini Shinyanga, ambacho ni kikubwa kuliko vyote Kanda ya Ziwa, Jerry Qi, aliliambia Raia Mwema kuwa kampuni yake itanunua mbegu za pamba kwa bei ya Shs. 500 kwa kilo lakini “kwa mbegu za gredi ya kwanza tu na si vinginevyo”.
Kupungua kwa tija
Wadau waliilaumu Bodi ya Pamba pamoja na Mfuko wa Wakfu kwa kushindwa kusimamia na kudhibiti vitendo vya kihujuma kwa mkulima anavyofanyiwa na wanunuzi wa pamba pamoja na Halmashauri za Wilaya na kusababisha tija na kipato kushuka
Akitoa mifano, John Kalondos (TACOCA) alisema, kwa kipindi cha misimu minne mfululizo kuanzia mwaka 2012/13, baadhi ya Makampuni ya Pamba yamewauzia wakulima mbegu mbovu zisizoota, na kwa upande mwingine, kwa misimu miwili mfululizo, CDTF imewauzia wakulima dawa za kuulia wadudu “feki” zisizoua wadudu.
“Vitendo hivi ni vya kiuhujumu uchumi na ni ufisadi wa kutisha katika Sekta ya pamba”, alisema na kutaka wote waliohusika wakamatwe na kushitakiwa, na kufafanua kuwa, ufisadi huo umenyamaziwa kwa kuwa viongozi wa Bodi ya Pamba, TACOCA na TCA ni wajumbe wa Bodi ya Zabuni inayohusika na uagizaji na ununuzi wa pembejeo za kilimo cha pamba akidai kwamba hawawezi kujichoma kisu wenyewe ila kwa nguvu kutoka nje”.


