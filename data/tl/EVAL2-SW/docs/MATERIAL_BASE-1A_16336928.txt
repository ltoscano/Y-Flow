
Mshahara huongezwa kulingana na uwezo wa bajeti- Kairuki
Habel Chidawali, Mwananchi hchidawali@mwananchi.co.tz
Dodoma. Tanzania ni moja ya nchi za Afrika ambazo hulipa kima cha chini cha mshahara sawa na asilimia 80 ya kiwango cha gharama za maisha, Bunge ilielezwa jana. 
Akijibu swali bungeni mjini Dodoma, Waziri wa Nchi Ofisi ya Rais Angela Kairuki alisema Serikali imekuwa ikipandisha kima cha chini cha mshahara kulingana na uwezo wa bajeti (mapato ya ndani) na kwa kuzingatia gharama za maisha.
Swali hilo liliulizwa na Mbunge wa Mbulu Mjini (CCM), Zacharia Isaay aliyetaka kujua ni kwa nini Serikali inaficha nafasi za ajira zilizowazi katika wizara, mikoa, wilaya na vijiji.
Isaay alihoji ni kwa nini Serikali isipandishe kima cha chini cha mshahara kwa kuzingatia mahitaji ya maisha ya sasa pia kuondokana na nafasi za kukaimu.
Waziri alisema maombi ya nafasi mpya za ajira serikalini hufanyika kwa uwazi kupitia bajeti ya Serikali ambayo huidhinishwa na bunge. Alisema ajira hizo hufanyika baada ya waajiri kuwasilisha maombi yao serikalini na kuidhinishwa kwa kuzingatia ukomo wa bajeti ya mishahara serikalini.


