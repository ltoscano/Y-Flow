‘Kujisafisha’ CNN, BBC sawa, lakini tatizo li-nyumbani!
Feb 28, 2014

SINA hakika ni mapesa kiasi gani ya walipakodi yalitumika katika juhudi za hivi karibuni za Serikali ya Rais Kikwete kujisafisha duniani kupitia CNN na BBC dhidi ya madai kwamba haijachukua hatua za kutosha kupambana na tatizo la ujangili nchini.
Vyovyote vile, yeyote aliyeishauri Serikali itafute kampuni ya Uingereza ya ya masuala ya PR kumuunganisha Rais Kikwete na Christian Amanpour, na baadaye kumuunganisha Waziri wa Maliasili na Utalii, Lazaro Nyalandu na Stephen Sackur wa kipindi cha Hard Talk cha BBC, alifanya vyema.
Alifanya vyema kwa sababu vipindi hivyo vya waandishi hao wawili mahiri (Amanpour na Stephen) vinaheshimika sana duniani, na vinatazamwa na mamilioni ya watu, na kwa hiyo lilikuwa ni jaribio sahihi la ‘kujisafisha’ dhidi ya tuhuma hizo; hata kama gharama zake zilikuwa kubwa.
Nisichokubaliana nacho, hata hivyo, ni hatua ya Serikali ya kukimbilia London kujisafisha kimataifa; ilhali nyumbani bado ku-chafu. Lojiki ingekuwa ni kujisafisha kwanza nyumbani (put the house in order), na kisha ndiyo iende London, Uingereza kuiambia dunia kwamba sasa mambo ni shwari kwa kuwa hatua kadha wa kadha zimechukuliwa.
Wako ambao hawatanielewa, kwa hiyo ngoja niwarahisishie kwa kuwauliza swali hili:Hivi Rais Kikwete ‘amefanikiwa’ kuisafisha Tanzania dhidi ya tuhuma hizo kwa kuiambia BBC kwamba anawafahamu vigogo 40 wa biashara ya ujangili nchini, lakini hajawakamata?
Mimi nadhani jibu ni ‘hapana’. Nionavyo mimi, kwa kauli yake hiyo, ameichafua zaidi nchi kuliko kuisafisha. Rais hawezi kuwafahamu vigogo 40 wa biashara hiyo pamoja na kiongozi wao na asiwakamate, na badala yake anakwenda London kutangaza kuwa anawajua japo hajawakamata, na kisha tuamini kuwa ‘ameisafisha’ nchi dhidi ya tuhuma hizo!
Nina hakika waliomsikia akisema hivyo (na BBC inatazamwa na kusikilizwa na wengi duniani) watajiuliza huyu ni Rais wa namna gani anayewafahamu kwa majina vinara 40 wa uhalifu nchini mwake na hawakamati?
Lakini tulioko nyumbani tunafahamu kuwa hiyo ndiyo hulka yake; kwani alishawahi kuuambia umma kuwa anayo orodha ya vigogo wa biashara haramu ya madawa ya kulevya, na hata ya magogo; lakini kauli zake hizo hazikufuatiwa na kamata kamata yoyote mpaka leo. Hata hiyo orodha ya vigogo 40 wa ujangili anaweza kubaki nayo – sijui mpaka lini!
Ndugu zangu, hali ingekuwa ni tofauti kabisa kama Rais Kikwete angeliwakamata kwanza vinara hao 40 wa ujangili pamoja na huyo kiongozi wao bilionea wa Arusha na kuwasweka ndani, na ndipo aende London kuiambia BBC na CNN kuwa amechukua hatua, na kuwapa mfano huo wa kukamatwa kwa vinara hao 40!
Lakini kwenda London na kuwaambia BBC kuwa anawajua vigogo 40 wa biashara hiyo bila kwanza kuwakamata (putting the house in order) sidhani kwamba huko ni ‘kuisafisha’ Tanzania dhidi ya tuhuma hizo, bali ni kuichafua zaidi kwani inatoa ujumbe kuwa sisi Tanzania tumekumbatia utamaduni wa kutoshitaki wahalifu (impunity culture).
Katika hili la utamaduni wa kutoshitaki mafisadi, rejea suala la wezi wa EPA ambao Rais Kikwete ‘aliwabembeleza’ warejeshe fedha walizokwiba ili wasishitakiwe, na kweli ikawa hivyo!
Nikirejea kwa Nyalandu, yeye aligusia wakati wa mazungumzo yake na waandishi wa hapa nyumbani kabla ya kwenda London, na hata huko London kwamba, Serikali inakusudia kutunga sheria kali kubana majangili. Kwa hilo, jibu langu kwake ni kwamba tatizo la nchi yetu si uhaba wa sheria kali, bali utekelezaji wa zilizopo ambazo tayari ni kali.
Kwa hakika, kati ya mambo yanayonikera siku hizi ni hizi kauli za mara kwa mara za watawala wetu kwamba ufisadi huu na ule utakomeshwa tu kama sheria kali zitatungwa. Kama tayari sheria kali zilizopo hazisimamiwi vizuri, kuna haja gani ya kutunga mpya kali zaidi? 
Hivi karibuni nilipata kukisikia kitu kinachofanana na hicho katika sekta ya uvuvi nchini; nacho ni kwamba tatizo la uvuvi haramu wa kutumia baruti litamalizika tu katika mwambao wa Tanzania kama tutakuwa na “sheria mpya” ya uvuvi.


