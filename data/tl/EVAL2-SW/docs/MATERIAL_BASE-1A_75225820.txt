
Ofisa elimu amchapa makofi mwalimu
Mussa Mwangoka, Mwananchi mmwangoka@mwananchi.co.tz
Sumbawanga. Walimu wa Shule ya Msingi Kianda wameanza mgomo wa siku mbili wa wakipinga kitendo kilichofanywa na ofisa elimu wa Halmashauri ya Sumbawanga, kumpiga makofi mwalimu Jacob Msengezi akiwa darasani.
Makamu Mkuu wa shule hiyo, Flora Kipesha alisema mwalimu huyo ambaye anafundisha darasa la saba shuleni hapo alipatwa na mkasa huo wakati akiwa darasani akisahihisha madaftari.
Alisema kuwa wamefikia hatua hiyo ya kugoma kufundisha kwa siku mbili kuanzia leo ikiwa ni kumshinikiza Mkurugenzi Mtendaji wa halmashauri hiyo, Adam Missana kumchukulia hatua ofisa huyo ili iwe fundisho kwa wengine wenye tabia kama zake.
“Ametudhalilisha kwa kumpiga makofi mwalimu mwenzetu akiwa darasani mbele ya wanafunzi wake, kitendo hiki hakikubaliki na tunakilaani, kwani sisi tumesomea kazi hii na tuna vyeti vyetu halali vya ualimu. Hivyo, tutabaki ofisini tukitunga mitihani huku wanafunzi wanaendelea kuingia madarasani kama kawaida. Ila hatutafundisha,” alisisitiza.
Mwalimu Msengezi alisema tukio hilo lilitokea Jumatano saa tatu asubuhi shuleni hapo baada ya ofisa elimu huyo kufanya ziara ya kikazi.
“Nilikuwa na kipindi cha somo la hesabu kuanzia saa mbili hadi saa 2.40 asubuhi kwa kuwa mwalimu wa somo la Kiingereza alikuwa ‘busy’ niliamua kubakia darasani humo nikisahihisha madaftari ya wanafunzi wangu, ndipo nikamwona akiwa eneo la shule, hivyo nikaamua kwenda ofisini kujiandaa na ukaguzi,” alisema.
Aliongeza kuwa, “Wakati nikiwa ofisini aliingia chumba cha darasa la saba na kukuta wanafunzi wakiwa pekee yao, ndipo alipoamuru aitwe mwalimu aliyekuwa akifundisha darasa hilo.
“Nilikwenda darasani na kukutana naye, nilimweleza ilivyokuwa, basi akaniuliza kwani sasa ni saa ngapi?
Nilipomjibu kuwa ni saa tatu asubuhi alighadhabika na kunipiga makofi. Nilipohisi anajiandaa kuniadhibu zaidi nilitimua mbio na kutoka darasani,” alisema mwalimu huyo.
Aliongeza kuwa tayari ameshafikisha malalamiko yake kwa Katibu wa Chama cha Walimu nchini (CWT)
Wilaya ya Sumbawanga Vijijini, Vicent Ndewele kwa hatua zaidi.
Ndewele amekiri kutokea kwa tukio hilo huku akiahidi kuwa chama hicho kitatoa msimamo wake kwa vyombo vya habari.
Hata hivyo, gazeti hili lilipofanya jitihada za kumtafuta Mkurugenzi wa Halmashauri ya Sumbawanga, Adam Missana hakupatikana.


