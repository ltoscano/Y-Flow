
Rooney aamue moja kwenye haya mawili
Oct 13, 2016 by Abdul Mkeyenge

WAYNE ‘Wazza’ Rooney, yuko ovyo sana uwanjani siku hizi. Si Rooney yule aliyekuwa anawaweka roho juu walinzi wa timu pinzani uwanjani na mashabiki wao jukwaani. Rooney tunayemtazama leo chini ya Jose Mourinho, ni Rooney wa ovyo kabisa kuwahi kumshuhudia. 

Rooney wa miaka mitatu nyuma ni nadra kutoka uwanjani bila kufunga au kutoa pasi ya bao. Lakini Rooney wa leo ni wa kawaida mno ambaye anazomewa na kila shabiki wa timu ya taifa England, hadi wale wa Manchester United. Inasikitisha sana.

Kama anazomewa na mashabiki wa taifa lake na wa klabu yake, yeye kama nahodha wapi aende ili arejeshe sura yake ya tabasamu aliyoishi nayo miaka mingi nje na ndani ya uwanja? Aende kwa mkewe Coleen Rooney? Hapana! Anahitaji kufanya mambo mawili makuu wakati huu.

Mosi apambane ili arejeshe kiwango kinachowatoa mapovu ya mdomoni mashabiki wa United. Pili aitazame saa yake ya ukutani kisha ajipime kwenye uamuzi. Hiyo mosi, mashabiki wa United, wanaudhika naye kwa mambo kadhaa. Moja inayowakera ni mshahara wake mnono wa Euro 260,000 zaidi ya shilingi milioni 600 anaouchukua kila mwishoni mwa wiki.

Unachukuaje mshahara mnono kiasi hiki kisha unaenda uwanjani unashindwa kuupambania mshahara wenyewe na kuionyesha dunia unastahili kulipwa mshahara huo? Hapa mashabiki lazima watoe povu. Hawana namna nyingine.

Kingine ni kuwekwa benchi na wachezaji wasiolipwa hata nusu ya mshahara wake ni fedheha nyingine inayomsuta Rooney. Eneo lake uwanjani Mourinho, amejaza mafundi wa mpira.

Eneo la nyuma ya mshambuliaji lina Henrikh Mkhitaryan, Juan Mata, Paul Pogba, Ander Herrera. Hawa wote ni wachezaji wabunifu wanapocheza eneo la mshambuliaji wa pili, huku nafasi ya mshambuliaji wa kwanza ikiwa chini ya mamlaka ya Zlatan Ibrahimovich.

Licha ya hivyo, Rooney ni mchezaji mpambanaji zaidi, tofauti na wakina Mata, lakini eneo lile linahitaji zaidi ubunifu si kingine. Kama akishindwa kuendana na kasi ya mabadiliko anayoihitaji Mourinho, aitazame saa yake ya ukutani itampa majibu sahihi.

Saa hiyo itaonyesha umri wake wa sasa wa miaka 30 na mwenyewe ataamua aendelee kuzomewa huku akichota kiasi kikubwa cha fedha au aende sehemu nyingine ambayo atalipwa kiduchu, lakini atakuwa shujaa na atapata heshima.

Mhariri wa michezo wa gazeti la Sun nchini England, Charlie Wyett, amemshauri Rooney kuondoka United na kwenda klabu nyingine. Hivi vitu viwili ndio rahisi kuvifanya Rooney, wakati huu ambao amebakisha dakika chache kukimbizana na wachezaji chipukizi uwanjani.

Kupanga ni kuchagua, ni wakati wake kupanga kabla ya kuchagua.


