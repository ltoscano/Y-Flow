Maalim Seif tishio
Aug 29, 2014 by Raia Mwema in Uchaguzi 2015

RAIS wa Zanzibar, Dk. Ali Mohamed Shein, amewagawa viongozi wa Serikali ya Mapinduzi Zanzibar (SMZ) na wale wa Chama Cha Mapinduzi (CCM) kuhusu suala la endapo atawania urais katika Uchaguzi Mkuu wa mwakani.
Raia Mwema limeelezwa na vyanzo vyake vya kuaminika kwamba wapo baadhi ya wana CCM ambao wameanza kueneza maneno kuwa Dk. Shein hatawania tena urais mwaka 2015.
Taarifa hizo zilivuja wakati wa kikao cha Kamati Kuu ya CCM (CC) kilichofanyika mjini Dodoma wiki iliyopita, ambapo wapo wajumbe walioelezwa kwamba Shein amechoka na siasa za Zanzibar na hatawania tena urais mwakani.
Kwa mara ya kwanza, gazeti hili liliambiwa na mmoja wa wajumbe mashuhuri wa CC kwamba Dk. Shein tayari ametoa taarifa kwamba hataki tena urais wa Zanzibar. 
“Sasa tunajiandaa na kutafuta Rais mpya wa Zanzibar maana Dk. Shein ndiyo hivyo hataki tena. Nafikiri amechoka na siasa hizi za Zanzibar.
“Tunachofanya sasa ni kuandaa mrithi wake ambaye ndiye atapambana na mgombea wa Chama cha Wananchi (CUF) ambaye bila shaka atakuwa Maalim Seif.
“Cha msingi tutatafuta kiongozi ambaye ni kijana na atakayetupa matumaini mapya ya kuleta Zanzibar yenye amani, maendeleo na umoja. Tunadhani Shein ameona alichotaka kukifanikisha amekifanikisha na haoni haja ya kuendelea,” alisema mjumbe huyo wa CC ya CCM kutoka Tanzania Bara ambaye jina lake tunalihifadhi kwa sasa.
Baada ya kupata taarifa hizo, gazeti hili lilimtafuta mmoja wa maswahiba wa kisiasa wa Dk. Shein ambaye ni mmoja wa mawaziri wa SMZ aliyekana taarifa hizo na kusema ni za uongo.
Alisema anafahamu kwamba wapo wanasiasa ndani ya SMZ na CCM ambao wanataka kuchukua nafasi ya Dk. Shein na wameona njia rahisi ni kuanza kuzusha mambo yasiyokuwepo.
“ Hizo ni siasa tu mdogo wangu. Haiwezekani Zanzibar tukaanza kutafuta Rais mpya katika wakati ambapo Tanzania pia inatafuta Rais mpya. Shein ni lazima tu atamaliza miaka yake kumi kwa mujibu wa Katiba.
“Kuna watu wanautaka urais wa Zanzibar na wanakosa subira ya kusubiri Dk. Shein amalizie miaka yake kumi. Naweza kukuthibitishia kabisa kwamba Dk. Shein atawania urais na hana nia ya kuachia ngazi,” alisema waziri huyo aliyezungumza na gazeti hili kwa sharti la kutotajwa jina.
Kigogo huyo wa SMZ alikwenda mbali kwa kuwataja wanasiasa maarufu wa Zanzibar wakiwamo mawaziri wa SMZ na wa Jamhuri ya Muungano ambao alisema wanahusika katika mpango huo.
Hata hivyo, kwa sababu za kimaadili, tunayahifadhi kwa sasa majina ya wanasiasa waliotajwa kuhusika na mpango huo.
Gazeti hili limeelezwa kwamba maneno ya kwamba Dk. Shein “amechoka na hataki kuwania urais,” tayari yamemfikia mwanasiasa huyo na anaelezwa kusikitishwa na taarifa hizo.
Mmoja wa wasaidizi wa Shein aliyezungumza kwa masharti ya kutotajwa jina, alisema mwanasiasa huyo ambaye kitaaluma ni daktari anachukuliwa kwamba anaweza kuwa na moyo mwepesi wa kuachia ngazi, kama ataona watu wanamlazimisha au kumzushia afanye hivyo.
“Unajua hata kuwania kwake Urais, Dk. Shein lilikuwa ni shinikizo tu na yeye mwenyewe hakutaka. Mara zote; kwenye kuwa Makamu Rais wa Muungano na Urais wa Zanzibar, Shein aliombwa na akafuata tu ushauri.
“Wapinzani wake wanajua kwamba kama watampiga presha basi anaweza kuamua kususa lakini serikali iangalie sana hili kwa vile huyu bwana ni muhimu amalize miaka yake kumi ya kikatiba.
“Kama tutaamua kuanza kutiliana fitina ili watu wasimalize vipindi vyao vya uongozi, nakuhakikishia Zanzibar hakutakuwa na Rais atakayemaliza vipindi viwili. Huku kuna watu wana fitina sana,” alisema mtumishi huyo aliye karibu na Dk. Shein kwa takribani miaka kumi sasa.
Gazeti hili limeelezwa kwamba tayari baadhi ya wanasiasa wanaotaka kumrithi Shein wamewasiliana na baadhi ya wanasiasa wa Tanzania Bara wakitaka wasaidiwe kuchukua mikoba ya Shein.
Hata hivyo, katika siaza za Zanzibar, miongoni mwa marais sita waliopita kabla ya Shein, ni wawili tu ndiyo walioweza kumaliza miaka kumi ya uongozi kwa sababu tofauti.
Rais wa kwanza wa Zanzibar, Abeid Amani Karume aliuawa kwa kupigwa risasi wakati akiwa katika mwaka wa nane wa utawala wake.
Aboud Jumbe aliachia ngazi baada ya kile kilichoitwa “mchafuko wa Hali ya Hewa ya Zanzibar, kabla hajamaliza muda wake.


