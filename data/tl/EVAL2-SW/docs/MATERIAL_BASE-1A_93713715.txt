
Wanakijiji wagoma kupiga kura ya siri
Waliambiwa wenye imani na mwenyekiti wao wa kijiji wapige kura ili sheria itendeke
Rehema Matowo, Mwananchi rmatowo@mwananchi.co.tz
Geita. Wakazi wa Kijiji cha Nyakagwe wamegoma kupiga kura za siri za kumkataa mwenyekiti wao Abdul Kubezya mbele ya Mkuu wa Wilaya ya Geita Manzie Mangochie licha ya kudai kuwa amehodhi ekari 200 na kusababisha kuwapo kwa migogoro wa ardhi kwa miaka 17.
Hata hivyo, Kubezya alikana kuhodhi ardhi hiyo akisema kinachofanyika katika kijiji hicho ni mgogoro wa kisiasa baina ya wafuasi wa Chadema na CCM. Alidai kuwa ardhi hiyo wananchi waliimiliki baada ya Serikali kufuta mashamba ya kijiji na kugaiwa wakazi.
Mangochie aliitisha mkutano wa wananchi hao ili wapate suluhu ya mgogoro wa ardhi yao wanayodai Kubezya kahodhi hekari hizo akishirikiana na wananchi wachache.
Wakazi hao walisema hawana imani na mwenyekiti wa kijiji hicho kwani anatawala kimabavu na wakati mwingine kutumia sungusungu kuwakamata wananchi wanaoonekana kudai shamba hilo.
Kaimu Katibu Tawala wa Wilaya ya Geita, Sashisha Mafue aliwataka wananchi kupiga kura za ndiyo kwa wanaomtaka na hapana kwa ambao hawana imani naye kwa mujibu wa sheria ili haki iweze kutendeka. 
Hata hivyo, wafuasi wa mwenyekiti walipiga kelele na kupinga zoezi la kupiga kura kwa siri kwa madai kuwa wataibiwa kura zao.
“Hatutaki kura za siri asimame mwenyekiti wanaomtaka wamfuate wakasimame naye wasiomtaka wakae upande wao tuhesabiwe,” alisikika mmoja wa wafuasi wa mwenyekiti huyo.
Hali hiyo ilisababisha mkuu wa wilaya kuahirisha mkutano huo baada ya wafuasi hao kukataa kunyamaza na kufuata sheria.
Mangochie aliwataka wenyeviti wa vitongoji kuandikisha kaya pamoja na wananchi wao ili waweze kuwa kwenye Daftari la Kudumu la Wapigakura kuepuka mamluki.


