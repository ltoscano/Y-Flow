
Ulafi wa wafanyabiashara sharti udhibitiwe
IDADI ya Wakenya wanaoendelea kupoteza maisha yao kutokana na ubugiaji wa pombe haramu ni ya kuogofya mno.
Inashangaza kuwa licha ya mamlaka ya kupambana na dawa za kulevya (Nacada), kukusanya zaidi ya sampuli 2, 000 za pombe hiyo ili kuzifanyia vipimo miezi miwili iliyopita, bado pombe hiyo inaendelea kuhatarisha maisha ya Wakenya wakiwemo wanafunzi na wahadhiri.
Japo baadhi ya Wakenya wanalaumu walevi kwa kubugia pombe ambazo hazina ubora, serikali inafaa kulaumiwa kwa kushindwa kuhakikisha kuwa wananchi wake wanatumia bidhaa ambazo zimetimiza viwango vinavyohitajika. Mbali na pombe kuna mamia ya bidhaa feki humu nchini ambazo zimekuwa zikitumiwa na wananchi bila serikali kuchukua hatua madhubuti. Kutia msumari moto kwenye kidonda, baadhi ya bidhaa hizi huwa na nembo ya Bodi ya Kuhakikisha Ubora wa Bidhaa nchini (Kebs) hivyo, kuwa vigumu kwa watumiaji wake kutambua ikiwa ni halali au ghushi.
Bidhaa kama hizi ni hatari kwa afya na maisha ya Wakenya na serikali haina budi kuanzisha mikakati ya kupambana na kampuni au watu binafsi ambao wanaongozwa na tamaa ya fedha bila kujali maisha ya binadamu. Mapema wiki hii Naibu wa rais William Ruto alishauri serikali za kaunti kubuni sheria thabiti zitakazo dhibiti unywaji wa pombe nchini.
Japo ushauri huo unafaa, unaonyesha kuwa serikali haina mikakati yoyote ya kupambana na kampuni ambazo zimekuwa zikitengeneza mvinyo huo wenye sumu.
Hatuwezi kusubiri serikali za kaunti zimalize kubuni sheria za kupambana na pombe ilhali Wakenya wakiendelea kupoteza maisha yao kila uchao.
Serikali ya kitaifa ni sharti ijifunge kibwebwe kupambana na tatizo hili badala ya kuwatimua machifu, maafisa wa polisi wa maeneo ambayo yanaathiriwa.
Baada ya watu saba kuripotiwa kufariki mwanzoni mwa wiki hii katika kaunti ya Uasin Gishu, serikali ya kaunti iliitisha kikao cha dharura kujadili mkasa huo.
Kikao hicho kilipitisha kuwa uuzaji wa pombe usitishwe kwa muda usiojulikana huku maafisa wa Nacada wakikusanya sampuli za pombe hizo kwenda kuzipima.
Kuzuia uuzaji wa pombe si suluhisho la vifo vinavyotokana na unywaji wa pombe haramu. 
Hatua hiyo huenda ikawafanya watu wenye uraibu wa kinywaji hicho kunywa pombe hata iliyo hatari zaidi 


