Magufuli ni nguvu ya soda au moto wa gesi?
Nov 11, 2015

WIKI iliyopita imekwisha kwa mambo mengi na sijui hadi leo hii mangapi mengine yamefanyika tangu kuapishwa kwa Rais wa Tano wa Jamhuri yetu Dk. John Magufuli. Kuna mengine ya kawaida tu ambayo tunayashuhudia kila baada ya miaka mitano na mengine mapya ambayo yanapotokea huacha gumzo kwa wananchi na kuacha maswali ambayo majibu yake yanaweza kuwatofauti kama ilivyotofauti ya watu watakaojaribu kuyajibu.
Mojawapo ya maswali hayo ni yale yanayotokana na hatua ya Magufuli kutembelea Wizara ya Fedha (Hazina) na kutembelea “kila chumba” kuona utendaji kazi ulivyo. Kabla hilo halijatulia huku watu bado wakimuonea huruma mtumishi aitwaye “Beda” siku inayofuata Magufuli akafanya mengine ambayo hayakuwa mageni (kwani aliyasema pale Hazina japo hayakuripotiwa vizuri) ikiwemo kusitisha safari za nje kwa watendaji wote wa serikali hadi pale atakapotoa maelekezo mengine. Hili la kusitisha safari za nje bila ya shaka limegusa hisia za watu wengi kwani mojawapo ya mambo ambayo yamelalamikiwa sana na Wa tanzania katika miaka hii mitano iliyopita (au kumi) ni suala la viongozi kusafiri mara kwa mara kwenda nje na wakati mwingine wakiwa na msururu wa watendaji wengine. Ilifika mahali watu waliona kuwa misafara hii ilikuwa ni kama namna nyingine tu ya watendaji kujichotea fedha za umma kwani walikuwa wanaweza kufanya hivyo bila kuulizwa. 
Ni wazi kuwa kusitishwa kwa safari hizo kunaweza kuwasababishia baadhi ya watu maumivu ya kichwa kwani kama walitarajia kutumia vijisafari hivyo kwenda kufanya manunuzi ya mwisho wa mwaka sasa inaonekana imekula kwao na wale ambao walikuwa na tiketi tayari na mipango mingine huko sasa yote hayo yameota mabawa.
Pamoja na hilo Magufuli amegusa suala la ukusanyaji wa kodi na hili halijaripotiwa vizuri sana. Kwa ufupi ni kuwa ametaka kuhakikisha kuwa TRA inaongeza nguvu zake katika kukusanya mapato ili kuhakikisha kuwa ule upungufu wa karibu asilimia nane kila mwezi unashughulikiwa ili kuhakikisha kuwa serikali inapata mapato ili kutumiza mipango yake mbalimbali. Alichosema ni kweli kuwa serikali haiwezi kutimiza mipango yake mbalimbali hasa kama kuna upungufu mkubwa wa mapato.
Katika hili la masuala ya kodi kitu ambacho hakijaripotiwa vizuri (na kiliagizwa akiwa Hazina) ni kuwa misamaha ya kodi imesitishwa kwa muda isipokuwa ile ambayo iko kutokana na mikataba mbalimbali. Misamaha ambayo inatokana na maamuzi ya kuangalia mambo mbalimbali (discretionary) haipo tena hadi maamuzi mengine yatolewe. Hii nayo ni habari kubwa.
Yote haya yameacha maswali kama tunashuhudia mapambazuko ya siku mpya au tunashuhudia geresha ile ile ya wanasiasa wengine? Je, hili la kufanya ziara za kutembelea wizara siyo tuliona mwaka 2005 wakati Kikwete anaingia madarakani kwa mara ya kwanza? Siyo kwamba tuliona akitoa “semina elekezi” kule Ngurdoto wakati utawala wa Awamu ya Nne ulipokuwa ndio unaanza na watu wakajawa matumaini kuwa labda siku mpya imeanza? Magufuli siyo tu anafanya kile cha kuwaridhisha wananchi kwa muda tu lakini miezi michache baadaye hoja ya “hapa kazi tu” inaweza kuwa imebadilishwa na mwendelezo wa ile hoja ya zamani ya “hapa ulaji tu”?
Sasa, kama ningeombwa ushauri na watu wanaobishana juu ya hili na kuwa kila mmoja yuko tayari ‘kupingishana’ kwa kuweka kiasi cha hela chini kuwa baada ya miaka mitano Tanzania itakuwa na mwelekeo ule ule kama wakati wa Kikwete au itakuwa na mwelekeo mpya na bora zaidi kuliko huo. Nikiombwa na watu hawa nishauri waweke hela kwenye jibu gani pendekezo langu litakuwa rahisi mno – usipinge dhidi ya Magufuli.
Hizi siku mia moja za kwanza naweza kusema (sijui kama natabiri) zitakuwa ni siku za mchakamchaka kwa watumishi wa umma na wale ambao walidhani anaimba “aliselema” kama utani watajikuta wanapungua uzito kwa ghafla. Kama watu walikuwa wanatembea kwa kujirembua kuhudumia wananchi nawapa ushauri wa bure tu waanze mazoezi ya viungo! Magufuli anaenda kulitingisha taifa kiasi kwamba mtu hata akijikwaa ofisini itabidi watu wakimbie kuwahi kumdaka!
Naamini tunashuhudia mwanzo mpya wa taifa letu; sioni ni kwa namna gani Magufuli ataweza kwenda chini katika miaka mitano ijayo. Tayari tunajua mwendo wake haujapungua kwa miaka ishirini aliyoshikilia nyadhifa mbalimbali; hata waliokuwa wanaombea apunguze mwendo waliona hajapunguza na hadi anaelekea kwenye Uchaguzi Mkuu Magufuli alikuwa “kikazi” zaidi.
Bila ya shaka katika kwenda mwendo wa mchakamchaka Magufuli anaweza kujikwaa (kama alivyojikwaa kwenye maamuzi mbalimbali huko nyuma).


