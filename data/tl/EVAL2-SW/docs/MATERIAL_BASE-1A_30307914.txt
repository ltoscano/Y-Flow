
Stars yatota Nigeria, Manula ang’ara

Imeandikwa na Mwandishi Wetu

Imechapishwa: 04 Septemba 2016

TIMU ya soka ya Taifa ya Tanzania ‘Taifa Stars’ jana ilimaliza mechi zake za Kundi G kuwania kufuzu fainali za Afrika zitakazofanyika Gabon mwakani kwa kufungwa bao 1-0 na Nigeria ‘Super Eagles’.

Bao hilo lilifungwa dakika ya 78 kwa mpira wa mbali na mshambuliaji wa Manchester City iliyopo Ligi Kuu ya England, Kelechi Iheanacho. Mchezo huo baina ya timu hizo ambao ulifanyika Uwanja wa Uyo, Akwa Ibom nchini Nigeria ulikuwa wa kukamilisha ratiba zaidi kutokana na timu hizo kutokuwa na nafasi ya kusonga mbele.
Taifa Stars na Nigeria ‘Super Eagles’, zimetupwa nje ya kinyang’anyiro cha tiketi ya Gabon mwakani.
Misri ndiyo iliyofuzu kutoka kundi hilo kwa kufikisha pointi 10, ikifuatiwa na Nigeria pointi nne wakati Tanzania ni ya mwisho ikiwa na pointi moja.
Chad iliyokuwa pia kundi hilo, ilizivurugia Nigeria na Tanzania baada ya kujitoa katikati ya mashindano kwenye kundi hilo na kuipa nafasi nzuri Misri kufuzu kiulaini.
Katika mchezo huo wa jana, Nigeria ilikuwa na nyota kadhaa wanaocheza soka klabu za England pamoja na klabu nyingine Ulaya, ambao walionekana kupambana kutaka ushindi huku wachezaji wa Taifa Stars wakiongozwa na nahodha Mbwana Samatta anayechezea KRC Genk ya Ubelgiji wakionesha uwezo mkubwa.
Baadhi ya wachezaji hao wa Nigeria na timu zao katika mabano ni Mikel Obi na Victor Moses (Chelsea FC), Kelechi Iheanacho (Manchester City), Odion Ighalo (Watford FC) na Ahmed Musa(Leicester City).
Kivutio kikubwa jana ilikuwa kipa wa Taifa Stars, Aishi Manula aliyeokoa michomo kadhaa ya washambuliaji wa Nigeria na kuonekana kikwazo kikubwa kwa wenyeji kupata idadi kubwa ya mabao.


