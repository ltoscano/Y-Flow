Tuliponzwa na presha- Pluijm

Imeandikwa na Grace Mkojera

Imechapishwa: 18 Oktoba 2016

KOCHA wa Yanga, Hans van Pluijm amesema presha waliyokuwa nayo wachezaji wake katika mechi dhidi ya Azam ndio chanzo cha kukosa matokeo mazuri. Yanga na Azam zilikutana katika mechi ya Ligi Kuu mwishoni mwa wiki iliyopita kwenye Uwanja wa Uhuru na kutoka suluhu.

Akizungumza na waandishi wa habari baada ya mchezo huo juzi, kocha huyo wa mabingwa watetezi wa ligi alisema kila upande ulikuwa na presha katika mechi hiyo kwani timu zote zilihitaji matokeo mazuri kutokana na kufanya vibaya katika mechi zake.
Matokeo ya juzi yaliifanya Yanga kubaki kwenye nafasi ya tatu ikiwa na pointi 15 na Azam ikiwa nafasi ya 10 baada ya kufikisha pointi 12.
Simba ndio inaongoza ligi kwa kuwa na pointi 23 na Majimaji inashika mkia ikiwa na pointi sita. Pluijm alisema kikosi chake kilicheza vizuri kipindi cha kwanza na kutengeneza nafasi karibu nne lakini walishindwa kuzitumia na kwamba Azam FC iliwazidi kipindi cha pili kwani nao walicheza vizuri na kutengeneza nafasi walizoshindwa kuzitumia.
“Mchezo ulikuwa na presha kubwa, kila mmoja wetu alikuwa akitaka matokeo mazuri, sasa kama unatengeneza nafasi huzitumii ipasavyo ni lazima utawaliwe,” alisema.
Pluijm alisema wataendelea kujipanga kwa michezo ijayo kuhakikisha wanafanya vizuri. Yanga inatarajiwa kusafiri leo kwa ndege kuelekea Mwanza ambapo itakuwa na mchezo dhidi ya Toto Africans keshokutwa kabla ya kucheza na Kagera Sugar wiki ijayo.
Kocha wa Azam FC Zeben Hernandez akizungumzia matokeo hayo alisema hana wasiwasi na kibarua chake. Tangu kocha huyo Mhispania ajiunge na timu hiyo msimu huu, inaonekana kushindwa kuendana na mfumo wake hali inayochangia kuporomoka siku hadi siku kutokana na kupata matokeo mabovu.
“Mimi na uongozi wa klabu tulizungumza wanajua matatizo yaliyopo kwenye timu, wakati mwingine tumekuwa tukipata majeruhi, kuna changamoto nyingi, lakini tunaendelea kupambana na siku sio nyingi tutarudi kuwa vizuri,” alisema.
Alisema kila mchezo amekuwa akibaini mapungufu baadhi na kuahidi kuyafanyia kazi na kuwapa raha mashabiki wa timu hiyo katika michezo inayokuja.
Akizungumzia mchezo dhidi ya Yanga alisema anaheshimu matokeo ya sare na timu waliyokutana nayo ina uzoefu wa muda mrefu. Hernandez alisema taratibu mambo yatakuwa mazuri kwani wachezaji wengi waliokuwa majeruhi wameanza kurudi katika kikosi.


