
Tunaitakia kila la heri ATCL mpya

Imeandikwa na Basil

Imechapishwa: 21 Septemba 2016

JANA ndege mpya ya kwanza iliyonunuliwa na Serikali kwa ajili ya kutumiwa na Shirika la Ndege Tanzania (ATCL) kati ya ndege mbili ilizoahidi, ilitua katika Uwanja wa Ndege wa Kimataifa wa Julius Nyerere jijini Dar es Salaam, ikitokea nchini Canada ilikotengenezwa.

Ujio wa ndege hiyo ni utekelezaji wa ahadi ya Rais John Magufuli, aliyoitoa mara baada ya kuingia madarakani ambapo kupitia bajeti ya Wizara ya Ujenzi, Uchukuzi na Mawasiliano, ilitenga pia kiasi cha fedha kwa ajili ya ununuzi wake.
Ni matumaini ya Wa tanzania wote kwamba kufika kwa ndege hiyo aina ya Bombadier Q400 NextGen, ambayo ilitua majira ya saa 6:15 mchana na kisha kupatiwa heshima maalumu ya kumwagiwa maji, kunaanzisha safari ya kurejesha heshima ya Tanzania katika anga.
Heshima hiyo inatokana na ukweli kuwa kuna viwanja nchini, mashirika yaliyokuwapo yalikuwa yanashindwa kupeleka huduma kutokana na muundo wa viwanja na aina ya ndege walizonazo.
Kuwapo kwa ndege hii yenye uwezo mkubwa wa kutawala viwanja vya nyumbani kwetu ni mkombozi katika usafiri wa anga, ambao kwa muda sasa umekuwa na shaka kutokana na kutokuwapo kwa ndege, zinazoweza kuamsha ushindani wa kibiashara wenye uchumi wa uhakika kwa wateja.
Tunachotaka kusema baada ya kuwasili kwa ndege hiyo ya kwanza kwamba wakati umefika kwa menejimenti ya ATCL, kuona juhudi za serikali na hivyo kuhakikisha kwamba wanatoka hapo walipo na wanasimama wenyewe.
Ukizingatia kwamba gharama za uendeshaji wa ndege hizi ni nafuu zaidi, ikiwa ni moja ya ndege zinazofaa katika soko la ndani, ATCL sasa ina kila sababu ya kujivunia msaada huo mkubwa wa serikali katika kurejesha maringo ya twiga angani.
Ndege hiyo yenye uwezo wa kubeba abiria 76 na wafanyakazi sita ni sababu tosha ya mabadiliko yanayotakiwa katika shirika hilo, ambalo kwa sasa limepelekewa mtaalamu tunayeamini anajua usafiri wa anga.
Kutokana na kuwapo kwa uongozi mpya na kuwasili kwa ndege mpya, tunafikiri makosa yaliyofanywa siku zilizopita, yaliyoua shirika na kulifanya kuwa ombaomba yatafutwa haraka na hivyo kuleta furaha kwa serikali na kwa walipa kodi, ambao wataona matunda ya uongozi bora, unaotekeleza ahadi kwa vitendo.
Tusingelipenda shirika hili, kila mara kusemwa bungeni jinsi linavyofanya hivyo na kushindwa kutoa mchango wake katika pato la taifa.
Aidha tunatumaini kwamba mabadiliko makubwa yanakuja ili shirika lijiendeshe kwa faida na sio kuwa na zaidi ya Wafanyakazi 142 na Jengo la ATC House lililoko mtaa wa Ohio, Dar es Salaam huku kukiwa na madeni makubwa, kama ilivyokuwa inaelezwa bungeni.
Shirika hili limepitia safari ndefu ikiwamo ukodishaji wa ndege usioeleweka, uuzaji wa njia zake na mikataba isiyoeleweka, ambayo haikuwa na manufaa kwa taifa wala kwa shirika lenyewe.
Na ni kutokana na hayo, sisi tunaamini kuwa shirika hili la ndege ambalo tunaamini kwamba limezaliwa upya kwa kuwasili kwa ndege hiyo mara baada ya kukamilisha mchakato wa kusajiliwa na Mamlaka ya Usalama wa Anga nchini (TCAA) na kuanza kuruka, hakutakuwa na masikhara katika uendeshaji wake.
Tunatumaini kwamba uendeshaji huo, utazingatia biashara na huduma katika viwanja ambavyo kwa muda mwingi vimekosa huduma kutokana na aina ya miundombinu, iliyokuwa inatumiwa na mashirika ambayo yalikuwa yanafanya biashara ya kusafirisha abiria kwa njia ya anga.
Tunaamini sasa viwanja kama Dodoma, Mwanza, Arusha, Mbeya, Kigoma, Tabora, Mpanda, Kilimanjaro, Mtwara, Zanzibar, Pemba, Bukoba pamoja na Visiwa vya Comoro vitapata huduma kamili ya usafiri wa anga ambayo wamekuwa wakiikosa kwa muda sasa.
Aidha ujio wa ndege hizo utaleta mapinduzi makubwa ya huduma na kiutendaji kwa shirika hilo, ambalo tayari limesema limeunda kikosi kazi kinachosimamia masuala mbalimbali, likiwemo suala la mafunzo ya watendaji wake mbalimbali ili kuendana na matakwa ya biashara hiyo kwa sasa likiwemo suala la kufanya biashara kwa ushindani.
Tunaitakia ATCL mpya kila la heri.


