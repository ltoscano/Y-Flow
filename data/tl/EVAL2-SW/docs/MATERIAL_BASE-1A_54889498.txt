
Fedha za mauzo ya korosho zipo

Imeandikwa na Mwandishi Maalumu, Tunduru

Imechapishwa: 06 Oktoba 2016

WAKULIMA wa korosho wilayani hapa, wamehakikishiwa kuwepo kwa fedha za mauzo ya korosho msimu huu ambapo mfumo wa stakabadhi ghalani utatumika.

Kauli hiyo ilitolewa, mjini hapa na Mkuu Mkoa wa Ruvuma, Dk Binilith Mahenge alipokuwa akifungua Kikao cha Watumishi wa Serikali ngazi ya kijiji, kata na tarafa.
Dk Mahenge aliwaagiza wenyeviti wa kijiji, watendaji wa vijiji , kata na maofisa wa tarafa, kuhakikisha wakulima wanauza korosho zao kwenye maghala yaliyoainishwa vijijini ili kusubiri mnada wa korosho zao. 
Mfumo wa stakabadhi ghalani, umelenga kumsaidia mkulima kupata bei nzuri ya korosho zao kwa njia ya minada itakayozunguka kwenye maeneo yao hivyo, wakulima watakuwa na uhakika wa korosho zao.
Alisema vyama vya msingi vya ushirika vitasimamia ukusanyaji wa korosho ya wakulima kwenye maghala yaliyoainishwa na kutoa risiti kwa mkulima ili kusubiri mnada. 
“Serikali inategemea kuona mnasimamia kikamilifu msimu wa ununuzi wa korosho na kudhibiti watu wanaojihusisha na biashara ya kangomba kwenye kijiji vyenu kwani mnawatambua,” alisema Dk Mahenge.
Mkuu wa Wilaya ya Tunduru, Juma Homera alisema ni aibu kwa wilaya yake kushindwa kutumia mfumo wa stakabadhi ghalani kwani mikoa mingine inatumia mfumo na kupata bei nzuri.
Mkurugenzi wa Masoko wa Bodi ya Korosho nchini, Juma Yusuf, alisema mfumo wa stakabadhi ghalani una manufaa kwa wakulima ya kuwapatia bei.


