
Wazee Chadema walilia mafao ya mishahara hewa
Wataka fedha zilizopelekwa kwenye mifuko ya pensheni zilipwe kwa wazee
Julius Mathias na Elias Msuya, Mwananchi mwananchipapers@mwananchi.co.tz
Dar es Salaam. Baraza la Wazee wa Chadema limemtaka Rais John Magufuli kumuagiza Mdhibiti na Mkaguzi Mkuu wa Hesabu za Serikali (CAG), Profesa Mussa Juma Asaad kuchunguza michango ya pensheni iliyokatwa kwa wafanyakazi hewa kwa miaka mitano ili ilipwe kwa wazee.
Akihutubia katika sherehe za Mei Mosi Jumapili iliyopita mjini Dodoma, Rais Magufuli alisema wafanyakazi hewa wamekuwa wakilipwa Sh11.6 bilioni kwa mwezi sawa na Sh696.1 bilioni kwa miaka mitano.
Katibu Mkuu wa Baraza hilo, Roderick Lutembeka alisema kutokana na kulipwa kwa mishahara hiyo, kulikuwa pia na michango iliyokusanywa na mifuko ya hifadhi jamii kutoka kwa wafanyakazi hewa.
“Kwa mantiki hii ina maana mifuko ya hifadhi ya jamii imekuwa ikipokea michango ya wafanyakazi hewa, ukichukulia mchango wa asilimia 10 kila mwezi, utakuta mifuko imekuwa ikipokea Sh1.16 bilioni kwa mwezi, Sh13.92 bilioni kwa mwaka sawa na Sh69.61 bilioni kwa miaka mitano,”
alisema Lutembeka.
Alipendekeza michango hiyo ya wafanyakazi hewa iliyokusanywa na mifuko hiyo kwa muda mrefu ifuatiliwe na itumike kuanzisha Mfuko wa Pensheni ya Wazee nchini (wale waliofanya kazi kwenye sekta rasmi na sekta zisizo rasmi) ambao umekuwa ni kilio cha wazee cha muda muda mrefu.
“Tunamsihi Rais Magufuli kutoa kauli juu ya hatima ya Sh8.43 trilioni ambazo Serikali inadaiwa na mifuko ya hifadhi ya jamii. Wafanyakazi na wastaafu walitegemea kumsikia akizungumzia suala hilo siku ya Mei Mosi,” alisema.
Wakati Lutembeka akisema hayo, CAG Asaad ametaja mashirika na taasisi 11 za Serikali ambazo zimekuwa zikikata michango mishahara ya wafanyakazi hewa.
Tayari Rais Magufuli amewataka waajiri kuhakikisha wanawasilisha makato yote ya wafanyakazi kwenye mifuko hiyo kwa wakati.
“Kuna kipindi Hazina ilikuwa hailipi fedha katika mfuko wa PSPF na deni likafika Sh710 bilioni. Nilishatoa agizo Wizara ya Fedha na Hazina wameshalipa Sh500 bilioni za mchango wao na zimebaki Sh210 bilioni ila inawekezana kukawa na michan go hewa,” alisema.
Kuhusu madai ya wafanyakazi, Rais alisema Serikali inayafanyia kazi ili kukwepa kuwalipa wafanyakazi hewa.
Katika ukaguzi wa mwaka wa fedha 2014/2015 alioufanya kwenye Serikali za Mitaa, CAG alibaini makato ya mishahara yaliyokosa ushahidi wa kupelekwa kwenye taasisi husika. Sekretarieti za mikoa miwili hazikuwasilisha Sh707.17 milioni.
Alisema Sh743.40 milioni zilicheleweshwa na kuonywa kuwa ukawizaji huo utasababisha kulipa faini, riba na adhabu, hivyo kuathiri mifuko kwa kushindwa kufikia malengo yaliyopangwa.
Kosa kama hilo pia lilijitokeza kwa wakala mbili ambazo hazikuwasilisha makato ya watumishi wake ya Sh35.643 milioni.
Wakala wa Kuchimba Visima na Mabwawa (DDCA) Sh27.024 milioni na Wakala wa Huduma za Ajira (TaESA) Sh8.619 milioni.
Ukaguzi uligundua zaidi ya Sh3.4 bilioni zililipwa kwa wafanyakazi hewa kutoka halmashauri kadhaa nchini. Halmashuri 74 zililipa mishahara zaidi ya Sh2.69 bilioni kwa watumishi waliofukuzwa, kustaafu, utoro na kufariki.
Halmashauri 48 zililipa Sh720.927 milioni za makato ya kisheria kwa mifuko ya pensheni, taasisi za fedha, Mfuko wa Taifa wa Bima ya Afya (NHIF) na Mamlaka ya Mapato Tanzania (TRA) kwa ajili ya wafanyakazi ambao hawako kwenye utumishi wa umma.
Alitoa ushauri kwa halmashauri kuwa na taarifa za wafanyakazi waliostaafu, kufa, kuacha kazi na utoro na kuziwasilisha hazina ili wafutwe kwenye orodha ya malipo. 


