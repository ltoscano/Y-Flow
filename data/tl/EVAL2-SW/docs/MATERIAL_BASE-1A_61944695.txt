
Jamaa alazimishwa kunywa mkojo wa makahaba baada ya kushindwa kulipia huduma zao
ASABA, Nigeria MWANAMUME aliyeshindwa kulipia huduma alizopokea kutoka kwa kahaba aliona cha mtema kuni katika Jimbo la Delta.
Mashirika ya habari yaliripoti kuwa mwanamume huyo alipokea adhabu ya mwaka alipolazimishwa kunywa mikojo ya kahaba huyo na wenzake. Iliripotiwa kahaba aliyeghadhabishwa kwa kukosa kulipwa aliungana na wenzake, wakakusanya mikojo yao pamoja na kuichanganya na maji kisha wakamlazimisha mwanamume huyo anywe. Ilisemekana mkasa huo ulitokana na kuwa makahaba waliongeza ada ya kutoa huduma zao ingawa baadhi ya wateja walilalamika hawakufahamu ada hizo ziliongezwa. Mashirika ya habari yalisema mwanamume huyo alitaka kulipa nusu ya kiwango kilichohitajika na walipoanza kuvurutana chumbani, makahaba waliokuwa kwenye vyumba vilivyopakana na walimokuwa walifika kwa haraka wakidhani mwenzao alikuwa akishambuliwa. Ilisemekana wasimamizi wa lojingi ndio walimwokoa kwa kuita polisi ambao walitawanya wanawake hao wenye hasira. STOCKHOLM, Sweden MWENDESHAJI farasi alikashifiwa vikali kwa kumla farasi wake aliyeuliwa baada ya kupata majeraha mabaya ambayo hayangeweza kutibiwa. Kulingana na mashirika ya habari, Helena Ståhl mwenye umri wa miaka 24, alikasirisha watu wengi kwa kuwa alikuwa amesema farasi huyo alikuwa rafiki yake wa dhati, ilhali akaamua kumfanya kitoweo. Alieleza jinsi nyama ya farasi hiyo ilivyokuwa tamu kama ya ng’ombe, na alimla pamoja na marafiki wake. Alinukuliwa kusema: “Pengine inaonekana kama ukatili...nawezaje kumla mmoja wa marafiki wangu wa dhati? Lakini suluhisho ilikuwa kwamba nimle mimi mwenyewe au aliwe na mabuu.” Mmoja wa wakosoaji wake kwenye mtandao wa Facebook alisema: “Hufai kamwe kuma rafiki yao, awe ni mbwa, paka, farasi au binadamu.”
KHASANKY, Urusi KULITOKEA kizaazaa wakati mwanamume aliyepelekwa kwa chumba cha kuhifadhi maiti alipoamka na kuondoka kwenda zake. Ripoti zilisema mwanamume huyo alizimia alipokuwa akilewa na marafiki wake. Madaktari waliitwa kwa haraka wakasema amefariki, ndipo akapelekwa katika hifadhi ya maiti. Aliamka na kujikuta kwenye chumba chenye barafu, ndipo akajikokota na kushtua wahudumu waliokuwa nje. Msemaji wa polisi Aleksey Stoyev alinukuliwa kusema: “Alipoamka hakufahamu mahali alikuwa. Kulikuwa na giza na baridi kali. Isitoshe, akili yake haikuwa timamu kwa vile alikuwa bado ni mlevi.” Alirejea mahali alikokuwa awali na marafiki wake, akawakuta bado wanakunywa pombe japo sasa walikuwa wakinywa kumwomboleza. Kulingana na mashirika ya habari, karamu iligeuzwa tena na kuwa ya kusherehekea “kuzaliwa kwake upya”.
MÜNSTER, Ujerumani KIFO cha kustaajabisha kilimkumba mwanamume aliyekuwa akijaribu kuiba pesa kutoka kwa mashine ya kuuza mipira ya kondomu eneo hili. Mwanamume huyo mwenye umri wa miaka 29 alikuwa akitumia kilipuzi kufungua mashine hiyo ili aibe pesa zilizotumbukizwa na wateja, lakini kwa bahati mbaya kikamlipukia usoni.
Wenzake wenye umri wa miaka 27 na 29 waliripotiwa kumkimbiza hospitalini lakini akafariki muda mchache baadaye. Wawili hao walioponea walikamatwa na polisi ingawa waliachiliwa huru baadaye, kulingana na mashirika ya habari.
Zimekusanywa na VALENTINE OBARA


