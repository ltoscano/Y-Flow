
Waziri Mkuu aagiza mianya ya wizi wa mafuta idhibitiwe
WAZIRI Mkuu Mhe. Kassim Majaliwa ameitaka Mamlaka ya Bandari nchini (TPA) na Wakala wa Vipimo (WMA) kuhakikisha mafuta yanayoingia nchini yanasafirishwa na kupimwa kwa usahihi ili kuiwezesha Serikali kupata kodi sahihi.
Akizungumza wakati wa kukagua mifumo ya upokeaji, usafirishaji na upimaji wa mafuta yanaposhushwa melini Mhe. Majaliwa amesisitiza umuhimu wa taasisi za serikali zinazosimamia suala hilo kufanya kazi kwa umoja ili kuokoa mapato yanayoweza kupotea kwa sababu za wizi.

Aidha ameagiza mabomba ya kusafirisha mafuta kwenda kwenye matanki yaliyojengwa katika eneo la Kigamboni yasiosimamiwa na TPA yabomolewe katika kipindi cha mwezi mmoja.
â€œNakuagizaÂ Msajili wa Hazina vunja mkataba wa ubia kati ya Serikali na kampuni ya ORYX zinazomiliki (TIPPER) ili Serikali iwe na kampuni yake yenyewe itakayopokea na kuhifadhi mafuta badala ya iliyopo sasa ya TIPPER inayoendeshwa kwa ubia.
Ameagiza kuanzia sasa utaratibu wote wa kusafirisha mafuta kutoka katika meli kwenda kwenye matanki kwa wafanyabiashara wote usimamiwe na TPA.

Kwa upande wake Waziri wa Ujenzi, Uchukuzi na Mawasiliano Prof. Makame Mbarawa amemhakikishia Waziri Mkuu Majaliwa kuwa TPA imejipanga vizuri kuhakikisha mafuta yanayoingia nchini yanasafirishwa na kupimwa kwa usahihi ili Serikali ipate kodi stahili na imejenga mtambo mpya eneo la Kigamboni utakaosafirisha na kupima mafuta yote utakaoanza kazi mwezi Machi, 2016.
Katika hatua nyingine Waziri Prof. Mbarawa ametembelea Chuo cha MabahariaÂ cha Dar es salaam (DMI), na kusisitiza umuhimu wa chuo hicho kuongeza fursa za wanafunzi na walimuÂ ili kuvutia watu wengi kusoma masomo ya ubaharia na huduma za meli.
Prof. Mbarawa amemwagiza Kaimu Mkuu wa Chuo hicho Eng. Yassin Songoro kutafuta wabia wazuri watakaowezesha chuo hicho kujenga majengo ya kisasa yanayoendana na mitambo ya kisasa iliyopo ya kufundishia.

â€œMnayo mitambo mizuri ya kufundishia hivyo ongezeni fursa za wanafunzi na walimu ili sekta ya huduma za meli na ubaharia nchini ipate wataalam wengi na kukuza uchumi wa chuo chenu na taifaâ€, amesema Prof. Mbarawa.
Aidha amekitaka chuo hicho kuwa na uhusiano mwema na vyuo vya aina hiyo duniani ili kubadilishana uzoefu katika mafunzo na kunufaika kimiundombinu na kitaaluma. 

Waziri Mbarawa amesisitiza umuhimu wa kutangaza kozi zinazotolewa chuoni hapo na faida zake ili kuwavutia vijana wengi kusoma taaluma za meli na bahari.
Chuo cha Mabaharia DMI kilichiopo Dar es Salaam kilianzishwa mwaka 1991 kwa sheria namba 22 ya Bunge na kinatoa kozi za msingi kuhusu usafiri wa majini na uhandisi wa meli katika ngazi za cheti, stashahada na shahada.


