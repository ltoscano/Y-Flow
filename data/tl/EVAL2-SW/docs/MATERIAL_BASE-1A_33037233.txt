Simba: ‘Hatufanyagi ujinga’ msimu huu

October 21, 2016

VINARA wa Ligi Kuu ya Vodacom Tanzania Bara, Simba jana waliendeleza wimbi lake la ushindi baada ya kuibanjua Mbao FC ya Mwanza bao 1-0 katika mchezo wa ligi hiyo iliyochezwa Uwanja wa Uhuru, Dar es Salaam.
Kutokana na ushindi huo Simba, ambayo inaonekana msimu huu haitaki kurudia makosa ya misimu minne iliyopita imefikisha pointi 26 katika msimamo wa ligi hiyo ikiwa na inaongoza na kucheza mechi kumi.
Katika mchezo huo, Mbao FC iliingia uwanjani ikiwa na inajilinda zaidi na kuwapa washambuliaji wa Simba waliiongozwa na Shizza Kichuya na Laudt Mavugo, wakati mgumu huku wakifanya mashambulizi ya kushtukiza wakimtumia mshambuluaji mmoja, Hussein Swed aliyewahi kuchezea Yanga.
Mavugo nusura angeifungia Simba bao dakika ya tatu akiwa ndani ya eneo la penalti lakini akashindwa kuunganisha mpira wa adhabu iliyopigwa na beki, Javier Bukungu.
Simba iliendelea kulishambulia lango la Mbao, ambapo dakika ya 9 nahodha wake, Jonas Mkude aliachia shuti kali akiwa nje ya boksi ambapo mpira uliokolewa na mabeki na kuwa kona isiyokuwa na matunda.
safu ya ulinzi ya Mbao, ilionekana kuzima mashambulizi ya washambuliaji wa Simba walioonekana kuwa na uchu wa mabao na kufanikiwa kuzima mashambulizi yote yaliyokuwa yakielekezwa langoni mwao.
Mbao nusura wangepata bao dakika ya 36 kupitia kwa Swed, ambaye aliachia mkwaju mkali akiwa nje ya 18 ambapo kipa wa Simba, Vicent Agban alipangua na kuwa kona tasa.
Dakika ya 47 Emmanuel Mvuyekure, akiwa yeye na kipa wa Simba Agban alishindwa kuipatia Mbao bao baada ya beki wa Simba, Mohemed Hussein ‘Tshabalala’ kuokoa kwa ustadi mkubwa.
Kipindi cha pili kilianza kwa Simba kuendeleza mashambulizi langoni mwa Mbao, ambapo dakika ya 53, Kichuya akiwa ndani ya 18 aliachia shuti kali lililopaa juu ya lango.
Dakika ya 56 Youssouf Ndikuma wa Mbao aliachia mkwaju mkali wa adhabu ambao nusura mpira uingie wavuni, lakini kipa wa Simba Agban alipangua na kuwa kona tasa.
Blagnon aliyechukua nafasi ya Mavugo nusura angeipatia Simba bao dakika ya 78 baada ya kupiga tik taka akiwa ndani ya boksi lakini mpira ukaokolewa vyema na kipa wa Mbao.
Muzamiru Yassin aliwainua mashabaiki wa Simba dakika ya 86 baada ya kuipatia bao timu yake kwa kumchambua kipa wa mbao baada ya kupokea pasi murua ya Blagnon.
Hadi mwamuzi wa mchezo huo anapuliza kipenga cha kumaliza huo, Simba waliibuka kwa bao 1-0 ambalo lilishangiliwa kwa nguvu na mashabiki wake ambao walionekana kukata tamaa ya timu yao kuondoka na ushindi.


