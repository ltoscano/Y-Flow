
Kipigo cha Mtibwa chamsikitisha Phiri
Charles Abel, Mwananchi cabel@mwananchi.co.tz
Dar es Salaam. Kipigo cha bao 1-0 ambacho Mbeya City ilichokipata kutoka kwa Mtibwa Sugar juzi, kimemsikitisha Kocha Mkuu, Kinnah Phiri akidai kuwa mazingira ya uwanja yaliigharimu timu yake.
Kocha huyo alisema kuwa licha ya timu yake kucheza soka safi, mipango yao ya uwanjani iliharibika kutokana na maji kujaa uwanjani yaliyotokana na mvua zinazoendelea kunyesha.
“Tulijiandaa kushinda, ulikuwa mchezo muhimu ambao ungetuweka katika mazingira mazuri kwenye msimamo wa ligi. Tumesikitishwa, tulicheza vizuri, muda wote tulikuwa kwenye lango lao, lakini mvua zilizonyesha muda mfupi kabla ya mchezo ziliharibu mipango yetu kutokana na uwanja kujaa maji.
“Tulifanya makosa kadhaa dhidi ya Mtibwa ambayo wenzetu walitumia kutuadhibu. Tumekubaliana na matokeo na sasa tunajipanga kwa mchezo ujao,”
alisema Phiri na kusisitiza mkakati uliopo ni kufanya vizuri mechi zilizobakia.


