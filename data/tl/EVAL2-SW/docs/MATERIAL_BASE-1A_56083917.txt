
Uzalendo wa kikabila umeshinda wa kitaifa
UKU Kenya ikiadhimisha miaka 51 tangu kupata uhuru, changamoto ya ukabila bado ni donda ndugu, licha ya kuwepo jitihada nyingi zakuhamasisha kuhusu uzalendo na uwiano .
Kulingana na mwenyekiti wa Tume ya Uwiano umeshinda na Utangamano wa Kitaifa (NCIC) Francis ole Kaparo, Kenya ilielekeza juhudi zake katika ufufuaji wa uchumi na kusahau utangamano wa kitaifa mara baada ya kujinyakulia uhuru wake kutoka mikononi mwa wakoloni.
“Wakenya walichukua miongo kadhaa kabla ya kubaini kuwa suala la ukabila lilikuwa tatizo lililofaa kukabiliwa,” akasema Bw Kaparo wakati wa mdahalo kuhusu utangamano wa kitaifa ulioandaliwa mwezi jana na wakfu wa Hanns Seidel Foundation (HSF) na chama cha wakaaji (KARA), Nairobi.
Alisema kabla ya wakoloni kutawala Kenya, jamii mbalimbali ziliishi kwa amani kulingana na utamaduni na desturi zao licha ya mizozo michache kuhusu maji na malisho ya mifugo.
Lakini, Waingereza walipowasili walitumia mfumo wa kugawanya watu kwa hila ya kuwatawala kwa urahisi. Hali hiyo ilifanya uhasama miongoni mwa jamii mbalimbali hata mara baada ya kupata uhuru mwaka wa 1963.
Siasa za kikabila zilianza kuchipuza hata ndani ya vyama vikubwa kama vile Kenya African National Union (KANU) na Kenya African Democratic Union ( KADU).
Chama cha KANU kilitawaliwa na wanasiasa kutoka jamii za Wakikuyu na Waluo huku KADU kikiwa cha makabila mengineyo ambayo yalihofia kumezwa na jamii hizo mbili.
Miongo kadhaa baada ya uhuru, vyama mbalimbali vilijitokeza kwa misingi ya kikabila.
Chama cha FORD Kenya kilihusishwa na jamii ya Waluhya, DP -Kikuyu, FORD People -Wakisii, SPK –Mijikenda, NDP/LDP -Waluo, Kanu/UDM -Kalenjin, SDP –Wakamba na vinginevyo.
Nusu karne baada ya uhuru sasa, vyama bado vinaundwa kwa misingi ya kabila. Chama cha Orange Democratic Party (ODM) chini ya aliyekuwa Waziri Mkuu Raila Odinga kina uungwaji mkono miongoni mwa jamii ya Waluo, United Republican Party (URP) cha Naibu Rais William Ruto kina ushawishi katika maeneo ya Bonde la Ufa huku cha Rais Uhuru Kenyatta The National Party (TNA) kikiwa na wafuasi wengi katika eneo la Kati. 
Kutokana na uhasama uliopo kati ya jamii mbalimbali, machafuko ya kikabila yamekuwa yakishuhudiwa kabla na baada ya uchaguzi mkuu. Mara baada ya uchaguzi mkuu wa 1992, kwa mfano, zaidi ya watu 500 waliuawa huku wengine wasiopungua 75,000 wakiachwa bila makao katika eneo la Bonde la Ufa.
Mwaka 1997, kulikuwa na machafuko katika eneo la Likoni, Mombasa huku mwaka wa 2007/2008 kukiwa na ghasia zilizohusiana na uchaguzi huo ambapo zaidi ya watu 1,000 walifariki, maelfu ya watu wakasalia na makovu mwilini na hata kupoteza makao yao.
Mbunge maalumu Johnston Sakaja, mmoja wa wanachama wa kamati ya bunge inayohusiana na utangamano, anasema kuna haja ya kubuni nembo ya kitaifa ambayo Wakenya wote watajitambulisha nayo


