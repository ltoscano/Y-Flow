
Azam kujiuliza kwa JKT Ruvu leo
Ni mwendelezo wa mechi za ligi inayokaribia ukingoni
Fredrick Nwaka, Mwananchi fnwaka@mwananchi.co.tz
Dar es Salaam. Siku mbili baada ya kutoka sare ya bila kufungana na Simba na hivyo kupoteza matumaini ya kutwaa ubingwa wa Ligi Kuu, kikosi cha Azam leo kinatarajiwa kujiuliza na kusaka majibu dhidi ya JKT Ruvu ya mkoani Pwani.
Azam inaialika JKT Ruvu inayochechemea katika msimamo wa ligi kwa kushika nafasi ya 14 ikiwa na alama 25, ambazo zinaiweka katika kitanzi cha kushuka daraja katika mchezo utaka opigwa kwenye Uwanja wa Azam Complex, Chamazi.
Azam inaingia katika mchezo huo ikwa na zaidi ya wachezaji wanane majeruhi, wakiwamo Pascal Wawa, Frank Domayo, Shomari Kapombe ambao hawana uhakika wa kushiriki mchezo huo.
Katika mchezo uliopita dhidi ya Simba idadi ya majeruhi katika kikosi cha Azam iliongezeka baada ya kiungo wake, raia wa Rwanda, Jean Baptiste Migiraneza kuumia na kupumzishwa kipindi cha pili cha mchezo huo. Hata hivyo, kocha msaidizi wa Azam, Dennis Kitambi aliliambia gazeti hili kuwa watalazimika kuwatumia wachezaji waliopo kwa kuwa wote walisajiliwa kuitumiakia timu hiyo.
“Kwa hakika, tuna majeruhi wengi katika timu yetu, lakini hata hivyo hatuna budi kuwatumia waliopo. Michezo iliyosalia yote ina umuhimu kwetu, tutapigana hadi mwisho tuone itakuaje,” alisema kocha huyo wa zamani wa Ndanda ya Mtwara.


