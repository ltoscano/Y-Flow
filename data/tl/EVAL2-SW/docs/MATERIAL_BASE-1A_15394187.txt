
Jela miaka 20 kwa kukutwa na nyara

Imeandikwa na Marc Nkwame, Arusha

Imechapishwa: 03 Oktoba 2016

HUKU vyombo vya usalama vikiendelea kumsaka mwenzake aliyetoroka, mmoja kati ya watuhumiwa wawili waliokuwa wanakabiliwa na mashitaka ya kukutwa na nyara za serikali amehukumiwa vifungo viwili vya miaka 20 kila kimoja.

Mzee Lobulu Mapengo akiwa amejigubika vazi la asili la mashuka ya Kimasai, alisindikizwa na askari kutoka chumba cha Mahakama ya Hakimu Mkazi mkoani, hapa tayari kutumikia kifungo cha miaka 20 kwa kukutwa na pembe ya ndovu yenye thamani ya Sh milioni 32.
Mapengo pia alikutwa na hatia ya kumiliki mzoga mzima wa tembo mkubwa, mnyama ambaye alikuwa ameuawa kipindi kifupi tu kabla askari wa Wanyamapori kumkamata yeye na mwenzake katika eneo la Mto-wa-Mbu wilayani Monduli mkoani Arusha.
Watuhumiwa pia walikutwa na bunduki maalumu ya kuwindia ndovu pamoja risasi zake na vilevile pipa moja kubwa la maji.
Akitoa hukumu hiyo, Hakimu Mkazi, Augustino Rwizile alisema vifungo vyote viwili ambavyo adhabu yake ni miaka 20, vitakwenda pamoja hivyo basi mfungwa huyo atatumikia miaka 20 gerezani.
Rufaa ya hukumu hiyo pia iko wazi na kwamba mtuhumiwa alikuwa pia huru kuchagua kifungo au kulipa faini ya fedha taslimu Sh milioni 320 ikiwa ni thamani mara 10 ya nyara aliyokutwa nayo.
Mtuhumiwa mwenzake katika kesi hiyo namba EC.43/2015 ni Saigura Melita waliokamatwa wote Agosti mwaka jana, alitoroka wakati mashitaka yakiendelea mahakamani.
Melita alitoweka chini ya ulinzi wa askari wakati akiwa amelazwa katika Hospitali ya Mkoa ya Mount Meru baada ya kuripotiwa kuugua Novemba mwaka jana.
Mwendesha Mashitaka ambaye ni askari maalumu kutoka Kitengo Maalumu cha Wanyamapori, Paul Anyango amebainisha hapa kuwa pamoja na adhabu kali zinazotolewa kwa wahusika, bado vitendo vya uwindaji haramu wa wanyama vinaendelea kukithiri katika ukanda wa Afrika Mashariki.


