Tanganyika kuvua koti la Muungano
Apr 03, 2014

WAKATI Bunge la Katiba likiwa limeanza kujadili muundo wa Muungano uliozongwa na malalamiko kwamba, kwa muda mrefu, Tanganyika imevaa kile kinachoitwa koti la Muungano, dalili za kusukwa upya kwa Muungano huo na hatimaye Tanganyika kuvua ‘koti’ hilo zimeanza kujitokeza. 
Dalili hizo zimeanza kujitokeza ikiwa ni siku ya kwanza tangu kuanza kwa majadiliano kuhusu muundo wa Muungano katika kamati 12 za Bunge la Katiba, huku wajumbe wengi kwenye kamati hizo wakiwa na mtazamo wenye kuashiria ‘kusukwa’ upya kwa Muungano wa Tanganyika na Zanzibar, ambao Aprili 26, mwaka huu utatimiza miaka 50.
Kamati hizo zilizoanza kazi ya kuchambua rasimu ya Katiba jana, Jumanne, zimetajwa kugubikwa na hoja za kitafiti kutoka kwa wajumbe, karibu katika kamati zote, wajumbe wakitajwa kushindana kwa hoja, huku muda wa siku mbili uliopangwa kwa ajili ya majadiliano ya sura ya kwanza na sita ya Rasimu ya Katiba ukibainika kutokutosha na wenyeviti wa kamati hizo wakimwandikia maombi Mwenyekiti wa Bunge hilo, Samuel Sitta kutaka muda uongezwe kutoka siku mbili zilizokuwa zimepangwa.
“Tatizo tulilobaini ni kwamba muda wa siku mbili kwa ajili ya kujadili sura ya kwanza na sita za Rasimu ya Katiba hautoshi, sura ya kwanza ina sehemu mbili, kwa siku moja ni kama vile tunaweza kujadili sura ya kwanza,” alisema Mwenyekiti wa Kamati Namba 11, Anne Kilango- Malecela.
Hata hivyo, katika majadiliano hayo kuhusu sura hizo ambazo pamoja na mambo mengine, zinahusu muundo wa Muungano, mambo makubwa matatu yanatajwa kujitokeza ambayo ni mosi; wajumbe kudai hati ya Muungano; pili, tafsiri ya maneno nchi, dola na Shirikisho.
Kuhusu hilo, Kilango alisema katika kamati yake wamelazimika kuagiza mwanasheria kwa ajili ya kutoa ufafanuzi wa masuala hayo kwa baadhi ya wajumbe waliohitaji, kama ambavyo kanuni za Bunge zinavyoelekeza.
Alisema katika kamati yake wanatumia utaratibu wa kujadili kwanza ibara zote zinazohusika na kisha kufanya uamuzi kwa njia ya kupiga kura na kisha ripoti yao itawasilishwa bungeni kwa ajili ya mjadala kama ilivyo kwa kamati nyingine.
Kuhusu mwenendo wa mjadala Kilango alisema; “Wajumbe wote wamejitayarisha vizuri sana kwa ajili ya kuchangia hoja, wamekuwa wakishindana kwa hoja, hapakuwa na hali ya kurushiana maneno makali na mimi kama Mwenyekiti sikulazimika ‘kumnyooshea’ kidole mjumbe yeyote. Tumedhibiti kasi ya kuomba kutoa ‘taarifa’ dhidi ya wachangiaji mjadala.”
Kwa upande wake, Mwenyekiti wa Kamati Namba Tano, Hamad Rashid Mohamed alisema majadiliano katika kamati yake yamekuwa mazuri ingawa pia hakutarajia hali hiyo kutokana na uzito wa hoja inayojadiliwa ambayo ni muundo wa Muungano.
“Majadiliano yalikwenda vizuri, kulikuwa na mabishano ya hapa na pale kuhusu serikali mbili au tatu, suala la wajumbe kutaka hati ya Muungano lilijitokeza lakini kwa bahati nzuri wengine walikuwa nazo na wengine wakatafutiwa nakala na kupewa,” alisema Hamad Rashid na kufafanua msingi wa tatizo hilo ni baadhi kuchelewa kuomba nakala hizo.
Kwa upande wake, Mwenyekiti wa Kamati Namba Moja, Ummy Mwalimu naye alisema muda wa kujadili sura hizo mbili, yaani sura ya kwanza na sita, hautoshi na watawasilisha maoni kwa Mwenyekiti Sitta.
Alisema wajumbe wa kamati yake walifanya mjadala kwa umakini bila jazba ingawa pia hoja za kutaka hati halisi ya Muungano miongoni mwa wajumbe ilijitokeza, lakini ilipatiwa ufumbuzi kwa wajumbe hao kupatiwa nakala hizo.
Naye Mwenyekiti wa Kamati Namba Tisa, Kidawa Salehe Mohamed kama wenzake alisema muda wa kujadili sura hizo za rasimu ya Katiba ni mdogo kwao na angalau siku zingeongezwa kutoka mbili hadi nne.
Alisema idadi ya wajumbe wanaotaka kujadili suala hilo ni kubwa na si busara kuwazuia kwa sababu ya ufinyu wa muda.
Katika baadhi ya kamati, mvutano huo kuhusu kupatikana kwa hati halisi ya Muungano kabla ya kutafutiwa ufumbuzi, baadhi ya wajumbe walikuwa wakitaka hali halisi iliyotiwa saini na waasisi wa Muungano, Baba wa Taifa Mwalimu Julius Nyerere na Rais wa kwanza wa Zanzibar, Abeid Amani Karume.


