
Wafanyakazi walivyosahau majukumu ya vyama vyao
Dar es Salaam. Tanzania ni kati ya nchi zinazosheherekea siku ya wafanyakazi duniani huku kukiwa na kundi la vijana ambao hawajajiunga na vyama vya wafanyakazi licha ya kuwa kazini.
Wakati maadhimisho hayo yakiwa yanafanyika kila mwaka, imekuwa jambo la kawaida kusikia wafanyakazi wa viwanda, taasisi au kampuni mbalimbali hasa binafsi wakiandamana kudai haki zao.
Wengi huishia kufukuzwa au kusimamishwa kazi pale wanapoenda kinyume na matakwa ya wenye viwanda, ikiwamo kukataa kutumikishwa bila kufuata haki za binadamu.
Pamoja na changamoto nyingi, bado idadi kubwa ya vijana hawajajiunga na vyama vya wafanyakazi kwa kupuuzia au kutojua umuhimu wake.
Baadhi ya vijana wanaamini uwepo wa sheria nyingi zinazowalinda na mawakili wa kujitegemea, unatosha kuwasaidiwa kupata haki zao ikiwa watatendewa ndivyo sivyo na waajiri wao.
Wakizungumza na gazeti hili baadhi wanasema, hakuna umuhimu wa kujiunga na vyama hivyo kwa sababu zama zimebadilika.
Mfanyakazi wa Taasisi ya Sila, jijini Dar es Salaam anasema hajawahi kufuatilia wala kutaka kujua umuhimu wa kujiunga kwenye vyama vya wafanyakazi kwa kutojua umuhimu wake.
“Sijui nini maana yake na hata kama nikijiunga sifahamu nitafaidika na kitu gani hivyo, sioni sababu ya kupoteza muda wangu kwa jambo ambalo kamwe haliwezi kunisaidia,” anasema.
Kijana mwingine, Elikunda Materu anasema tangu aanze kazi mwaka 2011, hawajawahi kusikia wala kuona hamasa ambayo ingeweza kumshawishi kujiunga na chama chochote. 
“Binafsi nafurahia kupumzika nyumbani wakati wa sikukuu hii muhimu kwetu, lakini siyo kuvaa sare na kwenda uwanjani, wakati sina chama chochote kinachonihusu,” anasema.
Kiuhalisia wazo la kuwa na vyama vya wafanyakazi duniani. kwamba wawe na mshikamano na umoja wa kutetea masilahi yao lilianza nchini Marekani na baadae kuenea duniani.
Mshauri na mchambuzi wa masuala ya wafanyakazi mahala pa kazi mkoani Mbeya, Rashid Chilumba anasema mwamko wa vijana kujiunga na vyama hivyo umemezwa na sheria nyingi zinazowahusu wafanyakazi.
“Siku hizi sheria zinafanya kazi kubwa kabisa, mfano sheria ya ajira na Mahusiano Kazini inatoa nafasi za haki na wajibu wa wafanyakazi na hata uwezo wa kufungua mashauri ikiwa mfanyakazi ataona ametendewa kinyume na sheria,”anasema Chilumba.
Anasema vijana wengi hawajui umuhimu wala historia ya vyama vya wafanyakazi jambo lililowafanya wengi, wasitake au kufikiria kujiunga.
“Yawezekana wanasoma lakini kwa dhati umuhimu wake hawaujui, pia maboresho katika mifumo ya sheria kuhusu haki na wajibu wa waajiri na wafanyakazi yamebadili kabisa nafasi ya vyama vya wafanyakazi katika kupigania haki za wafanyakazi,” anasema.
Anasema kinachofanyika kwa sasa vijana wengi wamekuwa wakikimbilia mahakamani na kupata haki zao kwa mujibu wa sheria, jambo linalomaliza kabisa dhana ya kuwa na mshikamano, kwa kujiunga kwenye vyama hivyo.
Mhadhiri wa Chuo Kikuu cha Iringa (UoI) aliyebobea katika masuala ya uchambuzi wa sera, Jimson Sanga anasema licha ya kuwa wengi hawajui umuhimu wake, waajiri wamekuwa wakizuia uwapo wa vyama vya wafanyakazi maeneo ya kazi.
Akiwa kwenye ziara ya kutembelea viwanda jijini Dar es Salaam, Waziri wa Ofisi ya Waziri Mkuu anayeshughulikia Sera, Bunge, Kazi, Vijana, Ajira na Walemavu, Jenista Mhagama anasema ni muhimu wafanyakazi kujiunga kwenye vyama ili waweze kutetea masilahi yao.
Akiwa kwenye kiwanda cha Simba, Mhagama anawataka wafanyakazi wa viwanda kutoa taarifa ikiwa waajiri wao hawataki kuundwa vyama hivi.
“Mkiwa kwenye chama chenu mtaweza kujadili masuala yanayowahusu, muajiri hana mamlaka ya kuzuia uundwaji wa chama kinachotetea masilahi ya wafanyakazi,” anasema.
Hata hivyo, Katibu wa Chama cha Wafanyakazi wa Viwanda na Biashara (Tuico), Tawi la Kiwanda cha Viatu cha Bora, Maneno Kipilipili anasema licha ya kuwa wengi hawajui umuhimu wa vyama hivyo, wapo ambao wanazuiwa na baadhi ya waajiri.
Anasema kuna baadhi ya maeneo kuwa matawi ya vyama hivyo bado wengi wao hawapewi nafasi ya kukutana na kujadili masuala yao, kutokana na waajiri kuwazuia.
Mwenyekiti wa Tuico, Tawi la Makoka jijini Dar es Salaam, Juma Nasoro anasema ipo haja kwa viongozi kuendelea kutoa elimu kwa vijana ili waone umuhimu wa kujiunga na vyama vya wafanyakazi.
Anasema kuwa uzeofu umekuwa ukionyesha kwamba, vijana wengi hujikuta katika wakati mgumu mara wanapofukuzwa kazi na kukosa fedha za kuwalipa mawakili wanapotaka kufungua kesi.
“Kujiunga kwenye chama ni dhamana kubwa pale unapofanyiwa ukatili kazini, nafikiria ipo haja ya kuendelea kuwafundiha vijana kuwa kujiunga kwenye vyama hivi ni kupoteza wakati,”anasema.
Mtendaji Mkuu wa Mamlaka ya Afya na Usalama Mahali pa Kazi (Osha), Akwilina Kayumba anasema wamekuwa wakifanya ziara kwenye maeneo ya kufanyia kazi, na kuwashauri waajiri kuhakikisha wafanyakazi wao wanapewa nafasi ya kuunda vyama. 
Utaratibu wa kuanzisha chama Mchambuzi wa Sera, Sanga anaserma kwa mujibu wa Sheria ya Ajira na Mahusiano Kazini namba sita ya mwaka 2004, chama cha wafanyakazi kinaweza kuanzishwa na wafanyakazi wasiopungua 20.
“Kama wakiona kuna umuhimu wa kuwa na chama kwenye eneo lao, jambo la kwanza wanapaswa kuitisha kikao cha kuanzisha chama, watajiorodhesha na kutia saini zao katika rejista ya mahudhurio,” anasema.
Wanatakiwa kutayarisha muhtasari wa kikao kwa kumteua katibu ambaye atatakiwa kuifanya kazi hiyo na wanapaswa kuhakikisha chama hicho siyo cha kimasilahi.
Chama cha wafanyakazi kinapaswa kusajiliwa ndani ya miezi sita (6)
kuanzia tarehe ya kuanzishwa kwake. Maombi ya usajili yatafanyika kwa kujaza fomu maalumu ambayo itajazwa kikamilifu na kusainiwa na katibu wa kikao kilichoanzisha chama hicho.
Fomu hiyo ya maombi inapaswa kuambatana na nakala zilizothibitishwa za rejista ya mahudhurio na nakala zilizothibitishwa za katiba na kanuni, na kuziwasilisha kwa msajili wa vyama vya wafanyakazi na waajiri. 


