
Mvuvumwa yajifariji kwa kipigo

Imeandikwa na Alexander Sanga

Imechapishwa: 27 Septemba 2016

UONGOZI wa timu ya soka ya Mvuvumwa FC umesema kuwa licha ya kupoteza mchezo wake wa kwanza nyumbani dhidi ya timu ya soka ya Rhino Rangers katika mechi ya ligi daraja la kwanza mwishoni mwa wiki iliyopita, haijakata tamaa.

Mvuvumwa sasa inajipanga kucheza na Polisi Dodoma mwishoni mwa wiki hii. Timu hiyo ikiwa kwenye uwanja wake wa nyumbani wa Lake Tanganyika, Kigoma, ilitembezewa kichapo cha bao 1-0 dhidi ya Rhino Rangers.
Bao hilo pekee katika mchezo huo lilifungwa na Shija Mongo dakika ya 13.
Akizungumza na gazeti hili kwa njia ya simu jana Katibu Mkuu wa timu hiyo Mpozemenya Ponsian alisema kuwa tatizo lilijitokeza kwenye safu ya ulinzi ambayo iliruhusu bao mapema.
Alisema kuwa mapungufu hayo na mengine madogo waliyaona na kwamba tayari benchi la ufundi kwa kushirikiana na uongozi umeshaweka mambo sawa.
“Tatizo lilikuwa kwa mabeki wetu ambao waliruhusu bao mapema, lakini sisi kama uongozi kwa kushirikiana na benchi la ufundi tumelibaini, kwa hiyo mchezo unaofuata lazima tushinde,” alisema Ponsiano.
Ponsiano alisema kuwa malengo yao msimu huu ni kufanya vyema ili kupanda Ligi Kuu na kwamba hilo linawezekana.
“Sisi mikakati yetu ni kushinda kila mchezo ili kufikia malengo yetu ya kupanda Ligi Kuu, hatuogopi wala kushtuka na timu tulizopangwa nazo kwenye kundi letu,” alisema.
Matokeo mengine ya kundi C ni Alliance FC ilitoka sare ya bila kufungana na timu ya Polisi Mara huku Panone FC ilitoka sare ya bao 1-1 na timu ya Polisi Dodoma katika Uwanja wa Jamhuri Dodoma.
Kundi hilo C lina timu za Mvuvumwa, Alliance FC, Mgambo Shooting, Panone, Polisi Dodoma, Polisi Mara, Rhino Rangers na Singida United.


