Mashabiki kunufaika na soka bando

Imeandikwa na Mwandishi Wetu

Imechapishwa: 14 Septemba 2016

WADHAMINI wa Ligi Kuu Bara, Kampuni ya simu za mkononi ya Vodacom wameanzisha kifurushi kipya kitakachojulikana kama ‘soka bando’ maalumu kwa ajili ya mashabiki wa mchezo wa soka.

Kwa mujibu wa taarifa ya Mkuu wa Kitengo cha Masoko na Mawasiliano wa kampuni hiyo Nandi Mwiyombella, Vodacom Tanzania imebuni kifurushi hicho kwa ajili ya kuwapatia taarifa za soka za hapa nchini na ligi za kimataifa kwa gharama nafuu ya Sh 500 kitakachompatia mteja muda wa maongezi wa dakika 14 Vodacom kwenda Vodacom na dakika 2 kwenye mitandao mingine huku akipata ujumbe mfupi 20 kwa saa 24. 
“Kwa gharama nafuu ya Sh 500 mashabiki wa soka wanaotumia mtandao wa Vodacom watapata taarifa mbalimbali za soka za hapa nyumbani na kimataifa kwa kipindi cha siku 7,dakika 14 za muda wa maongezi Vodacom kwenda Vodacom, dakika 2 za muda wa maongezi kwa mitandao yote na ujumbe mfupi wa maneno (SMS) 20 kwa kipindi cha saa, 24” alisema kwenye taarifa yake Nandi.
Alisema Vodacom Tanzania imeleta kifurushi hicho cha ‘Soka bando’ kipindi hiki ambacho msimu wa ligi unaendelea hivyo itakuwa rahisi kwa mashabiki kupata taarifa za ligi kwa urahisi kupitia mtandao wake ikiwemo kuwapatia burudani wateja wake na Wa tanzania wote kwa ujumla.
“Kampuni inathamini na kutambua mchango wa mashabiki katika kukuza ligi hii tangu ilipoanza kuidhamini hivyo ndio maana tumewaletea kifurushi hiki ili wapate burudani na taarifa za soka kwa wakati na kwa gharama nafuu,”alisema Mwiyombella.
Ili kununua kifurushi hiki anachotakiwa kufanya mteja ni kupiga namba *149 * 01#, na kuchagua ‘Soka Bando’. Baada ya hapo mteja atapata ujumbe unaomtaka ajisajili kwa timu ya soka anayoishabikia kwa kutuma jina la timu mfano “Yanga” “Simba” au “Azam” n.k. kwenda namba 15460.
Pia mteja anaweza kupata taarifa za soka kupitia tovuti ya mspoti. vodacom.co.tz. Taarifa hiyo ilisema wateja watakaojiunga na huduma hiyo pia watapata nafasi ya kufurahia ofa na zawadi mbalimbali kutoka Vodacom kama vile muda wa bure wa maongezi, kutuma ujumbe au MB za kuperuzi intaneti hususan timu wanazoshabikia zitakapokuwa zimeibuka na ushindi wa mchezo.


