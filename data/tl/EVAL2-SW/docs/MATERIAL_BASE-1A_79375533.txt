Ukombozi wa pili hauko mbali
May 08, 2014

ILIWAHI kutamkwa na balozi mmoja mstaafu kwamba Mwalimu Julius Nyerere hakuachia ngazi mwaka 1985 bali alijiweka pembeni. Kwa lugha nyingine ‘he did not step down but stepped aside‘. Nimewahi kusikia maneno kama hayo yakizungumzwa kuhusiana na majenerali wa nchi. Sababu ya kutoa hiyo mifano miwili ni kwamba Jaji Joseph Warioba alikuwa Waziri Mkuu wa nchi na kwamba ataendelea kuwa kiongozi fulani, kwa maana ya kuonyesha njia hata kama atataka kujiweka kando wakati mwingine.

Nimejikuta nalazimika kufanya uchambuzi kuhusu Warioba kama kiongozi kutokana na matukio makubwa ya hivi karibuni ya kudhalilishwa kwake ambayo binafsi yameniudhi kiasi cha kutoa machozi wakati mwingine.
Kabla ya kuendelea ni vema nianze kwa kumnukuu mwanaharakati mashuhuri nchini Marekani, Dk. Martin Luther King, ambaye alipata kutamka yafautayo: "Kipimo cha mwisho cha mtu si pale anaposimama wakati wa hali nzuri, ila ni pale anapoweza kusimama wakati wa changamoto na misukosuko." (The ultimate measure of a man is not where he stands in moments of comfort and convenience, but where he stands at times of challenge and controversy).

Pamoja na ukweli kwamba ni bahati mbaya kwa Warioba kama viongozi wenzake wakuu hawajaweza kuandika vitabu kuhusu maisha yao na changamato mbalimbali, naamini Warioba amejikuta akipitia katika kipindi kigumu sana, kama si kigumu zaidi katika maisha yake. Na kwamba hakutarajia kukutana na kila aina ya maneno kiasi cha kudhania kuna tuzo inayoshindaniwa kwa anayeweza kuporomosha kejeli kali zaidi.

Na kinachostajaabisha zaidi ni kwamba mdhalilishaji namba moja kwake ni Rais Kikwete ambaye wakati anateuliwa kuwa Naibu Waziri kwa mara ya kwanza, Warioba alikuwa Waziri Mkuu wake. Kwa maneno mengine alikuwa mkuu wake wa kazi.

Sasa inakuaje leo hii, Warioba aonekane si lolote kwa Kikwete? Ilibidi tu Warioba atafute njia ya kumkumbusha Kikwete safari yake ya kisiasa ilianzaje! Na katika hali ya kujidai kujikosha hivi majuzi, Kikwete anasema kwamba "inaelekea ushauri wangu hawakuuzingatia, wanatumia lugha za matusi yanayokaribia kuwa ya nguoni."
Hivi tayari nchi haijavuka matusi ya nguoni?

Nikienda kwa jibu la Warioba, anasema: "Kama kinga ya Bunge inatumika vibaya unafikiri mimi nitafanya nini? Sina nia ya kuchukua hatua, watu walipendekeza niende mahakamani, kuna wanasheria walisema hata nisipokwenda, wao watakwenda mahakamani, nikawazuia."
Vilevile anasema hataki malumbano na mtu bali aachwe kulea wajukuu. 

Kwa vyovyote vile, Warioba ameonyesha utiifu wa hali ya juu kwa Rais na Bunge kiasi cha kuelekea kuwachanganya baadhi ya watu. Mfano ni hivi majuzi wakati Dk Helen Kijo-Bisimba wa Kituo cha Sheria na Haki za Binadamu (LHRC) aliandika makala kwenye gazeti moja la kila siku iliyoonyesha kuhaha kuhusiana na msimamo wa Warioba.
Kwa kweli, nimeingiwa na wasiwasi juu ya Warioba. Matarajio yangu ni kwamba Warioba angejiuliza, kama yeye pamoja na nafasi yake ya Uwaziri Mkuu mstaafu ameweza kudhalilishwa kiasi hicho, vipi watu wa kawaida?

Haitoshi yeye kusema kwamba yaliyomo kwenye rasimu ya Katiba ni maoni ya wananchi. Kazi kubwa zaidi ni kipindi hiki na kutokana na jinsi ambavyo watu mbalimbali wamechukizwa na matusi dhidi yake, ilitakiwa aonyeshe kutokuwaangusha kabisa! Isitoshe yeye amebarikiwa maisha marefu na Mwenyezi Mungu sasa kama ni hii inayoitwa kwa lugha ya mjini ‘kushugulikiwa’, hofu yake ni nini?

Hata kwenda kupokea nishani ya Muungano haikuwa lazima. Angesubiri tu mpaka mwakani wakati Kikwete ameondoka Ikulu. Isingewezekana kuchakachua kitu juu ya nishani hiyo.
Kama ambavyo niliandika juu, ni bahati mbaya kwamba viongozi wakuu wa nchi yetu hawajaandika vitabu kuelezea maisha yao. Vitabu vinasaidia kutoa picha juu ya hulka ya mtu tangu utotoni. Nadiriki kusema katika uchambuzi wa sifa za uongozi wa Warioba, hasa hili la utiifu wa hali ya juu, umenisaidia kwa ujumla kuweza kuelewa kwa nini Tanzania ni tofauti sana na nchi nyingine kwa kuwa na mawaziri wakuu ambao hakuna hata mmoja ambaye amefanikwa kuwa Rais.


