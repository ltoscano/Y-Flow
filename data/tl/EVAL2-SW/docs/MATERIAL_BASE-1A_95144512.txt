

Na ABDUCADO EMMANUEL-DAR ES SALAAM
MOJA kati ya timu zenye viwanja vidogo nchini England ni Shrewsbury Town, inayoshiriki Ligi Daraja la Pili (League One).
Licha ya udogo wa uwanja wake wa Greenhous Meadow unaochukua watazamaji 9,875, bado haikuondoa haki yao ya kupambana na Chelsea katika uwanja wake wa nyumbani katika mchezo wa raundi ya nne ya michuano ya kuwania taji la Capital One Oktoba 28 mwaka juzi.
Hakuna asiyejua wingi wa mashabiki wa Chelsea, lakini miamba hiyo ililazimika kufunga safari hadi jijini Shrewsbury kucheza na timu hiyo, kutokana na Chama cha Soka England (FA) kuongoza soka lake kwa weledi mkubwa kwa misingi ya haki na usawa bila kupendelea baadhi ya timu.
Hata nchini Afrika Kusini, timu ya Bidvest Wits ni miongoni mwa timu zenye viwanja vidogo nchini humo unaoitwa Bidvest zamani Milpark, lakini linapokuja suala la mechi zake za nyumbani hupewa nafasi na Shirikisho la Soka Afrika Kusini (SAFA), kutumia uwanja wake wa nyumbani wenye uwezo wa kuchukua takribani mashabiki 5,000 tu.
Licha ya wingi wa mashabiki wa timu kongwe za huko, Kaizer Chiefs, Olando Pirates na Mamelodi Sundowns, lakini timu hizo hulazimika kuifuata Bidvest Wits pale wanapokuwa ugenini ili kuipa nafasi timu hiyo kufaidika na mashabiki wake kwenye uwanja wake wa nyumbani na huu mfumo ndio unaotumika na mashirikisho ya soka duniani kote.
Hata Shirikisho la Soka la Kimataifa (FIFA), linasisitiza uungwana kwenye mchezo huo (fair play), hutambua mfumo huo wa timu kucheza kwa mfumo wa nyumbani na ugenini (home and away).
Hapa nchini hali ni tofauti kwani Shirikisho la Soka Tanzania (TFF), limekuwa likiminya uhuru wa timu kutumia viwanja vyake katika kucheza mechi zake za nyumbani. Wakidai kuwa eti kutokana na sababu za kiusalama kutokana na udogo wa baadhi ya viwanja.
Lakini TFF hufanya hayo yote kwa timu mbili za Simba na Yanga, ambazo ndizo timu pekee kwenye Ligi Kuu Tanzania Bara zinazocheza mechi nyingi za nyumbani kuliko nyingine zote.
Mpaka sasa Yanga na Simba zimekuwa haziendi kucheza mechi zake za ligi na zile za Kombe la FA ugenini katika Uwanja wa Azam Complex, unaomilikiwa na mabingwa wa Afrika Mashariki na Kati, Azam FC, Uwanja wa Mabatini (Ruvu Shooting, JKT Ruvu), Karume (African Lyon) na ule wa Manungu unomilikiwa na Mtibwa Sugar.
Mechi zote za ugenini zinazohusisha timu za Azam FC, JKT Ruvu, Ruvu Shooting, African Lyon na timu zote nyingine za Dar es Salaam, Simba na Yanga hupata haki ya kuchezea kwenye uwanja wao wa nyumbani wa Taifa.


