
Mfanyabiashara adaiwa kuiba hati ya Mwau

MFANYABIASHARA alishtakiwa jana kwa kuiba kitambulisho cha Mbunge wa zamani wa Kilome Bw John Harun Mwau.
Bw Simon Njenga Muiruri mwenye umri wa miaka 37 alifikishwa mbele ya hakimu mwandamizi Joseph Karanja na kukanusha shtaka la kuiba kitambulisho cha Bw Mwau anachodaiwa alikitumia kuandikisha laini ya Mpesa.
Muiruri alikanusha shtaka la kuiba kitambulisho cha Bw Mwau nambari 18828820 kati ya Julai 3 2013 na Novemba 19, 2014.
Mshtakiwa aliomba mahakama imwachilie kwa dhamana akisema “atatii maagizo atakayopewa na mahakama.” Wakili wa Serikali Bi Susan Kurunga hakupinga ombi la mshtakiwa la Na RICHARD MUNGUTI kuachiliwa kwa dhamana ila aliomba kesi hiyo itajwe Januari 22.
Mshtakiwa anadaiwa alitiwa nguvuni alipojaribu kufungua akaunti ya Mpesa katika eneo la Sultan Hamud Kilome katika kaunti ya Makueni.
Akitoa uamuzi wa ombi la dhamana Bw Karanja, aliamuru mshtakiwa alipe dhamana ya Sh50,000 pesa tasilimu.
Bw Karanja aliamuru upande wa mashtaka umkabidhi mshtakiwa nakala za mashahidi ndipo aandae utetezi wake.
Miongoni mwa mashahidi walioandikisha taarifa za mashahidi ni mwanasiasa huyo Bw Mwau.
Mahakama iliamuru kesi hiyo itajwe Januari 22 ndipo siku ya kusikizwa iteuliwe. Katika mahakama hiyo hiyo, mfanyabiashara katika kaunti ya Machakos Bw Elvis Wambugu Wakonyu na mfanyakazi wa kampuni ya Multi-Choice walishtakiwa kufanya njama za wizi wa mitambo ya kupeperushia matangazo katika mfumo wa dijitali zenye thamani ya Sh500,000.
Wote wawili walikabiliwa na shtaka la pili la kuilaghai Multi-Choice inayomiliki kampuni ya upeperushaji matangazo ya Gotv.
Washtakiwa hao walipelekwa hadi mjini Machakos kuonyesha maafisa wa polisi walikoweka mitambo waliyopokea kutoka kwa Multi-Choice.
Watarudishwa mahakamani leo ndipo waombe waachiliwe kwa dhamana.


