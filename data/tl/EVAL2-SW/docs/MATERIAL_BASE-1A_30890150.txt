
Kukandamiza fikra hakutasaidia kuimarisha Serikali ya Muungano
Dk Ali Mohamed Shein akiapa kuwa Rais wa Zanzibar kwa awamu ya pili katika Uwanja wa Amaan mjini Unguja. Picha ya Maktaba
Ni miaka 52 ya Muungano, si haba hata kidogo, ila naweza kusema ni sawa na ndoa yenye masononeko. Tumeishi katika ndoa hiyo, tumepata watoto na sasa tuna wajukuu, tukiangalia matunda tuliyoyapata tunafurahia, lakini wawili sisi sonono haziishi.
Je, tuendelee kubakia na sonoN no zetu huku umri ukipungua na kuwaachia mikwamo watoto, wajukuu na vilembwe wetu?
Ni suala gumu kuliamua kwa wenye ndoa na wanaoishi kwa mazoea. Mmoja akifariki dunia mwingine atahuzunika kwa sababu pamoja na kuwa na ugomvi wa kila siku, walikuwa hawawezi kukosana. Mmoja akiondoka mwingine anabaki mkiwa kwa sababu hana wa kuzozana naye.
Huo ni mfano halisia wa maisha waliyonayo watu wengi na kwa ujumla wetu Wa tanzania tunaishi katika mfumo huo.
Muungano tunao, tunaulalamikia kila siku lakini hatuwezi kuukosa kwa sababu ya mazoea.
La muhimu zaidi ili Muungano huo uendelee kuwapo na kuupunguzia kero na malalamiko ni kuujadili, kuupembua na kuuweka sawa.
Mjadala mpana na wa wazi ndiyo utakaotuletea suluhisho. Hebu tujaribu kuudadavua Muungano kwa kuweka pembeni utashi binafsi wa kila mmoja wetu. Tuweke pembeni masilahi ya kisiasa na tuangalie masilahi ya umoja wetu.
Kila mara tunapojaribu kuudadavua Muungano huo hatufikii tamati, huwa tunakwazwa na masilahi yetu ya kisiasa.
Wakati Mwalimu Julius Nyerere na Sheikh Abeid Karume walipokubaliana kuungana masilahi yao makubwa ilikuwa ulinzi na usalama. Sheikh Karume alitaka kujilinda ili asipinduliwe na wapinga Mapinduzi wakati Mwalimu Nyerere alitaka kuilinda Tanganyika na uvamizi wa Kikomunisti kwa kuwa mitizamo ya kikomunisti ilikuwa imetamalaki hisia na mapenzi ya vijana wanamapinduzi makomredi wa Zanzibar ambao wengi wao walipata elimu yao nchi Cuba na kuathiriwa na siasa za Che Guevara na Fidel Castro.
Ni dhamira sahihi kabisa kwa wakati wao, sasa wakati umebadilika, inabidi tuketi na tuujadili aina ya muungano tuutakao.
Kwa mwenye nadhari na akili zilizotimia sidhani kama atatamani kuuvunja Muungano, lakini ni wazi kwamba kila mmoja angependa kuona kuwa tuna Muungano bora zaidi utakaokidhi masilahi ya kisiasa na kiuchumi yaliyopo wakati huu.
Jambo la muhimu kwa Wa tanzania wa sasa ni kukubaliana kama wanataka muungano wa namna gani na watambue kwa nini wanautaka, mijadala hiyo inapaswa iwe huru isiwe na jazba wala vitisho.
Wa tanzania wanapaswa wajipe nafasi ya kuzungumza na kujenga muungano wa maridhiano. Kila mwaka tukifanya tathmini tunaona kuwa kuna hatua fulani tumeipiga katika kuondosha kero za muungano. Hali hiyo isitufanye tukabweteka kwa kudhani kuwa tumeshamaliza matatizo yote, madhali tunaishi lazima zitaibuka changamoto nyingine ambazo zitahitaji kushughulikiwa.
Wakati wa Bunge Maalumu la Katiba (BMK) tulidhani wawakilishi wetu watalidadavua suala la muungano wetu na kulifikisha pahali pazuri, kwa bahati mbaya tulishuhudia vijembe na malumbano ambayo mengi hayakuleta tija na kutuacha Wa tanzania njia panda.
Kwa mtazamo wangu Wa tanzania bado hatujalichosha suala la Muungano, bado tunaligusagusa na hatuumalizi mzizi wa fitina. Inawezekana ni kwa sababu ya uoga wetu au ni kwa sababu ya kulinda masilahi ya wachache wanaonufaika na mfumo uliopo. Ni wapi Wa tanzania wanapotaka kwenda?
Kwa muda mrefu hoja ya muungano upi ndiyo utakaoleta mwafaka imekuwa ikijadiliwa bila kufikishwa tamati.
Wapo wanaotaka uwepo muungano wa serikali moja, wapo wanaoutaka wa serikali mbili na wapo wanaoutaka wa serikali tatu.
Wa tanzania wamedumu katika muungano wa Serikali mbili kwa zaidi ya nusu karne na wanayajua vyema mazuri yaliyopatikana na changamoto za muundo huo wa muungano.
Mwanasheria Mkuu wa zamani wa Zanzibar, Othman Masoud Othman anasema kuwa hoja si kuwa na muungano wa serikali mbili au tatu, bali hoja ni mtindo wa muungano wenyewe.
“Msingi wa Muungano wa Tanzania ni kuungana kwa nchi mbili huru, Tanganyika na Zanzibar. Lengo la kuungana kwa nchi mbili hizi ni kufanya mambo yao pamoja na kupata faida zaidi na siyo nchi moja kuitawala nchi nyengine.”
Akizungumza wakati wa mchakato wa upatikanaji wa Katiba Mpya Othman alisema:
“Katika Muungano, tulikubaliana baadhi ya mambo kufanya pamoja na siyo Zanzibar kuwa jimbo la Tanganyika.” Mwanasheria huyo anatolea mfano wa muungano wa Uswisi wenye serikali 24 na ule wa Marekani wenye serikali 52 kwamba ni miungano iliyodumu kwa muda mrefu na changamoto zake ni tofauti kabisa na changamoto za Muungano wa Tanzania, lakini imedhihirika kuwa Muungano wa Serikali mbili kama huu wa Tanzania una changamoto nyingi zaidi kwa sababu mshiriki mmoja amejificha ndani ya Serikali ya Muungano. Nusu walitaka serikali tatu Akiwasilisha Rasimu ya Pili ya Katiba wakati wa kikao cha Bunge Maalumu aliyekuwa Mwenyekiti wa Tume ya Mabadiliko ya Katiba, Jaji Joseph Warioba alisema nusu ya Wa tanzania waliotoa maoni yao kuhusu Muungano walitaka uwepo wa Serikali tatu.
“Kwa upande wa Bara asilimia 61 (ya wale waliotoa maoni juu ya Muungano) walitaka Serikali tatu, kwa upande wa Zanzibar asilimia 60 walipendekeza muungano wa mkataba.
Huo ndiyo mwelekeo wa Wa tanzania wa leo, wengi wanaufahamu umuhimu wa Muungano ila wengi wanataka mabadiliko katika mfumo wa muungano.
Kwa wenye mamlaka kuyapindua matakwa hayo ya wananchi na kuugeuza Muungano kama hitajio la kisiasa ndiko kunakoufanya Muungano wetu uwe na kero zisizokwisha.
Matakwa ya Wa tanzania yanapaswa kupewa kipaumbele zaidi kuliko masilahi ya kisiasa.
Mwandishi ni mhariri wa miradi maalumu wa Kampuni ya Mwananchi, anapatikana kwa baruapepe:hshamte@mwananchi.co.tz


