Baraza la Madiwani Kinondoni kuvunjwa

Imeandikwa na Lucy Ngowi

Imechapishwa: 03 Septemba 2016

MKURUGENZI wa Manispaa ya Kinondoni, Aron Kagurumjuli, amesema Baraza la Madiwani la Manispaa hiyo, litavunjwa ndani ya kipindi cha wiki moja kuanzia sasa.

Mbali na kuvunjwa kwa baraza hilo, watumishi wote wa manispaa hiyo, waliopewa barua za kuhamishwa kwenda Halmashauri ya Ubungo walitakiwa hadi juzi, Septemba Mosi, wawe wameshahamia katika ofisi mpya zilizopo Kibamba.
Kagurumjuli alisema jana alipokuwa akizungumza na mwandishi wa habari hizi, kuhusu kuvunjwa kwa baraza hilo na kuhama kwa watumishi hao baada ya serikali kugawanya manispaa hiyo kuwa mbili.
Tangazo lililotolewa na Mkurugenzi huyo, liliwataka watumishi wote watakaopewa barua za uhamisho kwenda kuripoti ofisi za Ubungo zilizopo Kibamba, wahamie mara moja.
Manispaa ya Kinondoni itakuwa na halmashauri mbili za Kinondoni na Ubungo, hatua hiyo inatokana na kuanzishwa kwa wilaya mpya ya Ubungo.
Alisema kiutawala, Kinondoni kabla ya kugawanywa ilikuwa na tarafa nne, kata 34 na mitaa 17, huku majimbo ya uchaguzi yakiwa manne ya Kawe, Kinondoni, Ubungo na Kibamba.
Baada ya mgawanyo huo kufanyika, Ubungo itakuwa na majimbo ya uchaguzi mawili ya Ubungo na Kibamba na Kinondoni itabaki na Kinondoni na Kawe.


