
Norway yaipongeza Tanzania tabianchi

Imeandikwa na Shadrack Sagati

Imechapishwa: 03 Novemba 2016

BALOZI wa Norway nchini, Hanne-Marie Kaarstad ameipongeza Tanzania kwa uamuzi wake wa kuanza mchakato kuridhia mkataba wa Paris kuhusu mabadiliko ya tabianchi.

Aliyasema hayo jana wakati akizungumza kwenye kongamano la mazingira na mabadiliko ya tabianchi lililoandaliwa na kigoda cha Mwalimu Nyerere cha Chuo Kikuu cha Dar es Salaam.
Alisema mkataba huo unajielekeza zaidi katika kushughulikia athari za mabadiliko ya tabianchi na kuanza kwa mchakato kwa upande wa Tanzania ni hatua kubwa. 
Sifa hizo zimetolewa wakati kesho Ijumaa huko Marrakech, Morocco kutafanyika mkutano wa kwanza ambao kila nchi inakwenda kuelezea namna ilivyojipanga kutekeleza mkataba huo ambao lengo lake ni kupunguza athari zinazotokana na mabadiliko ya tabia ya nchi.
"Mkutano huo utaangalia zaidi mikakati ya kila nchi katika kushughulikia vipaumbele vya mkataba wa Paris, hasa katika maeneo ya kupunguza gesijoto, upatikanaji wa fedha, uwazi, uhamishaji wa teknolojia, wahamiaji," ilisema taarifa Umoja wa Mataifa. 
Akizindua kongamano hilo linalohudhuriwa na washiriki kutoka nchi mbalimbali, Makamu wa Rais Samia Suluhu Hassan alisema kwamba Tanzania imeanza mchakato wa kuridhia azimio hilo.


