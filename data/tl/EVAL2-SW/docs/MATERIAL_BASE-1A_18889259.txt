
Walaani wanaopinga utambuzi mifugo

Imeandikwa na John Nditi, Morogoro

Imechapishwa: 23 Septemba 2016

WAFUGAJI wa jamii ya kimasai pamoja na viongozi wa kimila wa jamii hiyo, wanaoishi katika vijiji vya tarafa ya Mvuha, wilaya ya Morogoro, wamelaani vikali kauli zinazotolewa na baadhi ya viongozi wa chama cha wafugaji nchini, zenye lengo la kuwapotosha na kuwashawishi baadhi yao kupinga utambuzi wa mifugo kwa kuweka chapa.

Wachungaji wa Kanisa la Pentekoste wa Tarafa ya Mvuha na wazee wa kimila kutoka jamii ya wafugaji wa kimasai, walitoa kauli hiyo juzi katika kijiji cha Dakawa, wilayani humo, kwenye mkutano wa uzinduzi wa upigajichapa wa ngâ€™ombe uliofanywa na Mkuu wa mkoa wa Morogoro, Dk Kebwe Stephen Kebwe.
Mchungaji wa kanisa hilo, Jeremiha Jafari, ambaye ni mkazi wa kijiji cha Dakawa tangu mwaka 1974, alisema wakiwa viongozi wa dini na kimila kwa jamii ya wafugaji wa kimasai wa tarafa ya Mvuha na kijiji cha Dakawa, wamelikubali kupiga chapa mifugo yao, kutokana na kutambua faida yake ya kuzuia uingizwaji wa mifugo holela kutoka maeneo ya nje ya kijiji, tarafa, wilaya na kimkoa.
Mchungaji mwingine wa kanisa hilo, Eliya Madihi pamoja Mwenyekiti wa Kitongoji cha jamii ya wafugaji wa kimasai cha Magona , Mathayo Lekunati, kwa nyakati tofauti walisema, mifugo mingi imeingizwa kutoka mikoa ya kati, ziwa, kaskazini na hata Rukwa kwa njia ya kificho na kusababisha kutokea kwa uhasama baina ya wafugaji wenyeji na wakulima dhidi yao.
Ofisa Dawati la Utambuzi, Usajili na Ufatiliaji wa Mifugo kutoka Wizara ya Kilimo, Mifugo na Uvuvi, Dk Stanslaus Kagaruki , aliwataka wafugaji kuacha kudanganyika na kauli zinazotolewa na viongozi hao, kwani utambuzi huo unatambulika kitaifa, na teknolojia zinazotumika kuweka chapa hizo, si ngeni kwa wafugaji hao.


