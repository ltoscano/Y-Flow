
MORSI KUWASHTAKI MAOFISA MISRI

July 31, 2016
Rais aliyeondolewa madarakani nchini Misri, Mohammed Mursi amepanga kuwashtaki maofisa waliowekwa na jeshi baada ya yeye kuondolewa, akionya kuwa uthabiti utarejea tu nchini humo iwapo mapinduzi yatabatilishwa. Wakili wa Mursi, Mohammed al-Damati pamoja na kikosi cha wanasheria walimtembelea Mursi juzi katika jela anakoshikiliwa, ambako anasubiri kusikilizwa tena kwa kesi dhidi yake inayohusu kuhusika kwake katika vifo vya waandamanaji wakati akiwa madarakani kwa muda wa mwaka mmoja. Damati aliwaambia waandishi wa habari jana kuwa, rais huyo wa zamani anapanga kuchukua hatua za kisheria dhidi ya mapinduzi. Aliongeza kuwa, kutakuwa na malalamiko ambayo yatawasilishwa kwa mwendesha mashtaka mkuu wa serikali na kusema kile kilichotokea ni uhalifu. Mursi ambaye ni rais wa kwanza wa Misri kuchaguliwa kwa njia ya kidemokrasia, aliondolewa madarakani na jeshi Julai 3, mwaka huu baada ya maandamano ya umma yakitaka ajiuzulu. Wakati huo huo, mahakama moja nchini Misri imewahukumu wafuasi 12 wa Morsi, kifungo cha miaka 17 jela kila mmoja kwa kushiriki katika ghasia za mwishoni mwa mwezi Oktoba mwaka huu. Kwa mujibu wa BBC, watu hao walipatikana na hatia katika mashtaka kadhaa yakiwemo ya kufanya mashambulio na uhujumu uchumi, vitendo vilivyofanyika wakati wa maandamano yaliyoongozwa na wanafunzi katika Taasisi ya Elimu ya Juu kupitia Madhehebu ya Kiislamu ya Sunni, Al-Azhar.


