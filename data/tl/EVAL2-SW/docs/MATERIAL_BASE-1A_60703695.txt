
Makumbi awafunda washambuliaji
Tabora. Mshambuliaji wa zamani wa Yanga, Makumbi Juma ‘Homa ya Jiji’ amesema tatizo kubwa la washambuliaji wa Tanzania wanakosa kujiamini wanapokuwa uwanjani kitu kinachowanyima fursa ya kufunga.
Akizungumza na gazet hili jana, Makumbi aliyekuwa akiitwa pia ‘Bongabonga’ alisema wachezaji wa sasa hawajiamini wanapolikaribia lango na ndiyo maana wanakosa mabao ya wazi.
Makumbi alisema hali hiyo inachangiwa na kuwa na papara wanapofika langoni mwa wapinzani wao, jambo ambalo wanatakiwa kujirekebisha ili kuwa washambuliaji bora.
“Hilo ndilo tatizo kubwa linalowakabili wachezaji wa sasa na tatizo hilo linapaswa kushughulikiwa ili wajiamini na wawe makini na kuanza kupachika mabao kama ilivyokuwa enzi zetu,” alisema Makumbi.
Mshambuliaji huyo wa zamani wa Yanga aliyekuwa mpachika mabao mzuri enzi zake alisema wachezaji wa sasa pamoja na kuwa na bahati ya kupata fedha na kucheza katika viwanja vizuri, bado tatizo la kutojiamini linawasumbua na katika timu yake ya Kaliua City analifanyia kazi.
(Robert Kakwesi) 


