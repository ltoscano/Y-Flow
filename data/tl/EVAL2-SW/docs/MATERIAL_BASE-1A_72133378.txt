Ni kinanani wanaotaka CCM itoke madarakani?
Mar 18, 2015

Na Lula wa Ndali Mwananzela
KAMA vile yapo makundi mbalimbali yanayotaka CCM kama chama tawala iendelee kuwepo madarakani vivyo hivyo yapo makundi ya Wa tanzania ambao wanataka na zaidi ya kutaka wanashiriki kuhakikisha kuwa CCM inaondolewa madarakani. Makundi haya kama yalivyo ya wanaotaka CCM ibakie madarakani yana sababu zao nyingi na wakati mwingine hata sababu hizo zinakinzana toka kundi moja na jingine. Naomba kupendekeza tu kwa maoni yangu makundi yafuatayo yapo na ni muhimu kujiangalia mtu yuko kundi gani kwani inawezekana mtu akawa kundi za ya moja vile vile.
Waliochoshwa na utawala wa CCM
Hili linaweza kuwa ni kundi ambalo linajumuisha watu wengi tu; hawa wamechoshwa na utawala wa CCM kwa sababu nyingi tu lakini kubwa ni kuwa hawaoni mabadiliko ya maana ya kimaendeleo yanayoweza kuletwa chini ya utawala wa miaka mingine mitano baada ya zaidi ya miaka 50 ya utawala ule ule. Kundi hili naweza kusema linawakilisha Wa tanzania wengi wenye kuunga mkono vyama vya upinzani.
Wanataka kuiondoa CCM madarakani na wengine wameanza kuiondoa kwenye mitaa yao kwa sababu wameichoka na hawaoni lolote jema kutoka ndani ya CCM. Wamechoshwa kwa sababu wakiangalia historia ya utendaji na matokeo ya utendaji huo kwa miaka na miaka wanaona kuwa mambo mengi yako kama yalivyokuwa bila ya mabadiliko makubwa sana ama mabadiliko hayaendani na muda uliopita na kiasi cha raslimali zilizotumika.
Hawa wanataka kuiondoa CCM kwa sababu wameichoka; wamechoka uongozi wake; wamechoka sera zake, wamechoka viongozi wake; na kwa hakika wamechoka ahadi zake. Hawa ni kama wale Wakristu ambao kila Pasaka wanasimama kula kiapo cha kumkataa Shetani na mambo yake yote. Ukiwauliza hawa “Je mnaikataa CCM” watajibu kwa sauti moja “Ndiyo Naikataa”;
“Na mambo yake yote?”
“Ndiyo naikataa”
“Na ahadi zake zote?”
“Ndio naikataa”
Watajibu hivyo wakiwa na sura zenye furaha na sauti thabiti. Tatizo kubwa la kundi hili ni kuwa hawajali sana nini kitakuwepo ukishaiondoa CCM madarakani. Ukiwauliza wanataka utawala wa namna gani na sera za namna gani ambazo siyo kama za CCM wanaweza kushindwa kujieleza vizuri. Wao wanachosema ni kuwa “tuiondoe CCM kwanza mengine baadaye”. Kauli kama hii inaweza kuwa inavutia masikio ya kisiasa lakini haina umakini sana. Ni kama Wazambia walioukataa utawala wa Kenneth Kaunda na kumkubali Chiluba kwa sababu tu hawapendi utawala wa Kaunda. Hawakujali sana na wengine hawakujua sana ni kitu gani Chiluba angekuja kukifanya.
Wanaotaka utawala bora zaidi
Kundi hili inawezekana limechanganyika na hilo hapo juu; lakini hawa wanajua wanataka nini. Hawa hawataki kuiondoa CCM ilimradi wanasema “CCM imeondoka” wanataka kuiondoa CCM na utawala wake na sera zake, mifumo yake na maono yake. Wanataka kimsingi kuibadilisha CCM kwa kuleta kitu bora. Ni sawa sawa na watu ambao wamekuta nyumba imejengwa na wapangaji wanaoishi humo wameizoea miaka nenda rudi. Wanaifanyia matengenezo ya hapa na pale hadi wapangaji hawa wapya wanapokuja.
Wapangaji wapya wapo wanaotaka kuwaondoa wale wa zamani ili wao wahamie – hawa ni wale wa kundi la kwanza. Hawa wanataka kuondoa wapangaji tu ili wao wahamie; na wanaweza kuwa na mipango mizuri tu ya kupaka rangi nyumba upya, kuweka samani mpya n.k Kundi la pili hawa hawataki kupanga tu na kubadilisha vilivyokuwepo; wanataka kuvunja nyumba hadi kugusa misingi na kujenga misingi upya na nyumba bora zaidi.
Hili ni kundi la watu wanaotaka mabadiliko si kwa ajili ya kuwa na mabadiliko tu; bali wanataka mabadiliko ili waweze kufanya mambo makubwa zaidi na bora zaidi. Kundi hili naamini ni tishio zaidi kwa CCM kuliko hilo la kwanza; kundi la kwanza ni la mashabiki zaidi wanaofurahia kusikia CCM imepoteza kiti cha udiwani au mtaa fulani. Wanafurahia hilo hata kama wanaokuja hawana tofauti sana na wale wanaotoka. Chukulia kwa mfano; aliyekuwa mgombea wa CCM aliahidi kujenga visima na muda unapita hakuna kisima kilichojengwa; anaondolewa kwenye kura anaingia mwingine ambaye naye anaahidi visima. Halafu anachimba visima hivyo? Kwa mawazo ya haraka haraka mtu anaweza kufurahia kuwa kumekuwepo na mabadiliko; hakukuwa na visima na sasa vipo. Lakini hiki ndicho watu wanataka? Kwamba tulete watu watakaotekeleza ahadi za CCM hata kama ni ahadi zilizopitwa na wakati?
Hivyo hili kundi la pili lenyewe halitaki kuzungumzia visima; linataka kuzungumzia mabomba ya maji! Hapo kuna tofauti!
Wanaotaka na zamu yao ifike


