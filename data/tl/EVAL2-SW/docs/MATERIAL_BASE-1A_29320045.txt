Soka Mbeya kuchaguana Oktoba 15

Imeandikwa na Joachim Nyambo, Mbeya

Imechapishwa: 11 Septemba 2016

CHAMA cha Mpira wa Miguu mkoani Mbeya (Mrefa) kinatarajiwa kufanya uchaguzi mkuu Oktoba 15 mwaka huu ili kupata viongozi wapya.

Taarifa iliyotolewa na Katibu wa Kamati ya Uchaguzi wa Mrefa Paul Nsolo na kubandikwa kwenye ubao wa matangazo nje ya ofisi za chama hicho inasema fomu za wagombea zilianza kutolewa Septemba 9 mwaka huu na Septemba 20 ndio mwisho wa kurejesha. 
Kwa mujibu wa taarifa hiyo, Oktoba mosi itakuwa siku ya usaili na kutangaza wagombea na Oktoba 5 itakuwa mwisho wa kupokea pingamizi kabla ya kusikilizwa Oktoba 7.
Nsolo alisema wagombea wanaweza kuanza kampeni Oktoba 8 na kampeni hizo zitafikia ukomo Oktoba 14 kabla ya uchaguzi siku inayofuata.
Alitaja nafasi zitakazowaniwa kwenye uchaguzi huo kuwa ni Mwenyekiti, Makamu Mwenyekiti, Katibu Mkuu, Katibu msaidizi, Mweka hazina, Mjumbe wa mkutano mkuu wa Shirikisho la Soka Tanzania (TFF), mjumbe mwakilishi wa klabu na wajumbe watatu wa kamati ya utendaji ya Mrefa.
Alisema kwa fomu za nafasi ya Mwenyekiti, Makamu Mwenyekiti, Katibu na katibu msaidizi zinatolewa kwa Sh 200,000 wakati nafasi nyingine zote fomu ni Sh 100,000.
Alizitaja sifa za mgombea kuwa anapaswa kuwa mtanzania mwenye elimu ya kuanzia kidato cha nne alie na cheti halisi, awe na uzoefu wa miaka mitano uliothibitishwa katika kuongoza soka na ambaye hajawahi kushtakiwa.
Sifa nyingine ni umri usio chini ya miaka 25, awe anajihusisha na soka kwa kucheza, kufundisha, kutawala katika ngazi ya wilaya, mkoa au Shirikisho la soka nchini na awe mwaminifu na mwenye haiba ya kuongoza mpira wa miguu.


