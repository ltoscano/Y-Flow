Usiri watawala walimu wa Kenya waliokamatwa Simiyu

October 4, 2016

KATIKA hali isiyokuwa ya kawaida, walimu nane wanaodaiwa kuwa raia wa nchi jirani ya Kenya waliokamatwa mkoani Simiyu kutokana na vibali vyao vya kufanya kazi nchini kumalizika muda, wameibua sintofahamu.
Walimu hao walikamatwa Septemba 27 mwaka huu na maofisa wa ofisi ya uhamiaji mkoa na kuwekwa kizuizini ofisini hapo kwa muda usiojulikana.
Sintofahamu hiyo imekuja baada ya ofisi hiyo kupitia ofisa uhamiaji mkoa, Mwajuma Mbaga, kuitisha mkutano na waandishi wa habari ili kutoa taarifa za kukamatwa kwa walimu hao.
Kabla ya mkutano huo, waandishi wa habari waliofika ofisini hapo walitakiwa kusubiri, lakini ghafla aliitwa mwandishi wa Kituo cha ITV mkoani humo, Berensi China na kuelezwa mkutano umeahirishwa kutokana na hati ya mashtaka kutokamilika.
Baada ya maelezo hayo, Mbaga aliwataka waandishi wa habari kurejea siku ya pili yake akisema hati ya mashtaka itakuwa imekamilika na watuhumiwa kufikishwa mahakamani.
Septemba 29 mwaka huu, waandishi wa habari walifika katika ofisi hizo kama walivyotakiwa lakini katika hali ya kushangaza Mbaga aliwataka waandishi wasubiri na wao kujifungia ndani.
Walimu hao ambao majina yao hayakuweza kupatikana mara moja, wanafundisha katika shule ya binafsi inayoitwa “Bariadi Alliance”, iliyoko Wilaya ya Bariadi, mkoani humo.
Hata hivyo, wakati waandishi wakisubiri mkutano huo, viongozi wa shule hiyo waliingia katika ofisi hizo na kuanza mazungumzo kati yao na Maofisa Uhamiaji Mkoa akiwembo Mbaga.
Mkutano kati ya Ofisi ya Uhamiaji Mkoa na waandishi wa habari haukufanyika na kutakiwa kuondoka badala yake yaliendelea na
mazungumzo kati ya viongozi wa shule hiyo na Maofisa hao.
Hadi jana, waandishi wa habari hawakujulishwa juu ya uwepo wa mkutano huo ambapo vyanzo vya habari kutoka ndani ya ofisi hiyo vinasema suala hilo limemalizwa kinyemela.
Vyanzo hivyo viliongeza kuwa, walimu hao walitozwa faini na baada ya taarifa hizo, waandishi wa habari walifika katika ofisi hizo ili kupata ukweli wa jambo hilo lakini Mbaga alikataa kuzungumza na waandishi na kumwagiza Mwanasheria.
Mabishano yalijitokeza kati ya Mwanasheria, Paul Mbano na waandishi wa habari ambao walitaka kuonana na Mbaga lakini Mwanasheria alikataa akisema utaratibu wa ofisi hauruhusu kumwona mkubwa wao kabla ya kuonana na yeye; hivyo waandishi walilazimika kuondoka.
Majira lilimtafuta Meneja wa shule hiyo, Nilla Maduhu ambaye alikataa kuzungumzia suala hilo akisema yuko katika ofisi za uhamiaji kushughulikia suala hilo


