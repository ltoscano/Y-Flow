
Samia aagiza Dodoma iwe safi

Imeandikwa na Sifa Lubasi, Dodoma

Imechapishwa: 17 Oktoba 2016

MAKAMU wa Rais, Samia Suluhu Hassan ametembelea dampo la kisasa la Chidaya katika Manispaa ya Dodoma na kutaka watendaji kujipanga kuhakikisha mji unakuwa safi na wenye hadhi ya makao makuu ya nchi kwa kuwa na wazoaji taka wa kutosha.

Amesema miongoni mwa kigezo cha kuwa Jiji ni usafi na kwamba, Dodoma haitapendeza kuwa makao makuu bila kuwa Jiji. 
Mkurugenzi Mtendaji wa Manispaa ya Dodoma, Godwin Kunambi amesema hilo ni dampo la kisasa kwani kusini mwa Afrika dampo kama hilo liko Afrika Kusini pekee.
Kunambi amesema kulingana na mkandarasi gharama za uendeshaji ni Sh milioni 81 kwa mwezi ni changamoto kubwa na kitakachofanyika kutakuwa na mizani ya kupima magari yanayoleta taka ili huduma hiyo ilipiwe kulingana na uzito.
Mhandisi Idara ya Mazingira na Taka Ngumu Manispaa ya Dodoma, Barnabas Faida amesema hali ya utupaji taka katika Manispaa ya Dodoma si nzuri kwani unafanyika bila kuzingatia utunzaji wa mazingira. 
“Usanifu wa mwanzo wa dampo hilo lingetumika kwa muda wa miaka 18, kutokana na ongezeko la watu, serikali kuhamia Dodoma, dampo hilo linatumika kwa muda wa miaka tisa hadi 10,” amesema Faida na kuongeza kuwa ongezeko la watu litafikia takribani 750,000 kutoka 420,000 idadi iliyopo sasa na nyongeza ya ukubwa wa dampo kwa kujenga shimo jingine la taka litafanya nyongeza ya miaka mingine 12 na kulifanya eneo hilo kutumika kwa miaka 20 hadi 21.
Amesema gharama za ujenzi katika awamu ya kwanza ilikuwa Sh bilioni 2.9 na awamu ya pili itagharimu Sh bilioni 3.82.
Amesema uzalishaji wa taka kwa sasa kwa kata 21 za mjini wanazohudumia ni tani 355 na uzoaji ni tani 200.
Amesema shughuli za dampo zitakapoanza Novemba 15, mwaka huu manispaa itakuwa na uwezo wa kuondoa taka tani 340 na magari na mitambo yote itakuwa ikifanya kazi.
“Dampo hili tumejipanga litumike uzalisha gesi ambapo wakati wa matumizi wataunganisha mabomba ambayo yatatumika kukusanya gesi itakayovunwa baada ya kufungwa kwa matumuzi ya dampo,” amesema.
Pia alisema watahakikisha chupa za plastiki haziletwi kwenye dampo hilo kwani kuna vituo 61 vya kuchambua taka.


