
JK KUHUTUBIA BUNGE DODOMA LEO

July 31, 2016

Rais Jakaya Kikwete, leo anatarajiwa kulihutubia Bunge la Jamhuri ya Muungano wa Tanzania mjini Dodoma, hotuba ambayo inasubiriwa kwa hamu na wananchi wengi. Habari zilizopatikana Mjini Dodoma jana na kuthibitishwa na uongozi wa Bunge pamoja na Ikulu, Dar es Salaam, zinasema atahutubia mchana. Shauku ya watu kutaka kusikiliza hotuba ya Rais Kikwete, ni kutokana na ukweli kuwa atazungumzia mchakato mzima wa mabadiliko ya Katiba Habari zinaeleza kuwa Mawaziri na Manaibu Waziri hawatatoka nje ya Dodoma hadi hapo Rais atakapokuwa amehutubia Bunge. Kadhalika safari zote za Kamati za Bunge ambazo zilikuwa katika mchakato wa kutekelezwa zimeahirishwa hadi baada ya kesho, ili kutoa fursa kwa wabunge wote kuwapo wakati wa hotuba hiyo. Mkurugenzi wa Mawasiliano Ikulu, Salva Rweyemamu alithibitisha kuwa Rais Kikwete atalihutubia Bunge, leo.


