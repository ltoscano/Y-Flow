
Majaliwa:Hali ya uchumi shwari

Imeandikwa na Majaliwa asisitiza uchumi kuwa shwari

Imechapishwa: 17 Septemba 2016

SERIKALI imesema hali ya uchumi nchini ni shwari kabisa na unaendelea kuimarika na si mbaya kama inavyodhaniwa na kupotoshwa na baadhi ya watu. 

Aidha, imesema imejipanga vizuri katika kuimarisha uchumi endelevu, usimamizi thabiti wa rasilimali za umma na ujenzi wa miundombinu bora yenye kuimarisha lengo la kujenga uchumi wa viwanda chini ya Mpango wa Pili wa Maendeleo wa Miaka Mitano.
Hayo yalisemwa bungeni jana na Waziri Mkuu, Kassim Majaliwa alipokuwa akielezea mwenendo na mwelekeo wa hali ya uchumi nchini wakati akiahirisha vikao vya bunge vya Mkutano wa Nne wa Bunge la 11 lililoketi kwa wiki mbili kuanzia Septemba 6, mjini hapa.
Alisema katika siku za hivi karibuni, kumekuwepo na wasiwasi kuhusu mwenendo wa hali ya uchumi, hususan mtiririko wa fedha kwenye uchumi wa Taifa, hivyo alitumia fursa hiyo kuwahakikishia wabunge na Wa tanzania kwa ujumla kuwa mwenendo wa uchumi ni wa kuridhisha na unaendelea kuimarika.
Aliongeza kuwa, tathmini iliyofanyika kuhusu viashiria vya uimara wa sekta ya fedha, inaonesha kuwa benki nchini zipo salama, zina mitaji ya kutosha na mwenendo wa sekta ya fedha ni wa kuridhisha.


