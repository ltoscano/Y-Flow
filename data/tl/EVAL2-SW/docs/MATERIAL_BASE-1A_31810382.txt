CCM, Chadema Mwanza vyatambiana
Apr 03, 2015

VUGUVUGU la Uchaguzi Mkuu ujao limechochea uhasama wa kisiasa kati ya Chama Cha Mapinduzi (CCM) na Chama cha Demokrasia na Maendeleo (Chadema) mkoani Mwanza, huku kila upande ukitumia udhaifu wa mwingine kujinadi na kujitumainisha kutwaa ushindi mnono katika majimbo tisa yanayounda mkoa huo.
Wakati CCM kinajipanga kuteua wagombea wanaokubalika kwa wananchi miongoni mwa mikakati mingine ili kufanikisha lengo la ushindi katika uchaguzi huo, Chadema kinaendelea kuanika udhaifu wa chama hicho tawala na Serikali katika kutekeleza majukumu ya kuwahudumia Wa tanzania.
Katika mahojiano maalumu na Raia Mwema wiki hii jijini Mwanza, viongozi wa vyama hivyo wametambiana kwa nyakati tofauti kuhusu uwajibikaji kwa wananchi unaoweza kuvibeba katika Uchaguzi Mkuu wa Rais, Wabunge na Madiwani unaotarajiwa kufanyika nchini Oktoba mwaka huu.
Majigambo ya CCM
Katibu wa CCM Mkoa wa Mwanza, Miraji Mtaturu, anasema utekelezaji wa ilani ya chama hicho kwa kupunguza matatizo mbalimbali yanayowakabili wananchi ndio msingi utakaokiwezesha kufikia lengo la kupata ushindi wa kishindo katika uchaguzi huo.
“Lengo letu la kuelekea kwenye Uchaguzi Mkuu ujao ni kushinda na ili kufikia lengo hilo tumejipanga kuhakikisha tunawapatia wananchi wagombea wanaokubalika kuanzia nafasi ya udiwani, ubunge hadi urais,” anasema Mtaturu na kuongeza:
“Lakini pia tumetekeleza Ilani ya CCM vizuri kwa kuhudumia wananchi, kupitia Serikali tumeboresha na tunaendelea kuboresha zaidi huduma mbalimbali za kijamii kama vile barabara na elimu, wananchi wanaona juhudi zetu, tunaamini wataendelea kutuunga mkono kwenye uchaguzi ujao.”
Kwa mujibu wa Mtaturu, CCM kina nafasi kubwa ya kutwaa ubunge katika majimbo yote tisa ya mkoani Mwanza. Majimbo hayo na vyama vinavyoyaongoza vikiwa kwenye mabano ni Nyamagana (Chadema), Magu (CCM), Ilemela (Chadema), Sengerema (CCM), Misungwi (CCM), Kwimba (CCM), Ukerewe (Chadema), Buchosa (CCM) na Sumve (CCM).
Mtaturu anajivunia ushindi wa CCM Mkoa wa Mwanza katika Uchaguzi wa Serikali za Mitaa uliofanyika mwaka jana, ambapo chama hicho kilitwaa vijiji zaidi ya 500 dhidi ya Chadema kilichotwaa vijiji zaidi ya 300. Kwamba uchindi huo ni kielelezo tosha kwamba chama hicho tawala kinakubalika zaidi kwa wananchi kuliko vyama vingine vya siasa mkoani humo.
Akijibu swali la mwandishi wa makala hii aliyetaka kujua kama CCM hakihofu nguvu ya Umoja wa Katiba ya Wananchi (Ukawa) unaokijumuisha Chadema, Mtaturu alivibeza vyama vya upinzani akisema havijajiandaa kushika madaraka ya nchi.
“Vyama vya upinzani havina sera za msingi zinazovutia wananchi, kwa ujumla havijajiandaa kuongoza nchi. Mfano, ukiangalia maeneo ambayo wapinzani wanaongoza hawajaleta maendeleo, hawashiriki shughuli za maendeleo, badala yake wamejikita katika maandamano,” anasema Mtaturu.
Kuhusu kashfa za ubadhirifu wa mali za umma na matumizi mabaya ya madaraka zinazowandama baadhi ya vigogo wa CCM na Serikali, katibu huyo anasema haoni sababu ya chama hicho na Serikali kulaumiwa kwa jumla kwa kuwa hayo ni makosa yanayofanywa na viongozi wachache kwa utashi wao binafsi.
“Sikatai kwamba baadhi ya viongozi wanalalamikiwa kwa ufisadi, lakini hayo ni makosa yanayofanywa na watu wachache, siyo CCM wala Serikali kwa ujumla. Suala la wizi hata nyumbani mtoto anaiba daftari kwa utashi wake binafsi, siyo kwa kutumwa na familia,” anasisitiza Mtaturu.
Hata hivyo, anasema kutokana na kutambua madhara ya vitendo vya ubadhirifu wa mali za umma nchini, Serikali imeendelea kuchukua hatua mbalimbali dhidi ya wahusika ikiwa ni pamoja na kuwapokonya madaraka na kuwachukulia hatua za kisheria.
Tambo za Chadema
Kwa upande wake, Mwenyekiti wa Chadema Mkoa wa Mwanza, Mhandisi Adrian Tizeba, anasema chama hicho kina matumaini makubwa ya kukigaragaza CCM kwenye majimbo ya uchaguzi mkoani humo kutokana na nguvu ya umma (people’s power).
“Chadema mkoani Mwanza tumejipanga vizuri kimuundo, tumefanya vizuri katika Uchaguzi wa Serikali za Mitaa wa Desemba mwaka jana ukilinganisha na miaka ya nyuma,” anasema Tizeba na kuendelea:
“Tunazidi kupata hamasa kubwa na kuungwa mkono na wananchi wengi, tuna sera nzuri zinazowatia moyo Wa tanzania. Tuna matumaini makubwa ya kukishinda CCM kwa sababu viongozi wake na Serikali wamepwaya katika kuwatumikia wananchi.
“Huduma nyingi zimezorota nchini, kuna viongozi hawaelekei kuacha ari ya ufisadi bali wanaongeza kasi ya wizi wa mali za umma na kutelekeza wananchi.”
Tizeba anataja dosari kubwa ya CCM kwamba ni ya kushindwa kusimamia watendaji wa Serikali katika kutekeleza majukumu yao na kuwezesha rasilimali za nchi kuwanufaisha wananchi kwa kiwango cha kuridhisha.
“Kwenye CCM kila mtu anachukua chake, baadhi ya viongozi wanagawana rasilimali, wameshindwa kusimamia mambo yanayotakiwa kwa wananchi, hizi ni dalili za wazi kwamba wamechoka kabisa.


