
Wakulima sasa kupumua, kuuza nafaka nje kwa vibali

Imeandikwa na Angela Semaya, Dodoma

Imechapishwa: 10 Septemba 2016

SERIKALI itakamilisha utaratibu mpya wa kuuza chakula nje ya nchi ndani ya wiki moja kuanza jana na vibali vya mazao aina ya mahindi na mchele vitaendelea kutolewa.

Hayo yalibainishwa jana na Waziri wa Kilimo, Mifugo na Uvuvi, Charles Tizeba wakati akitoa kauli ya serikali kuhusu hali ya chakula nchini na uzalishaji kwa msimu wa mazao wa mwaka 2015/2016 na upatikanaji wa chakula mwaka 2016/2017.
Dk Tizeba alisema kuanzia jana serikali itakamilisha utaratibu huo mpya wa kuuza chakula nje ya nchi baada ya kuusitisha kutokana na mapungufu, ikiwemo usafirishaji chakula kingi nje bila utaratibu maalumu. Aliainisha upungufu huo kuwa ni wafanyabiashara kutoka nchi jirani kununua vyakula mashambani hata kabla ya kuvunwa. 
“Ingawa uuzaji wa vyakula nje ni fursa kwa waulima wetu kupata bei nzuri, lakini inaweza kuwa janga kwa taifa letu kama hautaratibiwa vizuri. Naomba muda huu wa kujipanga vizuri usichukuliwe kuwa wizara inawaangilia wakulima kutumia fursa ya soko, lakini serikali inalo jukumu la maslahi mapana ya kuhakikisha kuwa nchi haingii kwenye janga la njaa,” alisema.
Kuhusu utaratibu wa utoaji vibali vya kuuza na kuingiza mazao ya chakula kwenda na kutoka nje ya nchi, alisema mfumo huo ulionesha kuwepo mapungufu ambapo utaratibu haukuweka kiasi cha juu kinachoruhusiwa na mtoa kibali na kutoa mfano wa kampuni kupewa hadi tani 350,000 ikiwa ni mara mbili ya uwezo wa hifadhi ya Wakala wa Taifa wa Hifadhi ya Chakula (NFRA) ambapo ni sawa na kuhamisha chakula cha nchi na sio biashara.
Pia mfumo huo haukuwa na utaratibu mzuri na kufanya mfanyabiashara aliyenyimwa kibali na mamlaka moja kwenda kukipata kutoka mamlaka nyingine bila shida yoyote na pia kiasi kilichokuwa kikisafirishwa nje ya nchi hakikujulikana kwa urahisi kutoka mamlaka inayohusika kutoa vibali.
Kuhusu hali ya chakula; Tizeba alisema hali ya usalama wa chakula inaridhisha, hivyo kumekuwa na umuhimu wa kuendelea kutafuta masoko ndani na nje ya nchi ili kutoa fursa kwa wazalishaji kujipatia kipato.
Kwa mujibu wa waziri huyo, tathmini ya awali ya uzalishaji mazao ya chaula kwa mwaka 2015/2016 na upatikanaji wa chakula mwaka 2016/2017 inaonesha kuwa kitaifa uzalishaji chakula utafika tani 16,172,841 za chakula kwa mlinganisho wa nafaka na ili nchi ijitosheleze kwa mahitaji ya chakula kwa mwaka 2016/2017, zinahitajika tani 13,159,326 ambapo tani 8,355,767 ni za mazao ya nafaka na tani 4,803,560 ni mazao yasiyokuwa nafaka.
Alisema kulingana na takwimu hizo za upatikanaji na mahitaji ya chakula, nchi itakuwa na hali ya chakula ya kiwango cha utoshelevu wa ziada kwa asilimia 123.
Akizungumzia hali ya hifadhi ya chakula na mpango wa ununuzi kwa msimu wa mwaka 2016/2017, Tizeba alisema NFRA ina uwezo wa kuhifadhi jumla ya tani 246,000 na hadi kufika Septemba 6, mwaka huu ilikuwa na akiba ya tani 67,506.920 za chakula kinachojumuisha mahindi, mpunga na mtama.


