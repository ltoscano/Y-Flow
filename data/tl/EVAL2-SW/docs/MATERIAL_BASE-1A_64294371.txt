CCM kweli bado ni sehemu ya suluhisho?
Jul 01, 2015

NDANI ya wiki hizi mbili zijazo Wa tanzania watapata nafasi ya kuona na kuamua kama CCM inaweza kufikiria na kukubaliwa kama sehemu ya suluhisho la matatizo yetu nchini. Hili litakuwa kweli pale tutakapoona jinsi chama hiki tawala kitakavyojitahidi kupata mgombea atakayepeperusha bendera yake kwenye Uchaguzi Mkuu mwishoni mwa mwezi Oktoba. Tayari vikao mbalimbali vya maandalizi ya mchakato huu vimeshaanza na katika siku chache zijazo kutakuwa na hatua mbalimbali za kupata wagombea wa chama hicho na kubwa zaidi ni lile la mgombea wa urais.
Saa chache zijazo waliotangaza nia kadha wa kadha watarejesha fomu zao za kutafuta wadhamini hasa wale ambao watakuwa bado hawajarudisha maana mwisho wa kufanya hivyo ndio huo umefika. Wale waliopata wadhamini 450 tuna wale walioenda kutafuta maelfu wote wataingia katika bakuli la kuchujwa ili hatimaye vikao vya kukata majina vianze.
Huko kuchukua fomu tu tayari kumeshatuonesha mambo mengi ambayo yanapaswa kutushtua na kutufikirisha wakati huohuo mambo mengine ambayo yameacha maswali mengi zaidi kuliko majibu. Kwa mfano mojawapo ya swali ambalo sijui kama litapatiwa jibu ni kwa nini CCM inapenda kujiletea matatizo hivyo? Chukulia kwa mfano hivi kulikuwa na ugumu gani wa kuweka sharti au utaratibu kuwa mgombea anahitaji wadhamini wasiopungua 450 lakini wasiozidi 1,000? Hivi ingekuwa vibaya sana kufanya hivi au ndio lile lile tatizo la kutofikiria sana kwa ‘magenius’ wetu?
Kwa kutokuweka kima cha juu kabisa cha wadhamini siyo kwamba CCM yenyewe imejitegea mtego? Unaweza vipi kupima mtu anayekubalika na kupendwa zaidi na wana CCM kama hutaangalia idadi ya wadhamini? Kwa mfano, mtu aliyepata wadhamini 450 tu na hakuchukua muda kutafuta wadhamini wengi zaidi ili kuonesha kukubalika kwake katika chama anaweza vipi kushindanishwa na mtu ambaye anayekuja na majina ya wadhamini 100,000!?
Hivi mwenye wadhamini laki moja siyo kwamba anakuwa mwiba kwa chama? Chukulia kwa mfano mtu huyo anakatwa jina lake hatua za mwanzo na yeye kwa uchungu au hasira au kisasi (au vyote hivyo) anaamua kutoka kwenye chama na kuomba wale waliomdhamini wamuunge mkono kwa safari yake mpya chama kinaweza vipi kujitetea kuwa kilikata jina kwa maslahi ya chama? Siyo kwamba msemo wa “mchimba shimo hutumbukia mwenyewe” una ukweli?
Lakini hilo ni moja tu. Jingine ni kuwa kama mtu atawasikiliza watangaza nia na hata viongozi mbalimbali wa CCM wanavyozungumza unaweza kabisa kufikiria wanazungumza kana kwamba wao siyo watawala. Hili nimeliandika huko nyuma na ni bora nilirudie kidogo tu. Iweje leo watangaza nia wanazungumzia sijui “Tanzania Mpya” sijui “mabadiliko” sijui “wanayajua matatizo ya wananchi” hivi kweli kabisa kuna Wa tanzania wanaamini kuwa wanayosema hawa watangaza nia yana ukweli? Na hawa wenye kuwaamini hawa tunaweza kuwapima vipi kama bado wanautimamu katika vichwa vyao? Hivi kweli kabisa wanaamini kabisa hawa watangaza nia leo hii ndio wamegundua suluhisho la matatizo ya Wa tanzania na hatimaye watayapatia dawa sasa hivi?
Au watu hata hawataki tena kufikiria kuwa watangaza nia karibu asilimia hamsini wamekuwa ni mawaziri au manaibu mawaziri ndani ya serikali hiyo hiyo ambayo leo wanainanga kuwa imeshindwa kutimiza ndoto za Wa tanzania?
Lakini cha kuudhi na kutisha ni kuwa wapo kati yetu kabisa wanaamini kuwa CCM bado ni suluhisho? Hivi ni kweli tunaamini CCM itakuja na Ilani ambayo itawapa Wa tanzania mwanga mpya kuliko mwanga uliotolewa mwaka 2005 au mwaka 2010? Hivi ni kweli Wa tanzania wenye kuiangalia CCM kama suluhisho wanaamini kabisa kuwa labda “safari hii” jibu litakuwa tofauti? Mwalimu wangu mmoja wakati anatufundisha hesabu za kujumlisha nilipokuwa mdogo alisema kitu ambacho ni kweli sana kuwa 2 + 2 ni 4. Haijalishi anayejumlisha ni Mchina, Mjapani au Mmachinga! CCM haiwezi kubadilika na yeyote anayemtaka mgombea wake ni lazima ajue kuwa jibu lake litaendelea kuwa nne.
Binafsi ninaamini kwa CCM angalau kuweza kufikiriwa kuwa sehemu ya suluhisho ni lazima imeguke! Haiwezi kuwa chama kimoja kile kile kilichoshindwa kuleta mabadiliko na sasa kilete mabadiliko? Yaani kundi la watu wale wale ambao wenyewe hawapatani humo ndani tena katika ngazi za juu wanaweza kweli kukaa chini wakapatana kuja na masuala ya maendeleo? Yaani, walishindwa kupatana tangu 2008 leo ati kwa sababu ya Uchaguzi Mkuu wanaweza kupatana na “kuvunja makundi”? Yaani walioshindwa kuvunja makundi 2005 na wengine tangu 1995 leo hii kwa sababu ya Uchaguzi mwingine hatimaye wataweza kuvunja makundi yao? Na wapo kati yetu wenye akili timamu – sijasema wasomi – wanaamini hili kabisa?


