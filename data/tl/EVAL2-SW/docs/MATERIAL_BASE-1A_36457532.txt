
England wametoa ratiba ya Ligi Kuu, sijui TFF mmeiona
Katikati ya wiki iliyopita, Chama cha Soka England, FA, kilitangaza Ratiba ya Ligi Kuu ya soka ya nchi hiyo kwa msimu wa 2016/17 itakayoanza kutimua vumbi Agosti 13, 2016 na kumalizika Mei 21, 2017.
Huo ni msimu wa 25 wa ligi hiyo tangu ilipoanzishwa mwaka 1992. Msimu uliopita ulimalizika kwa Leicester City kutwaa ubingwa, ikiwa ni msimu mmoja baada ya kukoswakoswa kushuka daraja.
Kutangazwa kwa ratiba hiyo kumekuja ikiwa ni baada ya kumalizika kwa msimu wa 2015/16 ulioanza Agosti 8, 2015, na kumalizika Mei 15, 2016.
Kadhalika, kutangazwa kwa ratiba hiyo ya ligi, ni wastani wa mwezi mmoja tangu kumalizika kwa ligi ya msimu ulioisha kwa kuiwezesha Leicester City iliyotwaa ubingwa baada ya miaka 132 ya kuwania ubingwa na tangu kuanzishwa kwa klabu hiyo.
Vilevile kupangwa kwa ratiba hiyo, kumeangalia mambo mbalimbali kama majukumu ya timu za taifa, majukumu ya klabu zake saba zinazoshiriki Ligi ya Mabingwa Ulaya na Michuano ya Europa. England inawakilishwa na timu tatu.
Kutangazwa kwa ratiba hiyo ni kielelezo kuwa itakuwa imeangalia mambo mengi kwa kuwa inashirikisha timu 20 zitakazotifuana kwa miezi nane.
Sasa, kwanini nimeuliza TFF kama wameiona ratiba? Kila mmoja anafahamu tatizo la Kamati ya Ufundi ya TFF, inawezekana hata ile drafti ya ratiba haipo, na kwa sasa kila mmoja anahanja kivyake kwa kuwa ligi imemalizika na Yanga bingwa.
Inafahamika kuwa kila chama kina utawala wake na utaratibu wake kadhalika mashirikisho ya soka katika nchini, lakini kwetu imekuwa jambo la kawaida kutoa ratiba wiki moja kabla ya ligi kuanza, hatua ambayo inakwaza baadhi ya timu kujipanga.
Jiografia ya Tanzania inafahamika, inatakiwa ratiba itolewe, kama kuchambuliwa, kama kurekebishwa yaje marekebisho makubwa kwa kuwa tumezoea kurekebisha, ndipo yaingizwe mapema, lakini vinginevyo itakuwa ratiba iliyokamilika.
Nimekuwa nikijiuliza sana kuwa, timu zetu ziko 16, England wana timu 20 na wameshatoa ratiba, sasa nani alipaswa kutangulia kutangaza ratiba, TFF au FA? 
Papo hapo, utasikia TFF yapangua ratiba, TFF yasogeza mechi mbele, au baada ya kuitangaza, wiki moja baadaye wanaibadilisha tena na tena na tena, sasa unajiuliza hawako makini au hawana uhakika na wanachokifanya au sijui, yaani hakuna majibu.
Baada ya ligi kumalizika, malalamiko ya makocha, wachezaji na wadau wa soka ni suala la waamuzi pamoja na panga pangua ya ratiba ya ligi. Wengi waliomba kansa hii isijitokeze msimu ujao. Kitu cha kwanza walichokiona kwa mtazamo wao ni kwamba, TFF na kamati yake kupanga ratiba walau kwa kuangalia gharama za timu, eneo zinapotoka na mipangilio ya mechi zake Mfano uliotolewa ni kuitaka TFF kupanga timu kuhakikisha ama inamaliza mechi zake eneo moja.
Mfano, Kanda ya Ziwa ina timu nyingi za Ligi Kuu, sasa ni vyema kwa TFF ama kubakisha moja ama kuangalia vingine.
Gharama zinazolalamikiwa ni kwamba, timu inaweza kwenda kucheza na Kagera baadaye inaondoka kisha baada ya wiki moja inarudi kucheza na Toto Africa inaondoka na inarudi tena kucheza na Mwadui inaondoka halafu tena kucheza na Mbao FC, vivo hivyo inarudi kanda hiyo kucheza na Stand, ukweli hiyo itakuwa inazikaanga timu japokuwa ni ngumu.
Sijui kama ni tatizo ama la, lakini kinachotakiwa ni kwa TFF kuangalia namna ya kumaliza tatizo hilo, kwa kuwa linaziangamiza klabu nyingi japokuwa ni changamoto.
Kingine ninachokiona, TFF kama inashindwa kuendana na kasi ilete mtu wa kutoa somo kwa viongozi wa TFF hasa Kamati ya Ufundi kuhakikisha mambo yanakwenda kama yalivyo pangwa.
Timu ziko 16 ni wazi, itakuwa rahisi kuangalia mechi za klabu ambazo ndizo zinasumbua ratiba ya ligi, kuangalia mechi za timu ya taifa kwa kuangalia kalenda ya Fifa, na upande mwingine, timu zetu ni mbili, Yanga na Azam tu zinazoshiriki kimataifa.
TFF inatakiwa kujipanga na kuinyesha ukomavu kuliko kufanya jambo moja kwa mazoea kwa muda mrefu ambalo linaonekana sasa ni kama hawana kipya.
Ninaamini, TFF wana uwezo wa kuitoa ratiba mapema, tena iliyokamilika bila kuanza lepe la madoa.
TFF na kamati zake lazima kukaa na kujipanga, kushindwa kutoa ratiba mapema, ni wazi baadhi ya watendaji wanashindwa kuendana na kasi ya TFF.
Mbona ratiba ya timu 20 imetoka mapema na yetu ina timu 16, inasubiri nini?
Kama nilivyosema, timu kujitambua inakwenda wapi mapema, ni vizuri kuliko kusubiri dakika za mwisho au wiki mbili kabla ndipo ratiba inatolewa na ikiangaliwa jiografia ya Tanzania ukifika safari yako unachoka hadi akili.


