
Gor wapokea Sh2 milioni walizoahidiwa na Rais
Na THOMAS MATIKO
HATIMAYE Rais Uhuru Kenyatta ametimiza ahadi yake kwa klabu ya Gor, kwa kuwapa Sh2 milioni alizowaahidi mwaka jana mara tu baada yao kuzuru ikulu kufuatia ubingwa wao wa ligi kuu.
Taarifa zilizonukuliwa kutoka ndani ya klabu hiyo inayoendelea kusota vibaya kwa kukosa udhamini, zimearifu kwamba Uhuru alimkabidhi mwenyekiti wa Gor, Ambrose Rachier hundi ya pesa hizo baada yake kumtembelea tena ikulu kimya kimya mnamo Jumanne.
“Rais alitimiza ahadi yake ya kuitunuku Gor na Sh2 milioni na ameahidi vile vile kuendelea kuwasaidia kumpata mdhamini kwa ajili ya msimu mpya unaokaribia kuanza,” mdokezi huyo alisema. 
Fedha hizo zinatarajia kuipiga jeki Gor ambayo inazidi kujiandaa kwa dimba la klabu bingwa Barani Afrika ambapo wataanza kampeni yao kwa kupepetena na mabingwa wa Madagascar, CNAPS kwenye awamu ya kwanza ya mwondoano.
Gor watakutana na CNAPS ambao ni mabingwa mara tatu wa Ligi Kuu ya Madagascar kati ya Februari 13-15 kwenye mechi ya duru ya kwanza huku ile ya marudiano ikifuata juma moja baadaye.
Kwenye habari nyinginze zinazohusiana na Gor, hatimaye beki matata wao wa zamani David ‘Calabar’ Owino amejiunga rasmi na mabingwa wa ligi kuu ya Zambia Zesco United. 


