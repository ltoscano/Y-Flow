
Bavicha wajitetea kuikashifu serikali

Imeandikwa na Sifa Lubasi, Dodoma

Imechapishwa: 24 Septemba 2016

VIONGOZI wa Baraza la Vijana la Chama cha Demokrasia na Maendeleo (Bavicha), wametoa utetezi wao katika kesi ya kuikashifu Serikali kwa kubainisha kuwa, Tanzania hakuna udiktekta ni nchi ya kidemokrasia na viongozi wake, wamepatikana kwa njia ya kupiga kura. 

Washtakiwa katika kesi hiyo ni Mwenyekiti wa Bavicha Taifa, Patrobas Katambi, Katibu Mkuu wa Bavicha Taifa, Julius Mwita na Mwenyekiti wa Bavicha Mkoa wa Mbeya, George Tito.
Wakitoa utetezi wao jana mbele ya Hakimu Mkazi wa Mahakama ya Wilaya Dodoma Mjini, James Karayemaha, Mwita alisema Julai 7, mwaka huu, walifika Dodoma wakitoka Musoma na waliamua kupata chakula cha usiku katika baa ya Cape Town.
Alisema wakati wameagiza chakula, walifika polisi na kuwataka kwenda kituoni ambapo yalitokea mabishano, hatimaye wakafikishwa kituo cha Polisi.
Alisema wakiwa kituoni hapo, walipigwa picha na kisha kuwekwa rumande na Julai 9, waliandika maelezo na kuelezwa kosa lao kuwa ni kuikashifu Serikali kutokana na kuvaa fulana iliyoandikwa, ‘Tupinge na kukataa udikteta uchwara’.
Mshitakiwa huyo alisema, baadaye aliamriwa kuvua fulana aliyokuwa amevaa kisha walitolewa na kupelekwa kwenye hoteli waliyofikia na polisi ili kufanyiwa upekuzi.
Alisema, baada ya hapo walipelekwa Kituo cha Polisi, Wilaya ya Chamwino, ambapo Tito na Katambi walishushwa na kuelezwa kuwa wamebadilishiwa rumande, huku yeye akipelekwa rumande ya Kituo Kikuu cha Polisi cha mjini Dodoma.
Alisema, fulana hiyo alikuwa ameinunua Musoma baada ya kupendezwa na rangi yake, lakini hakujua maneno hayo yanaikashifu vipi serikali. Mshitakiwa Tito, aliiomba Mahakama imuone hana hatia katika kosa la kuikashifu serikali na kuongeza; “Wakati nimevaa fulana ile sikujua madhara yake, naomba Mahakama iniachie huru kwani sina hatia,” alisema. 
Mshitakiwa Katambi, aliiomba Mahakama imuachie huru kwani fulana aliyoivaa kwa uelewa wake haina uchochezi wowote. Alisema siku ya tukio, alivaa fulana yenye maneno ‘Mwalimu Nyerere Demokrasia Inanyongwa’ na ujumbe kwenye fulana hiyo ulikuwa unahamasisha amani na demokrasia.
”Tanzania ni nchi ya kidemokrasia inayofuata misingi ya vyama vingi vya siasa,” alisema.
Shahidi upande wa mashtaka, Hilda Newton (23), mkazi wa Dar es Salaam, alieleza jinsi washtakiwa walivyokamatwa na Polisi wakiwa katika Baa ya Cape Town.
Upande wa utetezi ulifunga ushahidi wake na kesi hiyo imepangwa kutolewa hukumu Oktoba 3, mwaka huu, huku washtakiwa wakiwa nje kwa dhamana.
Awali ilidaiwa na Wakili wa Serikali, Linna Magoma kuwa, Julai 9, mwaka huu katika Baa ya Cape Town katika Manispaa ya Dodoma, washtakiwa walikutwa na fulana zenye maandishi yenye lugha ya uchochezi kinyume na sheria.


