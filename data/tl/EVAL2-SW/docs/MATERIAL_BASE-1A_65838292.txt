
Wahamasishwa kutoa vyeti vya kuzaliwa

Imeandikwa na Mwandishi Wetu, Iringa

Imechapishwa: 28 Septemba 2016

WATENDAJI wa kata zilizopo katika Manispaa ya Iringa na Njombe wametakiwa kuwaandikisha na kutoa vyeti kwa watoto wa umri wa chini ya miaka mitano, ili kuiwezesha serikali kupanga vema mipango yake.

Agizo hilo limetolewa na Mkuu wa Mkoa wa Iringa, Amina Masenza.
Alisema hicho kitakuwa ni moja ya kipimo kikubwa cha uwezo wa watendaji hao kazini, huku akisisitiza kuwa atakayeshindwa kufanikisha hilo atafukuzwa kazi.
Masenza alisema, kuanzia sasa ripoti za kila mwezi za watendaji hao ziwekewe kifungu kinachoonesha ni kwa kiasi gani wametoa huduma hiyo ili kubaini watakaoshindwa kufanikisha kazi hiyo.
“Nataka mpaka Desemba mwaka huu, Iringa tuwe tumemaliza hili kwa kuwa nina kila sababu ya kufanya hayo,” alisema.
Aliongeza, kwamba ili kufanikisha kazi hiyo Iringa ina vituo vya afya 352 vitakavyotumika kusajili, huku katika mkoa wa Njombe vipo 357.
Wakati huo huo, kampuni ya simu za mkononi ya Tigo imetoa simu 800 za thamani ya Sh milioni 120 kusaidia uandikishwaji huo katika mikoa hiyo.


