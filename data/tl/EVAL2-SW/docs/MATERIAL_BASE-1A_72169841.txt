
Mkandarasi wa barabara ya juu Tazara akaliwa kooni

Imeandikwa na Mohamed Mussa

Imechapishwa: 01 Oktoba 2016

SERIKALI amemtaka mkandarasi anayesimamia mradi wa ujenzi wa barabara ya juu (flyvver) Tazara jijini Dar es Salaam, kukamilisha kazi hiyo kabla ya Oktoba 2018, muda ambao mradi huo unatakiwa kukamilika. 

Waziri wa Ujenzi, Uchukuzi na Mawasiliano, Profesa Makame Mbarawa alitoa maagizo hayo jana alipotembelea kituo cha ujenzi wa barabara ya juu ‘flyover’ Tazara ili kujionea maendeleo ya mradi huo.
Mbarawa alisema anamtaka mkandarasi kumaliza mapema ujenzi wa mradi huo, kwa kuwa ni barabara ya kwanza ya juu, hivyo itaweka histori kubwa kwa watumiaji wa barabara nchini.
“Hii itakuwa barabara ya kwanza, hivyo itaweka historia kubwa kwa nchi yetu, ndio mwanzo wa historia ya Tanzania kuwa na barabara ya juu,” alisema.
Mbarawa alisema kabla ya kuanza kutengeneza barabara hiyo ya juu , hawakutegemea kama sehemu kubwa ya barabara hiyo ingetumika wakati ujenzi ukiendelea kama ilivyo sasa, hali inayosababisha kuhamisha utumiaji wa barabara kutoka upande mmoja kwenda mwingine.
Waziri Mbarawa pia alishukuru Serikali ya Japan kwa kufadhili mradi huo, unaogharimu Sh bilioni 93.4 hadi utakapokamilika.
Ofisa Mtendaji Mkuu wa Tanroads, Patrick Mfugale, alisema hadi sasa mradi huo hauna matatizo yoyote. Mradi huo wa barabara za juu ulizinduliwa Aprili 16 mwaka huu na Rais wa John Magufuli.


