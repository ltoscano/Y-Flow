
Simba haitutishi, yatamba Azam

Imeandikwa na Mwandishi Wetu

Imechapishwa: 14 Septemba 2016

BAADA ya Azam FC kuvunja rekodi msimu huu ya kutopoteza mchezo Mbeya, Timu hiyo imetuma salamu kwa Simba kuwa haina uwezo wa kuwatisha.

Azam FC imerudi Dar es Salaam juzi ikitokea Mbeya na jana ilitarajiwa kuanza mazoezi ya maandalizi ya mchezo ujao dhidi ya Simba.
Akizungumza na gazeti hili jana Msemaji wa Azam Jaffar Idd alisema hawezi kuizungumzia Simba kama timu bora kwa kuwa tayari ilishapoteza jina katika soka la nyumbani na la kimataifa. 
“Huwezi kulinganisha Simba na Azam kwa sababu sisi tunang’ara nyumbani, ndio mabingwa wa Afrika Mashariki na Kati, tunatarajia kushiriki mashindano ya Kombe la Shirikisho,” alisema.
Msemaji huyo alisema kama ni kuzungumzia timu bora Azam ndio inayostahili kutokana na sifa zake za kufanya vizuri, tofauti na Simba ambayo haijafanya vizuri katika misimu minne wala kuchukua ubingwa wowote.
Alijitapa kuwa timu yake ni bora, ina makocha bora na kwamba ina matumaini ya kuifunga Simba katika mchezo huo utakaochezwa mwishoni mwa wiki hii kwenye Uwanja wa Uhuru.
Azam FC ndio kinara kwenye msimamo wa Ligi Kuu bara ikiongoza kwa pointi 10 sawa na Simba inayoshika nafasi ya pili wakilingana kwa kila kitu.
Awali kulikuwa na mabishano ya muda mrefu kuhusu uwanja utakaotumika katika mechi hiyo ambayo Azam ndio mwenyeji ambao walitaka ichezwe Azam Complex badala ya uwanja wa Uhuru.
Lakini taarifa ya jana kutoka Shirikisho la Soka Tanzania (TFF) ilisema makubaliano yamefikiwa kwamba mechi hiyo itachezwa Uhuru kwa sababu za kiusalama. Azam imetoka Mbeya baada ya kuvunja rekodi kwa kuifunga Mbeya City mabao 2-1 na Prisons bao 1-0.
Msimu uliopita Azam ilifungwa mabao 3-0 na Mbeya City kwenye Uwanja wa Sokoine na pia, katika mchezo dhidi ya Prisons ikitoka sare ya bila kufungana.
Katika mchezo ujao, Licha ya Azam FC kutamba kuwa na uwezo zaidi ya Simba kwa vigezo vya kushiriki michuano ya kimataifa bado timu hizo mara nyingi zinapokutana hutoka sare. Msimu uliopita hakuna timu iliyomfunga mwenzake baada ya Desemba mwaka juzi kufungana 2-2 na Mei mwaka jana kutoka sare ya bila kufungana.


