
Mawakili waomba kesi ya Ole Nangole itupwe

Imeandikwa na John Mhala, Arusha

Imechapishwa: 14 Oktoba 2016

MAWAKILI wa mjibu maombi, Dk Stephen Kiruswa, wameiambia Mahakama ya Rufaa kuwa mleta maombi katika mahakama hiyo, aliyekuwa Mbunge wa Jimbo la Longido mkoani Arusha, Onesmo ole Nangole, hajafanikiwa kuiomba mahakama hiyo kutengua uamuzi wa Mahakama Kuu Kanda ya Arusha uliotengua ubunge wake.

Mawakili hao, Dk Masumbuko Lamwai, Daudi Haraka na Edmund Ngemera, walisema kuwa hukumu ya Jaji Silvangirwa Mwangesi ilikuwa imezingatia mambo yote ya msingi na kutengua ubunge huo, na wameiomba Mahakama ya Rufaa, kukubaliana na hukumu hiyo bila ya kipingamizi.
Mawakili hao walisema hayo mbele ya majaji watatu wa Mahakama hiyo ya Rufaa, wakiongozwa na Mwenyekiti wa kikao hicho, Jaji Sauda Mjasiri na wenzake, Jaji Mussa Kipenka na Jaji Profesa Juma Mussa.
Wakili Lamwai alisema uchaguzi mzima wa Jimbo la Longido, ulipikwa na kuchakachuliwa, na hilo lilionekana katika hukumu ya Jaji Mwangesi na ndio maana aliamua kutengua ubunge huo bila ya kipingamizi.
Wakili huyo mkongwe nchini, aliyetumia zaidi ya saa tatu kupinga sababu sita, zilizotolewa na waleta maombi katika mahakama hiyo, mawakili Method Kimomogolo na John Materu, alisema fujo, vurugu na malumbano katika chumba cha kuhesabu kura, kulikuwa na ushahidi na ulitolewa na shahidi wa tano kwa maandishi yake na mahojiano mahakamani.
Alisema shahidi huyo ni Mkuu wa Polisi wa Wilaya ya Longido (OCD), Mohamedi Kitio ambaye alikuwa msimamizi mkuu wa usalama katika jimbo hilo na alisema mbele ya jaji kuwa katika chumba hicho, kulikuwa na vurugu na fujo na aliamuriwa na msimamizi wa uchaguzi wa jimbo hilo, Felix Kimario kuwatoa nje wagombea na mawakala wao. 
Lamwai alisema kiapo cha maandishi aya ya tano cha OCD Kitio, kinaeleza wazi kuwa alikiri kuwepo kwa vurugu, fujo na malumbano na aliamriwa kuwatoa wagombea na mawakala nje ya chumba cha majumuisho, na alisema pia katika chumba hicho kulikuwa na polisi zaidi ya 32, hiyo tosha jaji aliona ni vurugu zaidi, kwani sheria hairuhusu.
Wakili huyo maarufu aliendelea kudai kuwa hukumu ya Jaji Mwangesi, ilikuwa sahihi kutengua ubunge wa Nangole, kwani OCD wakati anahojiwa, alikiri mahakamani kuwa Nangole alianzisha vurugu na fujo katika chumba cha majumuisho.
Alisema baada ya kufanikiwa kuleta vurugu na kuharibu uwekaji wa matokeo katika kompyuta, Nangole na msimamizi waliamua wao wenyewe kuingiza matokeo ya uchaguzi kizamani, hali iliyowafanya kufanya wanavyotaka, na jaji katika hukumu yake alisema zoezi zima la uchaguzi Jimbo la Longido, halikufuata utaratibu uliowekwa na kulikuwa na ukiukwaji mkubwa wa sheria ya uchaguzi bila ya kuwa na shaka yoyote.
Lamwai aliwaambia majaji wa Mahakama ya Rufaa kuwa fomu za matokeo ya udiwani, ndizo zilizotumika kutangaza matokeo ya ubunge kinyume cha sheria ya uchaguzi, na matokeo yote kuchakachuliwa na kupikwa bila ya uoga wowote kwa matakwa ya Nangole.
Wakili wa mleta maombi, Method Kimomogolo alitoa sababu sita za kutaka hukumu hiyo itenguliwe, ikiwamo kudai kuwa Jaji Mwangesi alikosea kisheria kwa kushindwa kuamua, iwapo kilichotokea kwenye chumba cha majumuisho, kilikuwa vurugu ama mzozo tu wa maneno.


