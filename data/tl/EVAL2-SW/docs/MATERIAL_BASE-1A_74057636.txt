
Serikali itatue shida zilizotajwa
Na LEONARD ONYANGO
miezi miwili sasa wanasiasa kutoka miungano ya Jubilee na Cord wamekuwa wakitumia kila ukumbi wanaopata, iwe kumbi za kidini au matanga, kupakana tope hadharani.
Wanasiasa kutoka muungano wa Cord walianza na `wimbo' wa mazungumzo ya kitaifa na na kumalizia na `kibwagizo' cha kura ya maoni.
Muungano wa Cord ukiongozwa na vinara wake aliyekuwa waziri mkuu, Raila Odinga, makamu wa rais wa zamani, Kalonzo Musyoka na seneta wa Bungoma Moses Wetang'ula, umekuwa ukishutumu serikali ya kitaifa kwa kushindwa kudhibiti usalama, gharama ya juu ya maisha, ufisadi, upendeleo katika nyadhifa serikalini miongoni mwa mambo mengine.
Wakati wa mkutano wa Saba Saba, viongozi wa Cord walitangaza kuwa mlango wa mazungumzo ya kitaifa umefungwa, wakafungua ukurasa wa kura ya maamuzi.
Viongozi wa Jubilee, pia wamekuwa wakifanya kila liwezekanalo kuzima juhudi za Cord kuhakikisha kuwa wapinzani wao hawajizolei umaarufu na hata kuhusisha upinzani na msururu wa mauaji ya kinyama ambayo yanaendelea katika ukanda wa Pwani.
Siasa za aina hii hazina manufaa nchini bali zinalenga kuibua uhasama kwa misingi ya kikabila, dini na kisiasa.
Maneno matupu hayavunji mfupa; badala ya kutumia muda mwingi kukanusha kila kinachosemwa na upinzani, serikali ya Jubilee inafaa kushughulikia masuala nyeti ambayo yanaonekana kuzua utata.
Mathalani, serikali ni sharti ionyeshe kuwa inapambana na tatizo la ufisadi kwa kuvalia njuga madai kuhusu kuwepo kwa visa vya ufisadi wakati wa zoezi la kuajiri makurutu wa polisi. Ikiwa ushahidi wa kutosha utapatikana, wahusika wachukuliwe hatua kali za kisheria.
KUDHIHIRISHA
Kadhalika, serikali inafaa kudhihirishia upinzani kuwa imeimarisha usalama kwa kupambana na makundi ya wahalifu ambao yamekuwa yakiua kiholela Wakenya wasio na hatia katika kaunti ya Lamu na maeneo mengineyo nchini.
Ni aibu kwa serikali kudai kuwa upinzani ndio unapanga mashambulizi ya kigaidi bila kuwatia mbaroni wahusika kwani usalama wa Wakenya uko mikononi mwa serikali na wala si vinginevyo. Mikakati kabambe pia inafaa kubuniwa ili kuhakikisha kuwa gharama ya maisha inapunguzwa ili kuwarahisishia mzigo wa maisha wananchi wa kipato cha chini.
Kama isemavyo Biblia takatifu: huwezi ukatoa kibanzi kwenye jicho la mwenzio ilihali lako lina boriti; muungano wa Cord kupitia kwa serikali zake 24 za kaunti, unafaa kuonyesha kuwa kasoro ambazo wamekuwa wakiona katika muungano ya kitaifa hazimo kwenye serikali hizo.
Je, ni kaunti ngapi zinazoongozwa na magavana kutoka muungano wa Cord ambazo wafanyakazi wake walipewa nyadhifa kwa kuzingatia kuhitimu na hawana uhusiano wa aina yoyote na maafisa wa ngazi za juu serikalini? Ikiwa hakuna, muungano wa Cord unafaa kushutumu magavana wake kabla ya kumiminia lawama serikali ya kitaifa.
Huku kamati maalumu ikiwa tayari imetajwa na Cord kuendesha mchakato wa kura ya maamuzi, viongozi wakuu wa upinzani wanafaa kujihadhari kwani huenda kura hiyo ikawageukia na kuwakaanga kisiasa. 


