
Kiungo Kahata alenga timu za ng’ambo si Kenya
KIUNGO mahiri, Francis Kahata amethibitisha kuwa hana mpango wowote wa kujiunga na timu yoyote ya Ligi kuu ya Kenya (TPL). 
Nyota huyo wa zamani wa Thika United na pia timu ya taifa ya Harambee Stars alidokeza kwamba huenda akajiunga na timu ya ng’ambo wiki chache zijazo.
Ingawaje alibana jina la timu hiyo, Kahata alisema amepokea mialiko kadha kutoka kwa timu za ugenini na hivyo basi kupinga uwezekano wa kujiunga na mojawapo wa timu za Ligi kuu ya KPL.
Viongozi wa timu ya Thika United walinukuliwa wiki chache zilizopita kupitia meneja wa timu George Maina wakisema wameanza mazungumzo na mchezaji huyo mwenye kipaji cha aina yake aweze kujiunga na timu hiyo kwa ajili ya msimu ujao wa Ligi kuu.
Akiongea na Taifa Leo katika uwanja wa Huruma wakati wa fainali za kombe la Eastlands Community Cup, Kahata alidokeza kwamba anaunga mkono wazo wa Ligi kuu ya KPL kujumuisha jumla ya timu 18.
Binafsi, ninaunga mkono Ligi kuu kujumuisha zaidi ya timu 16 ili timu za mashinani zipate fursa ya kuonekana. Kuna Kahata, Oliech na Mariga wengi kule mashinani ambao wanafaa kuonekana.
“Mimi niko tayari kusalimu amri kwa kupeana jezi yangu ya timu ya taifa ya Harambee Stars kwa mchezaji chipukizi ambaye ataonekana ameiva kuchezea timu ya taifa. Tungependa kuona kizazi kipya kikichukua nafasi zetu ili tuweze kuwatambua,” akasisitiza Kahata.
Katika fainali hiyo, timu ya Flamingo kutoka mtaa wa Umoja/Innercore ikiongozwa na Kahata iliweza kuibuka washindi wa mabao 2-1 dhidi ya timu ya Indomitable kutoka mtaa wa Dandora/ Flamingo ilijumuisha wachezaji kadha wanaocheza Ligi kuu ya KPLwakiongozwa na George “Blackberry’ Odhiambo wa Gor Mahia, Moses Otieno(Posta Rangers) Maurice Odipo (Bandari). Peter Wainaina, Chrispine Onyango (KCB) na wengine.


