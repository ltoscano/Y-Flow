
Ligi ya netiboli Zanzibar kuanza leo

Imeandikwa na Mwajuma Juma, Zanzibar

Imechapishwa: 16 Septemba 2016

LIGI Kuu ya netiboli inatarajiwa kuanza leo katika viwanja vya Gymkhana kwa kupigwa michezo miwili, huku mchezo wa ufunguzi ukiwa ni kati ya Mafunzo na KVZ Wanawake.

Ligi hiyo inashirikisha timu 11 zikiwemo sita za wanawake na tano za wanaume.
Kabla ya mchezo huo wa ufunguzi kutakuwa na mchezo wa wanaume kati ya timu ya KVZ itakayomenyana na JKU. 
Akizungumza na mwandishi wa habari hizi jana Katibu wa chama cha mchezo huo Zanzibar, Said Mansab alisema kwamba maandalizi kwa ajili ya ligi hiyo yamekamilika.
Alizitaja timu nyingine zinazoshiriki ligi hiyo kwa wanaume ni Polisi, Sogea na Msambweni na kwa wanawake ni JKU, Zimamoto, Sogea na Afya.
Ligi hiyo inashirikisha timu za Unguja pekee ambapo baada ya kumalizika kwake kutatoka timu nane zikiwemo nne za wanawake na nne za wanaume ambazo zitaungana na timu nane za Pemba kucheza Ligi Kuu inayotarajiwa kuchezwa mwezi ujao.


