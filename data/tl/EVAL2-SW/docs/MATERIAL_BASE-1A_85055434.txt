
Namna wakulima walivyonyonywa Kapunga
Aug 25, 2016 by Felix Mwakyembe

Katika matoleo mawili ya nyuma tulizungumzia mgogoro wa mipaka kati ya Shamba la Kapunga na Kijiji cha Kapuga. leo mwandishi wetu, FELIX MWAKYEMBE, anaendelea na mfululizo wa makala za mgogoro huo kwa kuangalia jinsi mfumo wa Nyarubanja unavyofanya kazi ndani ya jamii inayofuata siasa ya Ujamaa na Kujitegemea.

WAKULIMA wa mpunga wenye kukodi katika Shamba la Kapunga, sasa wamejikuta wakigeuzwa manamba na mwekezaji kupitia mfumo wa ushirika anaoutumia, imefahamika.

Taarifa kutoka kwa baadhi ya wakulima hao zinaonyesha kuwa kuna aina mbili za mikataba wanayopewa wakulima wanaokodi kwenye shamba hilo, mmoja ni tofauti kabisa na hali halisi wanayokutana nayo wakishakulima na haupo kimaandishi. Utaratibu ambao mkataba wake upo kimaandishi ni ule usio na masharti magumu.

Hata hivyo, baadhi ya wakulima wenye kukodi shambani hapo, walieleza kuwa mwekezaji ametengeneza utaratibu mwingine unaomlazimisha mkulima kukodi eneo kubwa zaidi kwa kutumia utaratibu wenye mkataba usiokuwepo kimaandishi, ukifahamika kama ushirika, wenyewe hutumia neno la Kiingereza wakiuita sharing.

Raia Mwema limelezwa kuwa utaratibu huo wa ushirikiano kati ya mkulima anayekodi ploti na mwekezaji ndio wenye masharti magumu yenye kumnufaisha zaidi mwekezaji na kumnyonya mkulima.

“Huu ni umanamba, sharing hauwekwi wazi, ni siri ya ndani,” anasema mkulima aliyekodi shambani hapo msimu uliopita na ambaye ameomba kuhifadhiwa jina kwa ajili ya usalama wake.

Wakulima wanavyonyonywa

Vyanzo vya habari miongoni mwa wakulima hao vinabainisha kuwa katika msimu uliopita wa 2015/2016 ploti moja wanayotakiwa kushirikiana na mwekezaji walikodi kwa shilingi 2,000, 000.00. .

Katika mfumo huo, mwekezaji ndiye mwenye jukumu la kulima na kuvuna ambapo baada ya mavuno mkulima hulazimika kurudisha gharama hizo, malipo ambayo hufanywa kwa mfumo wa mazao.

Mwekezaji pia hutoa mbegu, mbolea na huduma zote hizo huingizwa kwenye gharama za mkulima kwa viwango vya gharama vilivyopangwa mwekezaji.

“Utavuniwa ploti zote ndani ya skimu kila ploti hekta 6, huduma zote zitaingizwa kwenye vitabu kama malipo ya awali na gharama zote zitalipwa na mkulima wa nje kwenye mapato,” inaeleza sehemu ya mkataba, msimu wa mwaka 2012.

Kwa mujibu wa mkataba wa msimu wa 2012, mkulima anatakiwa kuzalisha tani 6.5 kwa kila hekta. Hesabu iliyo rahisi, iwapo mkulima atafikia kiwango hicho basi atavuna tani 39 kwenye ploti moja yenye hekta sita, hivyo mkulima atabakiwa na tani 15 tu baada ya mwekezaji kuchukua tani zake 24.

Hata hivyo, kiwango cha mpunga ambacho mkulima hutoa kama malipo ya gharama hakiko wazi, wapo wenye kulipa tani 24 za mpunga unaovunwa katika kila ploti na wapo wenye kudaiwa tani 22 kwa ploti.

Inaelezwa kuwa, mavuno, katika msimu mzuri na kwa shamba lililohudumiwa vizuri kwa asilimia mia, huwa kati ya tani 40 na 50. Hata hivyo, kwa mujibu wa wakulima wenyewe, mavuno wayapatayo ni wastani wa tani 35 hadi 40 kwa ploti, tena katika msimu mzuri na huduma ya angalau asilimia 90.

Tani 40 ni sawa na gunia 400 za kilo 100 kila moja, ambapo kwa hesabu ya mwekezaji kuchukua tani 22.5 ina maana atachukua gunia 225 za mpunga katika kila ploti na mkulima kubakiwa na gunia 175 tu, jambo linaloelezwa kuwa ni unyonyaji wa kiwango cha juu.

Pamoja na mwekezaji kusimamia mwenyewe uvunaji, iwapo itatokea mavuno kuwa mabaya na mkulima kupata chini ya tani 22.5 au 24 anazozitaka, basi mkulima huyo huhesabiwa deni ambalo huhamishiwa kwenye msimu mwingine wa kilimo. 

“Hasara haimhusu mwekezaji, iwapo mavuno hayatatosheleza, ni deni, anakudai,” anasema kijana anayesimamia moja ya ploti za mkulima wa nje.

Afisa Mwajiri wa Shamba la Kapunga, James Maliki hakuwa tayari kuzungumzia suala la ukodishaji kwa wakulima wa nje, na kuhoji sababu za mwandishi kufuatilia mikataba ya ukodishaji ploti shambani hapo, mambo aliyosema hayamhusu mwandishi wa habari hizi.

Utaratibu wa pili wa ukodishaji, mkulima hulipia shilingi milioni 3.5 kwa ploti moja na ni utaratibu usiokuwa na masharti hata ya kugawana mavuno. Katika mfumo huo mkulima akishakulipia hiyo pesa huwa wamemalizana na mwekezaji.

Hata hivyo kuna sharti moja linalombana mkulima, ambapo pamoja na kukodi katika utaratibu huo hulazimika kuingia pia katika utaratibu wa ushirika pamoja na mwekezaji.

Wapo waliokodi ploti mbili katika mfumo huo wa shilingi milioni 3.5 kwa ploti, lakini wakalazimishwa kuchukua ploti nyingine nne ambazo wanashirikiana na mwekezaji.

Wakulima hao wanabainisha kuwa, katika mifumo hiyo miwili ya ukodishaji, mwekezaji hupendelea zaidi ule wa kushirikiana ambao hauna mikataba ya kimaandishi, bali mkulima hukabiliwa nao pale anapokodi kupitia mfumo wa shilingi milioni 3.5 kwa ploti ambao ndio uko kwenye maandishi.

“Ukikodi ploti ya shilingi milioni 3.5, lazima uchukue ploti ya ku-share, huchukua asilimia 24 ya mavuno ya ploti moja ya ku share, yasipofikia kiwango anachota, unadaiwa,” anasema mmoja wa wasimamizi wa ploti zilizokodiwa.

Wakulima na umasikini

Wakulima wa Kapunga na Chimala wa leo ni tofauti sana na wale wa kabla ya mwaka 2006, kabla ya kuuzwa kwa shamba hilo. Wakulima wa leo wamechoka, kilimo cha mpunga kimebaki kuwa cha wenye fedha.

Baadhi ya wasimamizi wa mashamba ya watu wenye kukodi, wamefikia hatua ya kujiona wasio stahili tena kulima zao hilo lililokuwa nguzo yao kuu ya uchumi miaka takribani kumi iliyopita. Wanasema shamba hilo sasa linamilikiwa na wenye fedha kutoka nje ya vijiji vyao.

“Hivi sasa shamba linamilikiwa na matajiri toka nje, ndio wenye uwezo wa kukodi na kuwatumia wenyeji, uchumi wa Kapunga umeporomoka vibaya,” anasema mwanakijiji wa Kapunga, Hezron Mwashikumbulu.

Hata hivyo, wananchi hao wamejawa hofu, wanaogopa kuzungumzia kinachoendelea hapo wakiwahofia wakulima wakubwa wenye kukodi ploti katika shamba hilo.

“Ukizungumza ukweli hutishwa na wakulima matajiri,” anasema mwanakijiji mwingine akiomba kutotajwa jina lake gazetini.

Wakulima wenye kukodi shambani hapo pamoja na wanakijiji wa Kapunga hawaaminiani tena, wapo wenye kuamini baadhi ya wenzao wanawasaliti kwa kupeleka kila wanachojadiliana kwa mwekezaji, ambaye wanamhofia kutokana na mtukio ya huko nyuma.


