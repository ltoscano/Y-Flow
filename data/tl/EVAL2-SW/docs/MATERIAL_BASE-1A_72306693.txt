
Machifu ndio wenye ufunguo wa kufanikisha mradi wa Nyumba 10
TANGU Kenya kujinyakulia uhuru, machifu wamekuwa wakifanya kazi ya hali ya juu kuhudumia wananchi katika maeneo yao.
Machifu wamekuwa wakitatua mizozo ya kinyumbani, ambapo wakati bibi na bwana wamekosana, wao huwa wanawaunganisha tena na kusuluhisha matatizo yao.
Pia wakati majirani wamekosana, kesi zao kwanza hutatuliwa na chifu kabla hazijaenda kortini iwapo hawataelewana.
Mpango wa nyumba kumi ambao serikali ilianzisha mwaka jana unaweza tu kufanikishwa na machifu pekee kwa kuwa wanaelewa idadi kubwa ya watu katika maeneo wanayoongoza.
Ulevi na unywaji wa pombe haramu vijijini mwetu ni jambo la kufedhehesha sana. Watu ambao wamekuwa wakitumiwa sana na serikali kupambana na huu unywaji wa pombe ni machifu.
Polisi wanaweza kupigana na hivi vitendo viovu lakini ni vyema kukumbuka kuwa wao hutumwa maeneo tofauti sana na kwao na kabla wajue mapango ya walevi, wengi watakuwa wameathirika mno.
VOLLIN WEKESA, Bungoma Michezo iinuliwe Turkana SASA ni bayana na wazi kuwa maafisa wa michezo wa kaunti ya Turkana wana kibarua kigumu katika kuhakikisha kuwa michezo inaimarika.
Kushindwa kwa timu zilizowakilisha kaunti ya Turkana katika michezo ya Shule za upili Kanda ya Nzoia imedhihirisha kaunti hiyo ina kazi si haba kuleta michezo yake katika kiwango cha juu.
Wanafunzi hao walilaumu hali mbaya ya viwanja na vifaa vingine vya kuchezea.
Nazisihi serikali kuu na ya kaunti kupitia kwa Wizara ya Michezo zipatilize suala hili ili kuinua michezo.
DAUDI K. KEMBOI, Chuo Kikuu cha Masinde Muliro Tutii sheria za barabarani RIPOTI za kufariki kwa Wakenya wanaogongwa na magari wakijaribu kuvuka barabara katika maeneo yasiyofaa bila kujali hatari inayowakumba imeniletea huzuni kubwa kwa kuwapoteza Wakenya hao.
Barabara zetu zina kanuni zake na zafaa kutumiwa na magari na vyombo vingine vya usafiri.
Kilio cha anayetaka kuvuka barabara kutoka upande moja hadi mwingine kilisikizwa na kufanyiwa kazi na Wizara ya Barabara ikatengeneza vivuko vya wanaotembea.
Wakenya tutafakari hilo na tujifunze kuheshimu sheria zote, hata iwe zile tunazoona kama ndogo kwani ndizo zinazochangia uvunjaji wa zile kubwa.
ELIUD NGETICH, Chuo Kikuu cha Masinde Muliro Cord inatupotezea wakati KURA ya maamuzi ni njia tu ya viongozi wa Cord kujitafutia umaarufu kwani baadhi ya mambo waliyotaka yazungumziwe wangetatua wakati walipokuwa katika serikali ya muungano ambapo walikuwa na ushawishi mkubwa.
Tume ya uchaguzi ni tume huru ya kitaifa na Cord wana wawakilishi katika bunge la kitaifa. Mbona wasiwasilishe hoja bungeni ili rais aweze kuteua jopo la kuwachunguza makamishna wa hii tume, bunge liweze kuwajadili na kupiga kura ya kutokuwa na imani nao? MAO OLE KAREI SIMBA, Tabora Tushirikiane kuzima ugaidi MAGAIDI ambao wanaendelea kuangamiza binadamu huko pwani hawana taharuki yeyote kuwa wataangamizwa pia ingawa maafisa wa usalama wamepelekwa katika eneo hilo.
Viongozi wa pwani wanafaa wafanye juhudi za kujadiliana kuhusu usalama na wahakikishe kuwa dhuluma zinazoshuhudiwa kila siku wamepambana nazo kwa upesi iwezekanavyo.
Kando na hayo wahakikishe kuwa maafisa wa usalama ambao waliajiriwa kuimarisha usalama katika eneo hilo wanafanya kazi yao ya kupambana na wahalifu hao wanaohangaisha wananchi.
KENNEDY OMONDI, Chuo Kikuu cha Mt Kenya Askari afungwe jela maisha NIMEUDHIKA sana na kujiuliza tu iwapo unyama tunaotendea wengine tunaweza kutaka kutendewa.
Askari aliyemuua manamba wa gari kwa sababu ya Sh50 ambayo ni hongo alitenda unyama na kukosa utu.
Huyo askari anafaa kufungwa jela maisha yake yote kwani ameua. Iwapo mtu anaweza kumuua mwenzake kwa sababu ya Sh50 tu, na mtu ambaye atamkosea ni lipi litamtendekea? Mimi naomba tu huyu askari awe mfano kwa wale wengine ambao wana tabia ya kuitisha hongo na akinyimwa anamsingizia mwenzake kosa ambalo hajafanya. 
SUSAN MUNYWOKI, Chuo cha Nairobi Aviation


