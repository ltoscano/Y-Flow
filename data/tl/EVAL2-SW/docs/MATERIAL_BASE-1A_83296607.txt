
Pongezi Wakuu EAC kwa uamuzi huo

Imeandikwa na Theopista Nsanzugwanko

Imechapishwa: 11 Septemba 2016

WIKI hii viongozi wakuu wa nchi sita za Jumuiya ya Afrika Mashariki(EAC) wamekutana katika mkutano maalumu kwa ajili ya kujadili masuala mbalimbali yanayoendelea katika jumuiya hiyo, ikiwemo suala la kusaini mkataba wa ushirikiano wa kibiashara na Jumuiya ya Ulaya (EPA). 

Majadiliano ya kusaini mkataba huo yaliyoanza tangu mwaka 2007 na ilikuwa wasaini mkataba huo mwaka huu lakini kutokana na sababu mbalimbali umeshindikana na kuamua kuendelea kufanya majadiliano kwa miezi mitatu zaidi hadi Januari mwakani.
Katika kikao hicho maalumu kilichokaa kwa muda wa zaidi ya saa sita kilitoka na uamuzi huo, licha ya kuwa Kenya na Rwanda zilikuwa zimeshasaini mkataba huo. Lakini kutokana na makubaliano kama jumuiya huku wakiwa na umoja wa forodha kusaini huko hakuwezi kufanya kazi mpaka wasaini kwa pamoja baada ya nchi zote kuridhia, ambapo Tanzania ilikataa kusaini mkataba huo kwa sababu mbalimbali na jumuiya pia kwa sababu zake.
Kuna suala la uchumi wa viwanda ikiwa ni mkakati wa serikali ya awamu ya tano imekuwa sababu kwani nchi inajipanga kuwa na viwanda vyake sasa ikiwa mkataba huo utasaniwa ni kwa kiasi gani bidhaa za viwanda vikongwe vya ulaya zitashindana na zile za Tanzania, kweli ni jambo la kujadili na kuona manufaa yake.
Suala lingine ni nchi hizo kukosa kodi zinazopatikana kutoka katika Jumuiya ya Ulaya, huku jumuiya hiyo ikiiwekea vikwazo Burundi ambaye ni mwanachama wa jumuiya hiyo na wakiangalia sababu za Uingereza kujitoa katika umoja wa ulaya na wao kusisitiza nchi hizo kujiunga nao.
Hizo ni baadhi ya sababu zilizotolewa na Mwenyekiti wa jumuiya hiyo, Rais John Magufuli, za viongozi hao kujipa muda wa kujadiliana zaidi pamoja na nyingine nyingi. Ni pongezi za dhati kwa viongozi hao kwani ni lazima kujiridhisha faida na hasara za kusaini mkataba huo na nchi hizo zilizo mbele kimaendeleo, kwani zisije sababisha kudidimiza maendeleo ya nchi za jumuiya hiyo na kushindwa kujiinua kiuchumi na kuzima ndoto zote za viongozi wetu hasa katika uchumi wa viwanda.
Pia pongezi zinazidi kuwapa viongozi hao kwani suala hilo lilionesha dhahiri kuleta mpasuko katika jumuiya kwa wengine kusaini, lakini kuibuka na kuwa kitu kimoja ni hatua ya kupongezwa kwani imeonesha msimamo, umoja na ushirikiano wa nchi hizo na kamwe hawawezi kuyumbishwa katika suala lolote.
Lakini chini ya uongozi wa Rais Magufuli, jumuiya hiyo imeonesha kuwa na msimamo kwa kuangalia zaidi maslahi ya nchi zao bila kukurupuka kusaini mkataba unaoweza kuwarudisha nyuma kwa nchi zinazoendelea kutaka kurudisha nyuma mipango na mikakati ya kujikwamua.
Ni dhahiri kuwa ushirikiano ni muhimu lakini lazima kujijadili zaidi ni kwa jinsi gani ushirikiano huo hautakuwa na utata katika kufikia malengo waliyojiwekea. Uamuzi huo wa kuhakikisha kusogeza mbele majadiliano hayo kwa lengo la kujiridhisha ni kuunga mkono na wananchi wote wa jumuiya hii kwani wameonesha ni kwa jinsi gani wanasimamia rasilimali za nchi husika kwa umakini bila kuogopa vitisho vya nchi hizo.
Pia viongozi wa jumuiya hiyo wameutaka umoja wa ulaya kusitisha vitisho kwa Kenya ambayo pekee ndiyo yenye uchumi wa kati katika jumuiya hiyo, kusaini ifikapo Oktoba mosi na wasipofanya hivyo wataanza kuwatoza ushuru katika mazao na mboga ambayo ni mazao yanayouzwa kwa wingi nje ya nchi.
Ushirikiano huo wa kuhakikisha wanakubaliana katika masuala mbalimbali kwa umoja inatakiwa kuwa endelevu ili mataifa mengine yatambue si rahisi kushawishi nchi moja katika jumuiya kufanya jambo litakaloathiri jumuiya hiyo kutokana na umoja wao.


