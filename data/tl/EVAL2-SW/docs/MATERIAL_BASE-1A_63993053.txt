
Miss Tanzania ijitazame upya

Imeandikwa na Evance Ngâ€™ingo

Imechapishwa: 10 Septemba 2016

HIVI sasa nchini moja ya matukio makubwa katika medani ya sanaa ni kuwepo kwa shindano la kumsaka mlimbwende wa Tanzania kwa mwaka huu, Miss Tanzania 2016.

Tukio hili ni la kihistoria hasa kutokana na uwepo wake nchini kwa muda wa miaka mingi hadi kufikia mwaka huu. Likiwa chini ya Kampuni ya Lino Agency ambayo imeandaa shindano hilo tangu mwaka 1994, limeendelea kuwa na mvuto hadi kufikia hatua ya kuwaandaa wadada ambao kupitia ushiriki wao kwenye shindano hili wamekuwa watu wenye ushawishi mkubwa katika jamii.
Licha ya misukosuko kadhaa inayolikabili shindano hili limeendelea kujiimarisha kwa kuendelea kusaka warembo nchi nzima ambao wanakuja kuwakilisha nchi kwenye shindano la Dunia. Shindano la mwaka huu la Miss Tanzania linafanyika, ikiwa ni mwaka wake wa pili bila ya kuwa na mdhamini mkuu.
Ikilinganishwa na miaka ya nyuma, ambapo kulikuwa na mdhamini mkuu ambaye alikuwa ni Vodacom Tanzania ikishirikiana na kinywaji cha Reds, limeendelea tangu hapo bila ya kuwa na mdhamini mkubwa anayebeba shindano zima. Kwa mwaka huu linafanyika huku kila mwandaaji akiwa na juhudi binafsi za kutafuta wadhamini wake mwenyewe. 
Hatua hiyo inaweza kuathiri ufanisi wa mafanikio ya shindano hilo na hasa kama iwapo mdhamini akiamua kuingilia maamuzi ya majaji katika kuwachagua washindi wa shindano katika eneo husika. Binafsi ninaona kuwa bado yapo mambo mengi ambayo yanaweza kufanyika katika kurejesha hamasa ya shindano husika.
Hiyo ni pamoja na kutafuta mdhamini wa kudumu wa shindano hilo, ambapo kimsingi mdhamini huyo anatakiwa kumwaga fedha nyingi zitakazosaidia upatikanaji wa warembo kuanzia ngazi ya vitongoji. Kama uongozi wa Lino Agency wakijipanga ninaona bado wanayo nafasi kubwa ya kufanya mengi makubwa katika sekta hiyo.
Kwa kuwa ilikuwa ikidhaminiwa na kampuni ya Bia pamoja na ya simu, bado ninaona fursa kubwa kwenye fani hiyo na hasa iwapo waandaaji wakiamua kuonesha thamani yake.
Hakuna wasiwasi kuwa hata kama waandaaji wa shindano la Miss Tanzania ambao kimsingi ndio wanadhamini mashindano mengine ngazi za chini wakiamua kujiongeza kwa kushirikisha hata wadua wengine kuanzia wa utalii, vinywaji, na hata usafiri bado mvuto wa shindano utarejea na kuwa lenye kuwavutia wengi zaidi kama lilivyokuwa zamani.
Binafsi nikilinganisha hamasa ilivyokuwa zamani katika shindano hilo ninaona mwanga kuwa hata kwa mwaka huu shindano litakuwa na mvuto na kufanya vema zaidi. Hakuna haja kwa waandaaji wa shindano hilo kukata tamaa kwa kuwa bado uhitaji wa aina hiyo ya burudani ni mkubwa na watu wengi wanaonekana kuwa na shauku ya kuendelea kulifuatilia.
Lakini pia sioni ni kwa nini Mkurugenzi wa shindano hilo, Hashim Lundenga kuliuza kwa kampuni nyingine ambayo inaweza kuleta mafanikio kwa haraka zaidi.
Ni imani yangu kuwa iwapo wahusika wakiamua kulijenga upya shindano hilo basi litarejesha tena heshima yake nchini.


