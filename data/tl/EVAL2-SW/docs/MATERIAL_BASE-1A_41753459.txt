

NA MAREGESI PAUL, OUT
KUKUA kwa kasi kwa matumizi ya Teknolojia ya Habari na Mawasiliano (Tehama) kumeleta mafanikio mengi katika nyanja mbalimbali za maisha ya kila siku.
Mafanikio haya yanathibitika kutokana na kuongezeka kwa huduma za mawasiliano, huduma za kifedha na matumizi ya mitandao ya kijamii.
Aidha, mafanikio hayo yameleta changamoto nyingi katika jamii.
Mabadiliko ya teknojia yanajitokeza kila siku hadi siku duniani na kubadili mitindo ya maisha na utendaji wa kazi katika sekta na taaluma mbalimbali.
Wapo baadhi ya watu makini ambao wakati wote wamekuwa wakifuatilia mabadiliko hayo ili kuhakikisha hayawaachi nyuma.
Miongoni mwa wafuatiliaji wa mabadiliko ya kiteknolojia na anayeamini kuwa bila kutumia teknolojia za kisasa hususani katika uzalishaji wa viwanda si rahisi kufanya uzalishaji wenye tija na ufanisi ni Mhandisi Salvatory Rweyemamu.
Rweyemamu ambaye ni Meneja wa Kiwanda cha bia cha TBL Arusha na Kiwanda cha kusindika Shayiri cha TBL kilichopo Moshi mkoani Kilimanjaro, amasema pamoja na majukumu mengi ya kazi aliyonayo huwa anahakikisha anasoma mambo mbalimbali kuhusiana na teknolojia mpya zinazoibuka kila kukicha duniani kote ili kuhakikisha anakwenda sambamba na mabadiliko hayo.
“Naipenda taaluma yangu ya uhandisi wa umeme kwa kiasi kikubwa, muda wangu mwingi huwa nautumia kusoma mambo mengi yanayohusiana na fani hii kwa kuwa teknolojia duniani inakuwa kwa kasi kubwa.
“Ukitaka kuwa mtaalamu na kufanya kazi kwa ufanisi na kwenye kampuni kubwa kama nilipoajiriwa unahitaji kuhakikisha muda wote unakwenda na wakati hususani kujua mabadiliko ya kiteknolojia yanayotokea kila kukicha,” anasema.
Anasema mara nyingi huwa anawaza ni jinsi gani wasomi wa fani ya sayansi nchini wanaweza kutumia taaluma zao kuleta mabadiliko kwenye jamii na kufanya ubunifu wa kiteknolojia badala ya kutegemea ubunifu wa wataalamu wa nje ambao kila kukicha wanaleta mambo mapya ambayo watu wanayatumia na kuyafurahia hata mengine yakiwa si mazuri. 
Rweyemamu anasema alipata elimu ya juu katika Chuo Kikuu Cha Dar es Salaam (UDSM) ambako alisomea shahada ya kwanza ya uhandisi wa umeme na alikuwa miongoni mwa wahitimu waliofanya vizuri mwaka 1988.
Baada ya kumaliza masomo aliajiriwa na Kampuni ya TBL katika kiwanda cha Ilala akiwa kama mhandisi wa umeme.
“Baada ya kufanya kazi kwa kipindi kifupi nilibahatika kupata nafasi ya masomo ya shahada ya uzamili nchini Ujerumani nikiwa nimejikita zaidi katika uhandisi wa umeme wa viwandani na mitambo inayotumia teknolojia za kisasa,” anasema.
Anasema baada ya kurejea nchini aliendelea kufanya kazi za uhandisi katika kiwanda cha TBL na kupandishwa cheo kutokana na ufanisi wake mpaka kufikia nafasi aliyonayo akiwa Meneja anayesimamia viwanda viwili.


