Tuasi au tuhame CCM?
Jul 29, 2015

NILIWAHI kuandika katika safu hii kuwa inapotokea chama cha siasa kimepoteza mvuto au kimeacha misingi ya kuanzishwa kwake, huwa kuna njia kadhaa za wanachama kuchukua.
Wanaweza kuongoza mageuzi ya ndani kama wanaweza na hasa kama chama chenyewe hakijatekwa na viongozi. Njia nyingine ni kuhama chama kwenda chama kingine. Hii ni njia inayotumiwa na wanachama wengi hapa nchini.
Wanapenda kutumia msemo wa Baba wa Taifa usemao “chama si mama yangu&rdquo na kwamba kikiacha misingi yake, basi mtu anakuwa huru kuachana na chama hicho.
Liko kundi jingine dogo ambalo lenyewe hukata tamaa na kuamua kuachana na siasa huku likilaani “siasa kuwa mchezo mchafu” usioweza kuchezwa na watu makini na waaminifu.
Pamoja na njia hizo hapo juu, ipo njia nyingine isiyotumiwa sana hapa Tanzania. Hiyo ni ile ya kuasi na kubaki ndani ya chama, huku mtu au kundi likijipambanua kupingana na mtazamo au msimamo mpya wa chama chao.
Uasi huu haukubaliki katika mazoea ya siasa za Tanzania na mara nyingi unapotokea, matokeo yake ni kufukuzwa na enzi ya chama kimoja, muasi angeweza kuwekwa kizuizini au hata kufungwa jela.
Ushindi wa kishindo wa Rais Barack Obama dhidi ya mgombea wa chama cha Republican John McCain huko Marekani, ulileta tetemeko katika chama hicho. Misimamo na misingi ya chama hicho iliwekwa katika hali ngumu ya kukubalika na umma wa Wamarekani. Uhafidhina na uzee vikaonekana havinunuliki mbele ya kizazi kipya cha vijana. Sera huria zikaonekana kuungwa mkono na kukifanya chama cha Republican kikose mashiko katika kunadi sera zake. 
Matokeo yake, likatokea kundi dogo lakini makini, na kuamua kuasi sera za kihafidhina au kwa kuzipa maelezo na maono mapya.
Kundi hili likajiita “Tea Party” ndani ya Republican. Likashika kasi na kutikisa misingi ya chama hicho kikongwe. Mambo mawili yakatokea: kwanza, wanachama waliochoshwa na kukatishwa tamaa na chama chao hawakuhama chama wala kuacha siasa.
Pili, uongozi wa chama uliosababisha kuyumba kwa chama na kukifanya kikose ushindi, ulibadilishwa na baadhi ya viongozi waliobaki, walilazimika kuwasikiliza “waasi” wa “Tea Party”.
Hivi sasa, pungufu ya miaka minne tangu uasi huo utokee ndani ya chama cha Republican, si tu kwamba kimeanza kupata ushindi katika chaguzi ndogo, bali hata ushindi wa Rais Obama mwezi Novemba mwaka huu ni wa shaka kubwa sana. Uasi wa ndani ya chama ukiruhusiwa, unalipa!
Tuachane na uasi ndani ya chama cha Republican na tuangalie uwezekano wa uasi ndani ya CCM kwa wanachama wasiopenda kuhamia vyama vingine na wasiopenda kuacha siasa. Kimsingi, kwa jinsi hali ya mambo ilivyo ndani ya CCM, kuasi kuna sura kuu tano.
Sura ya kwanza ya uasi
Suraya kwanza ya uasi ni kusimama na kutangaza uasi wako ndani na nje ya CCM.
Desturi ya wapinzani wa ndani ya CCM kusemea ndani ya vikao na wakitoka nje wakaonekana ni wafuasi kila kitu cha CCM haikisaidii chama wala wapinzani wenyewe.
Chama kinazidi kuzama na kila anayedai mabadiliko ndani ya vikao anaambiwa aondoke kwenye chama, au anaambiwa kuwa ana uchungu kwa kukosa urais.
Kwa kuwa chama cha siasa kwa maslahi ya umma, ni vema misimamo ya wanachama na viongozi isibakie ni siri zao wenyewe au siri za vikao. Vikao vya chama vikome kuwa jando na unyago.
Sura ya pili ya uasi
Sura ya pili ya uasi ni kutokutoa au kupokea rushwa. Imefika mahali imekubalika kuwa mtu hawezi kuchaguliwa katika nafasi ya uongozi bila kutoa fedha, na mtu hawezi kukupigia kura kama hujamwona na kumpa chochote.
Kwenda kinyume na mazoea haya ni kuasi misingi ya CCM. Wanahitajika watu wengi, wanachama kwa viongozi wakatae rushwa na wabakie ndani ya chama.
Kinyume cha ushauri huu, ni kuendelea kubaki na vinyongo au kukubali kuchanganywa na rushwa ya mfumo. Imebainika kuwa hata wale wanaojinadi kwa nadra kuwa ni wapinga rushwa, wanajikuta wakiunda kamati na mitandao ya kuusaka uongozi na kuishia kutoa rushwa au kuhongwa na wafadhili wa kampeini ambao huishia kuwashinikiza wakiishaingia madarakani.
Kukataa rushwa ya binafsi na ya chama, lisiwe suala la siri ya kuzungumziwa tu ndani ya vikao.
Sura ya tatu ya uasi
Sura ya tatu ya uasi ni kufichua uovu na ufisadi. Imefika mahali, kuwa mwanachama na kiongozi wa CCM maana yake ni kuficha uovu na ufisadi-mfumo uliopevuka ndani ya taifa. Wajibu wa kufichua maovu hayo wameachiwa wapinzani na kwa hiyo kuwafanya wao ndio waonekane ni wazalendo wa kweli.


