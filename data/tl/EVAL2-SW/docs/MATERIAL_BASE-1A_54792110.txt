Wanahabari watakiwa kutangaza gesi, mafuta

Imeandikwa na Sifa Lubasi, Dodoma

Imechapishwa: 21 Septemba 2016

MKUU wa Wilaya ya Dodoma Mjini, Christina Mndema amewataka waandishi wa habari kutumia taaluma yao vyema katika kutangaza rasilimali zilipo nchini, ikiwemo ya mafuta na gesi kwa namna inayoleta maendeleo badala ya migogoro.

Mkuu huyo wa wilaya alitoa rai hiyo wakati akifungua semina ya siku moja kwa waandishi wa habari kuhusiana na Sekta ya Mafuta na Gesi iliyoandaliwa na Shirika la Maendeleo ya Mafuta (TPDC).
Christina alisema serikali na shirika lake la mafuta linathamini mchango wa waandishi wa habari katika kuhabarisha umma na ndio maana imeamua kuwanoa ili kujua hali halisi ya gesi na mafuta na kuwafanya wawe na uelewa mpana wa kuwawezesha kuwasilisha taarifa mbalimbali zinazohusu sekta hiyo katika hali bora na yenye kujenga umoja wa kitaifa. 
Mkuu huyo wa wilaya, alisema sekta ya mafuta na gesi ikieleweka vyema na kutumika inavyotakiwa itasaidia kupunguza tatizo la ajira.
Awali Mwakilishi wa TPDC, Francis Hobokera alisema, TPDC inatambua kuwa rasilimali zote zilizopo Tanzania ni mali ya wananchi wote ndio maana imeamua kutoa semina hiyo kwa wanahabari ambayo ni kundi linaloweza kufikisha elimu ama taarifa kwa wananchi kwa urahisi. 
Hobokera, alibainisha kuwa zaidi ya nusu ya nchi imezungukwa na mafuta na gesi, hivyo hiyo ni rasilimali inayotakiwa kueleweka vyema na pia namna ya kutumia kufanikisha maendeleo ya taifa na mtu mmoja mmoja.


