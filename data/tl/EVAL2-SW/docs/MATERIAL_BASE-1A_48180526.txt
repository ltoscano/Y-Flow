
Kaya 4,822 zawezeshwa

Imeandikwa na John Nditi, Ulanga

Imechapishwa: 28 Oktoba 2016

KAYA 4,822 kati ya 4,920 zilizopo katika mpango wa kunusuru kaya masikini chini ya Mfuko wa Maendeleo ya Jamii (Tasaf) wilayani hapa mkoani Morogoro zimewezeshwa Sh milioni 167.6 ambazo ni fedha za ruzuku.

Mratibu wa Tasaf wilayani humu, Edwin Masanje alisema hayo hivi karibuni na kueleza kuwa fedha hizo ni kati ya Sh milioni 171.1 zilizopaswa kutolewa.
Masanje alisema hayo mjini Mahenge baada ya kumaliza kutoa fedha hizo kwa kipindi cha Septemba na Oktoba mwaka huu. 
Alisema kiasi hicho cha fedha kilikuwa ni kwa ajili ya kulipa kaya masikini 4,920, lakini kutokana na changamoto kadhaa, kaya 4,822 ndio zimelipwa.
Masanje alisema kutokana na changamoto mbalimbali jumla kaya 98 hazikuweza kulipwa, zikiwemo kaya za walengwa zenye mtu moja aliyefariki.
Alitaja sababu nyingine kuwa ni kaya kutofika siku ya malipo na fedha hizo kurudishwa Tasaf. 
Mmoja wa wanufaika hao, Salma Madenge kutoka katika kijiji cha Igumbilo, alisema kupitia mpango huo amefungua miradi midogo ya ufugaji kuku, hivyo kuondokana na umasikini.


