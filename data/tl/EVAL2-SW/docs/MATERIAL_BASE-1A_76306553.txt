
Benki yashinda tuzo ya uwekezaji Afrika

Imeandikwa na Basil

Imechapishwa: 11 Oktoba 2016

BENKI ya Stanbic Tanzania imeshinda tuzo ya Benki Bora ya Uwekezaji Tanzania na Afrika katika shindano la '2016 EMEA Finance African Banking Awards'. 

Mkurugenzi Mkuu wa Huduma za Biashara na Uwekezaji wa Benki ya Stanbic Tanzania, Thomas Bisonga alisema,
“Tunafurahi kupokea tuzo hizi ambazo zinathibitisha juhudi zetu katika kuelewa changamoto na mazingira halisi ya uwekezaji, sheria na shughuli za kibenki Afrika, na kuwapa wateja wetu huduma bora zinazowawezesha kufanikiwa katika mazingira haya”.
Standard Bank Group, ambayo ndio benki yenye rasilimali nyingi zaidi Afrika, ilipata tuzo za ubora katika bara hili, pamoja na kushinda tuzo 16 tofauti, ikiwamo ile ya Benki Bora Zaidi ya Uwekezaji Afrika kwa mwaka wa tisa mfululizo.
Tuzo nyingine ilizopata ni pamoja na Benki Bora Zaidi ya Uwekezaji Tanzania, Angola, Botswana, Ghana, Kenya, Mozambique, Namibia, Afrika Kusini, Uganda na Zambia pamoja na Benki Bora Zaidi ya Kigeni ya Uwekezaji Nigeria.
Tuzo nyingine ilizopata benki hiyo ni pamoja na Benki Bora ya Shughuli za Madeni Nigeria - Stanbic IBTC, Benki Bora Zaidi ya Nyumbani - Afrika ya Kusini na Benki Bora ya Ubroka Rwanda na Uganda - SBG Securities.
“Tuzo hizi zinathibitisha uwezo wetu wa kufanya biashara katika mazingira magumu ya kifedha na kisheria ili kuwasaidia wateja wetu kufikia malengo yao ya muda mrefu,” alisema Bisonga.


