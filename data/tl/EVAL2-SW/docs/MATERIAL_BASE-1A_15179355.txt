Naona kwamba sasa inabidi kutunga sheria nyingine ya Makosa ya Jukwaa
Aug 28, 2015

Kwa Waziri wa Mikiki na Makeke,
Uzitoni Street,
Bongo.
Frank wangu,
Hata kama ulikuja kwa ajili ya kupata fiesta ya bure, sijali. Nilikumiss, nilikumiss, nilikumiss na kila nikikuona moyo wangu unajaa mapenzi, raha na faraja. Nakuambia. Bila wewe, sioni kama maisha yangu yana maana yoyote na nimefurahi umesema vivyo hivyo. Katika kuoana tutafanya maajabu, najua kabisa.
Lakini nakutania mpenzi wangu. Najua kabisa kwamba hukuwa kama wale wengine waliofurika huko kuona mastaa wasanii wakiungana na wasanii wenzao tehe tehe tehe. Labda tutangaze fiesta mkuu itakuwa mwezi wa kumi badala ya uchafuzi mkuu. Mungu atupe nini zaidi?
Bahati mbaya uliondoka mapema lakini maana umekosa vioja na viroja nakuambia. Achilia mbali mimi kunusurika kutimuliwa maana kila Mama Bosi akinisemesha simsikii kutokana na kukuwazia wewe tu. Binti Bosi alirudi nyumbani na bonge ya picha na kuibandika ukutani. Kuiona sikuweza kujizuia kucheka.
‘Mbona hivi dada?’
‘Wewe humjui Hidaya … Lodi Lofa ndani ya gazeti la Sani.’
‘Ah kweli, lakini kwa nini unabandika?’
‘Hukusikia watu walivyoitwa jana? Basi iwapo watu wengi ni malofa hivi, bora tujue kiongozi wao ni nani.’
‘Duh!’
Wakati ule MB akarudi na dada yake, Shemeji Bosi. Kuona ile picha, MB akakunja uso lakini SB akakauka kucheka.
‘We mwanangu mtundu kweli.’
BB akacheka naye.
‘Hapana mama mdogo. Nimekunwa na maneno ya mstaafu, nikataka kumwunga mkono tu.’
‘Wacha utukutu sasa. Tena mimi naona kwamba sasa inabidi kutunga sheria nyingine ya Makosa ya Jukwaa.’ 
‘Kweli kabisa mama mdogo. Wanataka kutudhibiti sisi wadogo ambao hatuwezi kukaribia jukwaa lolote bila kuunda chama au umoja wa hiki na kile wa kulamba miguu. Lakini wenye jukwaa wanaweza kutoa tusi lolote bila hata kuchukuliwa hatua. Kweli kuna sheria ya wenyewe na sheria ya akina sisi malofa.’
SB akacheka.
‘Sasa kwa nini usiunde Umoja wako wa Malofa ili uweze kupanda jukwaani na wewe.’
‘Haitoshi mama mdogo. Inabidi tuanze kulamba miguu tu hivyo sababu ya kupanda inapotea papohapo.’
‘Sibishi. Lakini umetafakari kidogo kuhusu maana ya lofa.’
‘Sote twajua mama mdogo.’
‘Hapana. Hebu soma kidogo kuhusu mapambano ya siasa huko Ulaya na Marekani. Angalia hata Lodi Lofa mwenyewe. Anao uwezo lakini hana shughuli ndiyo maana anarandaranda na kagari kake na kuwatukana watu.’
‘Sikuelewi mama mdogo.’
‘Ni rahisi sana. Kweli lofa anaweza kuwa hohehahe ambaye hana kazi ingawa ninao uhakika walio wengi wanatafuta kazi kwa udi na ubani. Lakini hebu angalia walio nacho, wana kazi gani. Kupikiwa wanapikiwa, kuendeshwa wanaendeshwa, hata wakifika ofisini, wengine wanawahangaika, kazi yao kubugia supu na kusoma magazeti tu. Si ulofa tu?’
BB akacheka kwa nguvu lakini MB akakunja uso.
‘Mdogo wangu unamfundisha vibaya mwanetu.’
‘Hapana. Lazima ajue ukweli. Angalia hawa wote walioenda mjengoni. Wengine hawakufanya lolote miaka mitano lakini walipokea shilingi ngapi mwishoni? Mamilioni kwa ajili ya ulofa tu. Bila kusahau mabingwa wa matusi na vijembe ambao hawakutoa neno lolote la maana zaidi ya ushabiki. Ulofa mtupu! Na wako matajiri wangapi ambao kazi yao ni kutumikiwa kama watemi wa zamani. Hawafanyi chochote zaidi ya kuzurura na kutambia utajiri wao.’
‘Kweli ulofa mama mdogo. Na hawa wote wanaorandaranda kutafuta rushwa, si ulofa tu.’
‘Sawa sawa. Wakubwa kwa wadogo, malofa wamejaa. Nawafahamu matrafiki ambao wanashika tochi ya barabarani kutafuta pesa kila siku. Kurandaranda bila kufanya kazi aliyoajiriwa, ulooooooofa.’
MB bado hakuwa na raha.
‘Lakini wewe dada huogopi? Siku hizi waweza kukamatwa tu.’
‘Nikamatwe nini? Aliyeanzisha mjadala wa ulofa ni nani? Siyo kwamba nawachukia wanasiasa wote. Wengine wanafanya kazi kweli. Lakini siasa-sanii sipendi kabisa. Na kuwatukana wananchi sipendi zaidi.’
BB akatabasamu.
‘Hata sanii-siasa mama mdogo?’
‘Kabisa. Inawezekana kuna wasanii juzi wana mapenzi ya dhati ya chama kile walichokiimbia. Inawezekana. Lakini ingekuwa hivyo tungeona kwa vitendo zaidi ya kutiania na kutafuta jukwaa ya kutamba. Wakiendekeza siasa ya jukwaa mwisho watajikwaa hata katika sanaa zao.’
Naona SB na BB walitaka kuongea mengi lakini mngurumo wa gari la bosi lilisikika hapo nje. MB alikimbia ndani lakini SB na BB walibaki pale kuangalia bosi atakavyosema.
Alipofungua mlango hakuona kwanza picha ya Lodi Lofa hivyo akajibwaga kwenye kochi na kuagiza wiski yake. Alipoanza kusalimiana na shemeji yake ndipo alipoona picha.
‘Nini hii?’
BB akaunda tabasamu lake la kifedhuli.
‘Wewe hukusoma Sani ulipokuwa kijana baba.’
‘Ndiyo nilisoma lakini kwa nini umemchora huyu leo?’
‘Nilimkumbuka kutokana na hotuba za juzi.’


