
Soko jipya kufaidi wafanyabiashara
Na KNA
ZAIDI ya wafanyabiashara 60 wa mboga na matunda mjini Mpeketoni watanufaika kutokana na ujenzi wa soko jipya la kuuzia bidhaa hizo unaofadhiliwa na serikali ya Kaunti ya Lamu. 
Kulingana na Waziri wa Utalii na Biashara katika kaunti hiyo Bi Samia Omar, soko hilo litagharimu Sh12 milioni. Sh3 milioni zingine zitatumiwa kujenga miundo mbinu kama vile vyoo, mifereji ya maji chafu na jaa za takataka. 
Akiongea na wanahabari afisini mwake, Bi Samia alisema katika awamu ya kwanza ya ujenzi, vyumba vya orofa ya chini vitajengwa huku awamu ya pili ikiendelezwa pesa zaidi zikipatikana.
“Tayari tumeanza kazi ya ujenzi wa soko la kisasa na tumewatengea wafanyabiashara mahala mbadala pa kuendeshea shughuli zao,” akasema wafanyabiashara Bi Samia akieleza kuwa hatua hiyo inalenga kuhakikisha kuwa wafanyabiashara hao wanaendelea na shughuli zao bila kutatizika.
Bi Samia alisema ujenzi huo unatarajiwa kukamilika mwezi Aprili mwaka huu na jumla ya maduka 64 ya mboga yatajengwa na kupewa wafanyabiashara.
Ujenzi wa soko hilo, akaeleza, ulicheleweshwa kufuatia mauaji ya Mpeketoni yaliyotokea Juni mwaka jana. 
Aliongeza kuwa shughuli ya usoroveya katika soko wazi la Hindi pia imekamilika na wafanyabiashara 150 watapewa nafasi humo.
“Wafanyabiashara walioko eneo la madukani ambao wataathirika na ujenzi wa barabara ya Lamu- Garsen ndio watapewa kipaumbele katika ugavi wa nafasi ya biashara katika soko la Hindi,” alifafanua.
Alisema serikali hiyo inajenga masoko ili kukidhi mahitaji ya wakazi wa eneo hilo.


