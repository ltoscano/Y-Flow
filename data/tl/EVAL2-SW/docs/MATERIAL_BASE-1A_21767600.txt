
Viongozi wakashifu sheria duni za kaunti
NA MAGDALENE WANJA “
VIONGOZI wameshutumu mabunge na serikali za kaunti kwa kujadili na kupitisha sheria ambazo ni kunyume cha katiba.
Msemaji wa Baraza la Wazee eneo la Rift Valley Gilbert Kabage alisema kuwa mabunge ya kaunti yanapitisha miswada ambayo baadaye inatiwa saini na magavana licha ya kuwa inakiuka maazimio ya katiba.
Wazee hao walisema kuwa ni muhimu wataalamu wa sheria kutathmini miswada hiyo kabla ya kujadiliwa na kuidhinishwa kuwa sheria.
“MCAs wengi hawana uzoefu wa kisheria na wanahitaji wanasheria katika kila kaunti kuwasaidia kutafsiri miswada wanayo jadili,” alisema Bw Kabage.
Haya yanajiri baada ya bunge la kaunti ya Nakuru kupitisha mswada tata wa kudhibiti pombe haramu ambao ulitiwa saini na Gavana Kinuthia Mbugua.
Wazee hao walisema kuwa sheria hiyo ni kinyume cha katiba kwa sababu ina vipengele ambavyo si rahisi kutekeleza.
Sheria hiyo inaipa serikali ya kaunti majukumu ya serikali ya kitaifa ambayo yanapaswa kutekelezwa na Kamishna wa kaunti,” akasema.
Mbunge wa Nakuru Mjini Samuel Arama alisema kuwa suala la bunge za kaunti kupitisha sheria ‘mbovu’ linaweza kutatuliwa na kuwepo kwa Mkuu wa Sheria katika kila kaunti ili kuwashauri magavana. 
WANASHERIA “Wakuu wa sheria katika kila kaunti watasaidia wawakilishi wa wadi pamoja na gavana kupitisha sheria zinazofaa wakazi bila kutegemea mawakili wa kibinafsi ambao wana ubinafsi katika ushauri wao,” alisema Bw Arama.
Bw Arama aliongeza kuwa hata baada ya wakuu wa sheria kuteuliwa, serikali za kaunti zitahitaji wataalamu kadhaa wa sheria ili kusaidia katika tafsiri nyingi za sheria zinazojadiliwa na wabunge wa kaunti kabla ya kuidhinishwa na gavana.
“Wakili aliyehitimu pamoja na wataalamu kadhaa wa masuala ya kisheria watasaidia kupitisha sheria za muhimu na kubuni miswada kabla ya kujadiliwa,” alisema Masese Kemunche, afisa katika shirika la Enhancing Democracy and Good Governance (CEDGG).


