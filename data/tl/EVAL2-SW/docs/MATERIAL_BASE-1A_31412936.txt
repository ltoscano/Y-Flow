
Sh100 bil za kodi ya mafuta zapotea
Fidelis Butahe, Mwananchi fbutahe@mwananchi.co.tz
Dodoma. Wakati Serikali ikihaha kusaka fedha za kuendesha miradi ya maendeleo, imebainika kuwapo kwa mianya iliyopoteza zaidi ya Sh100 bilioni kutokana na mafuta yaliyoingizwa nchini kutolipiwa kodi na ushuru wa forodha, Ripoti ya Mdhibiti na Mkaguzi wa Hesabu za Serikali (CAG) imebainisha.
Profesa Mussa Juma Assad anasema katika ripoti yake ya 2014/15 kuwa fedha hizo ni pamoja na msamaha wa kodi usioeleweka wa Sh9.4 bilioni wa bidhaa zilizohifadhiwa katika maghala kwa ajili ya kuuzwa nje ya nchi, Sh88.6 bilioni za mafuta na mizigo ambayo haikutolewa ushahidi na Sh5 bilioni za utolewaji wa mafuta nje ya nchi.
Katika ripoti hiyo, Profesa Assad anaeleza kuwa usuluhishi wa kiwango cha mafuta kilichoagizwa kutoka nchi za nje mwaka 2014/15 cha lita milioni 4.1, kiasi cha mafuta kilichotumika ndani ya nchi, yaliyosamehewa kodi na lita milioni 4 za mafuta yaliyopita nchini kwenda nchi nyingine umeonyesha tofauti ya lita 123,427,591 zenye ushuru wa forodha wa Sh9.4 bilioni.
“Mpaka wakati wa kuandika ripoti hii lita 113,531,317 zenye thamani ya kodi ya Sh3.6 bilioni tu ndizo zimelipiwa ushuru wa forodha na kuacha kiasi cha lita 9,896,274 ambacho bado hakijalipiwa kodi ya Sh5.7 bilioni.
“Miamala 488 ya mafuta na mizigo katika bandari kavu yenye ushuru wa forodha wa Sh88,667,175,447 iliyosafirishwa kwenda Uganda, Burundi na Rwanda kupitia mipaka ya Rusumo, Kabanga na Mutukula haikuwa na ushahidi katika muundo wa rejesta au kwenye mfumo wa kuthibitisha utokaji wake.
“Wakati mwingine, mfumo wa forodha (Tancis) ulionyesha mafuta yaliyokuwa yakisafirishwa kwenda nje ya nchi kupitia hapa nchini. Hata hivyo, hakukuwa na ushahidi wa kuthibitisha utokaji wa mafuta hayo na maofisa wa forodha,” anasema.
Anasema tofauti hizo zimetokana na mafuta aina ya Ago, Mogas/PMS, IK/JET A1 na HFO na kuishauri Serikali kuchunguza tofauti ya mafuta iliyobainika kwa lengo la kujiridhisha ili kujua kama mafuta hayo yalitumiwa ndani ya nchi kwa njia zisizokuwa halali na hivyo kuhakikisha kodi za forodha na tozo na riba zinakusanywa.
Ripoti hiyo pia inabainisha kuwa mwaka 2014/15 kulikuwa na bidhaa zilizohifadhiwa katika maghala kwa ajili ya kuuzwa nje ya nchi na kupewa msamaha wa kodi wa Sh9 bilioni.
Inaeleza kuwa bidhaa hizo ziliuzwa nje ya nchi kupitia vituo tofauti mipakani. Hata hivyo, ushahidi unaoonyesha mauzo ya bidhaa hizo nje ya nchi haukupatikana wakati wa ukaguzi.
“Kwa sababu hiyo, sikuweza kujiridhisha kwa kina kuwa bidhaa hizi ziliuzwa nje ya nchi au ziliingizwa kwenye soko la ndani ya nchi na hivyo kujua uhalali wa msamaha wa kodi uliotolewa kama ni sawa,” anasema.
Profesa Assad ameitaka Serikali kuwasilisha ukaguzi unaohusu bidhaa zilizouzwa nje ya nchi na kupewa msamaha wa kodi yenye thamani ya kiasi hicho cha fedha, ikishindikana ushahidi wa kukusanya kodi uwasilishwe.
Ripoti hiyo pia inabainisha kasoro katika mifumo udhibiti wa mafuta yanayosafirishwa nje ya nchi na bandari kavu. Inaeleza kuwa katika ukaguzi huo, CAG alibaini nyaraka 488 za Sh42.7 bilioni ya kodi ya forodha katika kipindi cha Januari hadi Desemba 2014 zinazohusiana na mafuta yaliyouzwa Uganda, Burundi na Rwanda kupitia mipaka ya Rusumo, Kabanga na Mutukula kwa mtawalia. “Pia nilibaini nyaraka 177 zenye za kodi ya forodha ya Sh45.9 bilioni katika kipindi Julai 2013 hadi Mei 2015 zinazohusiana na mizigo katika bandari kavu zilizouzwa kupitia katika mpaka wa Kasumulu na Tunduma hazikuwa na ushahidi katika muundo wa rejista au mfumo wa kuhakiki.
“Hii inaonyesha hali ya kutokuzingatiwa kwa mifumo ya udhibiti wa forodha ambayo inaweza kutoa mianya ya mafuta na mizigo kuuzwa ndani ya nchi bila ya kulipiwa kodi stahiki, hivyo kuipa Serikali hasara ya mapato,” anasema.
Kauli ya TRA Akizungumzia suala hilo, Mkurugenzi wa Elimu kwa Mlipa Kodi wa Mamlaka ya Mapato Tanzania (TRA), Richard Kayombo alikiri kuwapo kwa udanganyifu huo na kwamba tayari mamlaka hiyo inafanya juhudi za kuhakikisha inamaliza kabisa wizi na ukwepaji huo wa kodi.
Alisema kwa sasa TRA ina timu maalumu ambayo inafuatilia mizigo yote inayopita nchini kwenda nchi jirani ili kujua kama ni kweli inakwenda huko.
“Malori yanayotoka bandarini kama yanasafiri yanafungiwa kifaa maalumu ambacho kinatusaidia kuona mwelekeo wa lori hilo na kama likisimama eneo moja kwa muda mrefu tunajua. Ikivuka mpaka tunaachana nalo,” alisema Kayombo.
Alisema katika Jumuiya ya Afrika Mashariki (EAC) kuna utaratibu mpya umeanzishwa ambao mizigo yote inayokwenda Uganda, Rwanda na Burundi inalipiwa kodi katika nchi inakokwenda na kwamba jambo hilo limepunguza udanganyifu.
Alisema ripoti ya CAG ni ya mwaka 2014/15 na kuna taratibu nyingi ambazo TRA imezianzisha baada ya kumalizika kwa ukaguzi huo, huku akisisitiza kuwa katika ukaguzi ujao ni vigumu kutokea kwa kasoro hizo.
“Kama unavyojua wadanganyifu wamekuwa wengi na kila siku wanabuni njia mpya. TRA tutaendelea kupambana nao kwa kufuatilia mizigo yote,” alisema Kayombo. 


