Usawa wa binadamu, msingi ya Falsafa ya Mwalimu
Oct 14, 2015 by Raia Mwema in Burudani & Michezo

INGAWA Mwalimu alikuwa mwanasiasa aliyeongoza mapambano ya ukombozi wanchi yake Tanganyika, na baadae Tanzania, yeye mwenyewe aliongozwa na falsafa maalum. Falsafa yake ndiyo iliyozaa itikadi ya kijamaa ya chama chake na maadili yake binafsi. Kwa hivyo, maadili ya Mwalimu yalijikita kwenye falsafa yake na itikadi ya chama chake na sio vinginevyo. Ni muhimu kusisitiza jambo hili hasa katika nyakati hizi ambapo wengi wanahubiri maadili kama kwamba maadili yanaweza kuelea juujuu bila kuwa na mizizi katika falsafa na itikadi.
Msingi mkuu wa falsafa ya Mwalimu ni ‘usawa wa binadamu’. Dhana ya usawa sio ngeni hata kidogo katika mitazamo ya falsafa na siasa mbalimbali. Utafutaji wa usawa wa binadamu ndio umeongoza mapambano ya watu na jamii mbalimbali kwa karne karibu kumi. Katika karne hii ya 21, ukiachilia mbali mafashisti, wabaguzi wa rangi na dini, na wale wenye mrengo wa kulia, hakuna mtu ambaye anaweza kukiri,kwa uwazi, kwamba haamini katika usawa wa binadamu. Hata hivyo, mapambano ya usawa bado yanaendelea kwa sababu tafsiri ya dhana ya usawa hutofautiana katika mitazamo ya kifalsafa. Na katika hali halisi ya jamii zetu kote duniani bado kuna mapungufu mengi ya mfumo ambao huendeleza hali ya kutokuwa na usawa. Ndio maana ni muhimu kuelewa kwa undani dhana ya usawa ya Mwalimu.
Fikra za usawa za Mwalimu zilianza mapema katika maisha yake. Akiwa Makerere mnamo mwaka wa 1944 aliandika barua kwa gazeti la The Standard chini ya jina la kubuni la JUKANYE akipinga utawala wa kikoloni ambao ulijikita kwenye msingi wa kutokuwa na usawa; yaani Wazungu waliotawala hawakuwa sawa na Waafrika waliotawaliwa. Ni mara ya kwanza pia aliandika insha ndefu juu ya usawa wa kijinsia. Hata hivyo, fikra zake juu ya dhana ya usawa zilikuwa bado hazijaiva.
Utafiti wetu unaonyesha kwamba mara ya kwanza ambapo Mwalimu alijidadisi na kujenga hoja zake juu ya dhana ya usawa ilikuwa katika makala yake yaitwayo “Watu Wote ni Sawa?” Inaelekea makala haya yaliandikwa mwishoni mwa miaka ya hamsini. Hatuna hakika. Kwa kadri tujuavyo, makala haya hayajawahi kuchapishwa na labda Mwalimu hakuwa na nia ya kuyachapisha. Hii ni kwa sababu, jinsi yalivyoandikwa, inaelekea madhumuni yake yalikuwa kufafanua na kujenga hoja kwake yeye mwenyewe juu ya fikra zake juu ya usawa. Kulingana na uchambuzi wetu, makala haya yana umuhimu wa kipekee katika ukuaji wa fikra za kifalsafa za Mwalimu.
Makala yenyewe yamegawanyika katika sehemu mbili. Katika sehemu ya kwanza, akitumia mtindo wa kujidadisi, (yaani mtindo wa Kisokrati (Socratic method) ambao huegemea kwenye kuulizana maswali), mwandishi anajenga hoja kwamba binadamu wote sio sawa. Ukiangalia utaona kwamba binadamu hutofautiana katika mambo mengi tu – vipaji vyao, akili zao, hulka yao, maumbile yao, jinsia zao, rangi zao, imani zao, vipato vyao, vyeo vyao, makabila yao n.k. Pamoja na watu wote kutokuwa sawa, Mwalimu anaendelea, bado kuna “minong’ono” tuisikiyao moyoni kwamba watu wote ni sawa, na katika hadithi ya Binadamu kuna nyakati ambapo minong’ono hiyo imekuwa kelele iliyonyamazisha kila kitu. Mwalimu anaendelea kunukuu mapambano ya, kwa mfano, Wamarekani kupingana na utawala wa Uingereza katika karne ya nane, Wafaransa kuupindua mfumo wa kifalme, Warusi kufanya mapinduzi dhidi ya dola ya kifalme, na kadhalika. Mwalimu ananukuu sehemu ya Tangazo maarufu la Uhuru wa Marekani isemayo:
“Twaamini Kanuni hizi kuwa ni dhahiri: kwamba watu wote wameumbwa sawa, na kwamba wamepewa na Muumba wao haki Fulani ambazo hawawezi kunyang’anywa, na kwamba baadhi ya haki hizi ni Uhai, Uhuru na Kutafuta Furaha.”
Pamoja na kuandika hivyo, Mwalimu anadiriki kusema kwamba haamini kwamba mwandishi wa maneno haya, Bwana Thomas Jefferson, aliamini, “na wala sikubali kwamba akina Yankee wanataka tuamini, kwamba kila M-yankee ni sawa na Jefferson katika madaha, ufasaha na akili, na kila askari wao ni sawa na George Washington katika ushujaa, uaminifu na huruma.” Na vilevile Wafaransa waliopiga kelele za “Uhuru! Usawa! Udugu!” hawakuamini wala hawakutaka kutuaminisha kwamba kila “Mfaransa ni sawa na Robespierre katika majivuno, akili na kupendwa … .”


