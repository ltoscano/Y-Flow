
Wateja 2,000 wakatiwa maji Kahama

Imeandikwa na Raymond Mihayo, Kahama

Imechapishwa: 20 Septemba 2016

MENEJA wa Mamlaka ya Maji Safi na Usafi wa Mazingira mjini Kahama (Kuwasa), Joel Lugemarila amesema mamlaka hiyo imewakatia huduma ya maji zaidi ya wateja 2,000 walioshindwa kulipia ankara za maji. Kwa mujibu wa Lugemarila, gharama za uendeshaji kwa mamlaka hiyo zimeongezeka.

Lugemarila ameyasema hayo jana katika kikao cha wadau wa maji mjini Kahama kilichokuwa na lengo la kujadili ni jinsi gani ya kuweka mipaka mipya katika bwawa la Nyihogo kutokana na baadhi ya wananchi kuvamia eneo hilo la hifadhi. 
Meneja huyo amesema mamlaka hiyo haiwezi kulipa fidia kwa wananchi waliovamia hifadhi ya bwawa hilo kwani kwa sasa haina fedha hata ya kutandaza bomba la maji la kilometa moja kwenda kwa mteja mpya.
Hata hivyo meneja huyo alisema serikali inapoombwa fedha kwa ajili ya kulipa fidia kwa wananchi hao hazitolewi isipokuwa zile za upanuzi wa miundombinu zimekuwa zikitolewa haraka bila masharti yoyote.
“Siko tayari kutafuta fedha za kulipa fidia kwa wananchi waliovamia eneo la hifadhi ya Bwawa lililopo kata ya Nyihogo, bali mamlaka yangu pamoja na halmashauri tushirikiane kudhibiti eneo ambalo halijavamiwa na wananchi kwa kuweka mipaka mipya”, alisema.
Mwenyekiti wa Halmashauri ya Mji wa Kahama, Abel Shija alisema halmashauri yake haihusiki kulipa fidia kwa mwananchi yeyote aliyejenga nyumba ndani ya hifadhi ya bwawa hilo na kuongeza kuwa wananchi hao waliojenga kimakosa wanapaswa kujiondoa wao wenyewe.


