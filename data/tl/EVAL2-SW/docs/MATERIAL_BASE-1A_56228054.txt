
YANGA YAIKAMUA SAGRADA ESPERANCA
Dar es Salaam. Mabao ya Simon Msuva na Anthony Matteo yalitosha kuipa Yanga afueni katika safari yake ya kucheza hatua ya makundi ya Kombe la Shirikisho la Soka Afrika (CAF) dhidi ya Sagrada Esperanca ya Angola.
Katika mchezo uliofanyika kwenye Uwanja wa Taifa, Dar es Salaam, Yanga ilikosa nafasi lukuki huku mapengo ya Donald Ngoma na Thabani Kamusoko yakionekana wazi.
Yanga ilipata bao dakika ya 73, baada ya Msuva kufunga kwa kichwa, akimalizia krosi ya Geoffrey Mwashiuya aliyekuwa ameingia uwanjani muda mfupi kipindi cha pili. Matteo, ambaye imekuwa nadra kwake kucheza kwenye kikosi cha kwanza, aliingia uwanjani kuchukua nafasi ya Deus Kaseke aliyekosa nafasi kadhaa na akaifungia timu yake bao la pili, dakika ya 90 kwa shuti umbali wa mita 25.
Yanga iliuanza mchezo huo ikiwa nao Amissi Tambwe, Msuva na Malimi Busungu katika safu ya ushambuliaji na ilikosa nafasi nyingi. Beki Juma Abdul alikosa nafasi, dakika ya tano ya mchezo baada ya shuti lake kupanguliwa na kipa wa Esperanca, Yuri Jose Tavazes.
Kiungo Haruna Niyonzima aliyeziba nafasi ya Kamusoko alikosa nafasi ya dakika ya 40 baada ya shuti lake kutoka nje.
Kocha Pluijm alifanya mabadiliko akiwapumzisha Busungu na nafasi yake kuchukuliwa na Mwashiuya, kisha Telela na kuingia Mbuyu Twite.
Sagrada, nayo ilifanya mabadiliko kwa kuwatoa Roadro Juan Da Semero na Antonio Da Silva Oliveira na nafasi zao zikachukuliwa nao, Paul Camufingo na Estevao Manuel.
Kauli ya kocha Pluijm alifurahishwa na ushindi, akisema mechi ilikuwa ngumu na hatabweteka na matokeo, badala yake ataongeza mazoezi kwa wachezaji wake ili wafanye vizuri kwenye mchezo wa marudiano siku kumi zijazo. 
Vikosi: Yanga: Deogratius Munishi ‘Dida’, Juma Abdul, 0scar Joshua, Nadir Haroub, Kelvin Yondani, Salum Telela, Simon Msuva, Haruna Niyonzima, Malimi Busungu, Deus Kaseke, Amissi Tambwe.
Sagrada Esperanca: Yuri jose Tavazes, Roadro juan Semero, Dennis Morais, Arsenio Cabungula, Antonio da Silva, Ntaku Zibakaka, Manudl Joao, Alentua Rolli, Osvaldo Chivimba, Palana , Manuel Sallo na Antonio Kasule.


