Kila bao la Serengeti Sh 500,000/-

Imeandikwa na Vicky Kimaro

Imechapishwa: 18 Septemba 2016

TIMU ya soka ya taifa ya vijana chini ya umri wa miaka 17 ‘Serengeti Boys’ leo inatarajiwa kumenyana na wenzao wa Congo Brazzavile katika mechi ya kuwania kufuzu michuano ya kombe la Mataifa Afrika mwakani. 

Katika kutoa hamasa kwa wachezaji hao, Serikali imetangaza mechi hiyo itakayochezwa kwenye Uwanja wa Uhuru haitakuwa na kiingilio.
Mbali na hilo serikali pia kupitia Waziri wake wa Habari, Utamaduni, Sanaa na Michezo, Nape Nnauye imetangaza kutoa Sh 500,000 kwa kila bao litakalofungwa na wachezaji wa timu hiyo leo. Taarifa ya rais wa Shirikisho la Soka Tanzania (TFF) Jamal Malinzi iliishukuru Serikali kwa kufanya mechi hiyo bure.
“TFF inaishukuru Wizara ya Habari, Utamaduni, Sanaa na Michezo kwa kutoa hamasa kubwa hii ahsante sana Mh Waziri Nape Nnauye Wa tanzania njooni kwa wingi kesho Jumapili (leo) Uwanja wa Taifa tushangilie Serengeti Boys Mungu ibariki Tanzania,”ilisomeka taarifa ya Malinzi.
Awali mapema jana, Waziri Nape akizungumza na waandishi wa habari aliahidi Sh 500,000 kwa kila bao litakalofungwa.
Alisema mbali na ahadi hiyo pia kila mchezaji atapata motisha ya Sh 200,000 kabla ya kushuka dimbani.
“Kwa kuanzia kesho (leo), nitakunywa nao chai asubuhi na kuwapa motisha ya Sh 200,000 kila mmoja, nitazungumza nao huo mchezo ni muhimu sana kwa Tanzania kwa kuwa wakifanya vizuri wanafuzu hatua ya fainali na ninaahidi kila goli litakalofungwa nitalinunua kwa Sh 500,000 hata kama watafunga 10,” alisema Nape.
Aidha Nape aliwataka Wa tanzania kujitokeza kwa wingi kuishangilia timu hiyo ikiwemo kuichangia hata Sh 500 kwani itasaidia gharama za timu hiyo ambayo kwa sasa haina mdhamini yeyote na kwamba gharama zote zinabebwa na TFF. Serengeti ambayo iliweka kambi ya siku 10 Shelisheli na kurejea mapema wiki hii itashuka ukiwa ni mchezo wa kuwania kufuzu fainali za Afrika kwa vijana zitakazofanyika nchini Madagascar 2017.
Katika harakati zake za awali, Serengeti ilianza kwa kuibugiza Shelisheli mabao 9-0 katika mechi zake za nyumbani na ugeni kabla ya kuwafungashia virago Afrika Kusini kwa mabao 2-0, mtihani pekee uliobaki ni kwa Congo ambayo Serengeti inatakiwa katika mchezo wa leo ishinde kwa idadi ya magoli mengi ili ijiweke kwenye nafasi nzuri ya kutinga fainali hizo za vijana katika mechi ya marudiano itakayochezwa Congo wiki mbili zijazo.
Tayari kocha wa timu hiyo Bakari Shime ameweka wazi kuwa kikosi chake kipo vizuri na wachezaji wake wana ari ya kushinda mchezo huo na kuhakikisha wanatumia vyema uwanja wa nyumbani.
“Kikosi changu hakina majeruhi, kambi imetupa uzoefu mkubwa wa kupambana na vijana wa Congo-Brazzaville kwani nimewapa mbinu za kutosha na kurekebisha kasoro ambazo zilijitokeza katika mchezo wetu na Afrika Kusini," alisema.
“Tunahitaji sapoti kutoka kwa Wa tanzania, sio Serengeti Boys inacheza bali Wa tanzania wanacheza hivyo tunahitaji sapoti kubwa katika mchezo wetu wa kesho (leo)”.
“Historia inaonesha mara nyingi Congo imekuwa ikitunyanyasa tukicheza nao safari hii tumejiandaa vya kutosha ili tuweze kupata matokeo mazuri katika mchezo wa nyumbani kabla ya marudiano,”alisema Shime.


