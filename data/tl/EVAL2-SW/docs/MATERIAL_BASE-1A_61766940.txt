Pluijm roho kwatu Yanga

Imeandikwa na Grace Mkojera

Imechapishwa: 01 Novemba 2016

BAADA ya Yanga kuibuka na ushindi wa mabao 3-0 dhidi ya Mbao, Kocha Mkuu Hans Pluijm ameipa saluti timu hiyo ya Mwanza kwa kucheza soka la kuwabana.

Katika mchezo huo uliochezwa juzi kwenye Uwanja wa Uhuru, Dar es Salaam, Mbao ilicheza soka la kuvutia kipindi cha kwanza, huku ikiruhusu mabao kupenya kipindi cha pili cha mchezo huo.
Akizungumza na waandishi wa habari baada ya mchezo huo, Pluijm alisema Mbao ni timu ambayo iko vizuri kiufundi, kwani waliweza kuwabana na kushindwa kupenya kwenye lango lao hasa kipindi cha kwanza.
“Nilijaribu kuangalia video kadhaa za Mbao ni timu nzuri. Na Leo wameonesha uwezo wao, kwa kweli walicheza vizuri sana kipindi cha kwanza, kiufundi wamekamilika,” alisema Pluijm.
Huu ni mchezo wa kwanza tangu kocha huyo arejee kundini baada ya kujiuzulu kuifundisha timu hiyo kufuatia Yanga kufanya mazungumzo ya kuingia mkataba na Kocha wa Zesco ya Zambia, George Lwandamina bila kumtaarifu.
Kocha huyo alirejea baada ya kushawishiwa na Waziri wa Mambo ya Ndani ya Nchi, Mwigulu Nchemba. Akizungumzia kikosi chake, Pluijm alisema amefurahia ushindi na anajivunia kwa kucheza vizuri kipindi cha pili na kufanikiwa kubadilisha matokeo.
Alisema timu yake ilicheza vizuri zaidi katika kipindi cha pili na kufanikiwa kupata ushindi huo mzuri na kuondoka na pointi zote tatu. Kwa upande wake, Kocha wa Mbao, Ettiene Ndaliyajige alisema hajaelewa magoli mawili yaliyofungwa mapema kipindi cha pili dakika ya 49 na Vicent Bossou kwa kichwa na la pili Mbuyu Twite dakika ya 55 na kwamba atatafuta video kwa ajili ya kuangalia vizuri yalifungwaje ili kujiridhisha.
Alisema awali walipanga kuibana Yanga kipindi cha kwanza kisha cha pili wapambane na kuifunga, lakini mambo yalikwenda tofauti na walivyotarajia.
“Tunawapongeza wapinzani wetu kwa ushindi huo wametumia makosa yetu kutufunga ingawa sikutarajia matokeo hayo,” alisema.
Yanga tayari iko Mbeya ikitarajiwa kuvaana na Mbeya City kesho kwenye Uwanja wa Sokoine, jijini humo katika mchezo wake wa 13 wa Ligi Kuu Tanzania Bara. 
Mbao FC ilifungwa kwa shida na vinara wa ligi hiyo, ambao pia ni wapinzani wakubwa wa Yanga, Simba katika mchezo uliofanyika hivi karibuni kwenye uwanja huo huo.


