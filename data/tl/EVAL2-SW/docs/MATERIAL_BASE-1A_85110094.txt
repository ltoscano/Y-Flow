
Serengeti Boys faraja iliyobaki, tukawaunge mkono

Imeandikwa na Grace Mkojera

Imechapishwa: 17 Septemba 2016

BAADA ya timu ya Taifa ya Tanzania ‘Taifa Stars’ kutolewa katika mashindano ya kufuzu Kombe la Mataifa ya Afrika (Afcon) na Kombe la Dunia, tumebaki na timu ya taifa ya vijana chini ya umri wa miaka 17 Serengeti Boys. 

Hii ndio timu ambayo kidogo imeonesha matumaini katika harakati zake ya kutafuta nafasi ya kufuzu Kombe la Mataifa ya Afrika kwa vijana wa umri huo baada ya kuonesha jitihada katika mechi zake za awali.
Serengeti Boys inatarajiwa kucheza mchezo mmoja wa mwisho kujihakikishia nafasi ya kushiriki Kombe la Mataifa Afrika itakayofanyika mwakani nchini Madagascar.
Kesho itaanza mchezo wa kwanza wa nyumbani wa kufuzu hatua ya mwisho dhidi ya Congo Brazzaville, utakaochezwa kwenye Uwanja wa Taifa Dar es Salaam.
Kabla ya mchezo huo, tukumbuke kuwa timu hiyo ya vijana ilipeperusha vyema bendera ya taifa baada ya kushinda michezo yake iliyopita ya awali. Iliifunga Shelisheli kwa jumla ya mabao 9-0, nyumbani ikishinda mabao 3-0 na ugenini 6-0, na ikamfunga Afrika Kusini kwa jumla ya mabao 3-1, ikitoka sare ugenini bao 1-1 na nyumbani ikifunga mabao 2-0.
Kwa matokeo hayo, hakika ilitutoa kimasokimaso na kutufikisha katika raundi ya tatu ambayo inahitaji nguvu za mashabiki wa soka nchini kwenda kuiunga mkono ili kuendelea kufanya vizuri.
Timu hii imekuwa ikicheza bila kuwa na mashabiki wengi uwanjani, tofauti na inavyocheza timu kubwa ya taifa ambayo imeshindwa kuwabeba Wa tanzania mpaka sasa baada ya kutolewa kwenye mashindano.
Ili timu hii ya vijana ifanye vizuri zaidi, hatuna budi Wa tanzania kujitokeza kwa wingi uwanjani na kuwaunga mkono tukiamini kuwa ndiyo timu tuliyobaki inayoweza kufika mbali.
Mashabiki wasiogopeshwe na jina la Congo Brazzaville kwa kuwa tu imeendelea kisoka, katika mpira lolote linawezekana na timu hiyo imekuwa ikijitahidi kwa uwezo wake.
Kocha wa timu hiyo, Bakari Shime ‘mchawi mweusi’ anasema kwa sasa mashabiki wengi wamekuwa hawaamini kuwa wanaweza kufanya makubwa, kwani wamedhamiria kutoa burudani ya kipekee kwa kuhakikisha wanawabana wapinzani kwenye uwanja wa nyumbani.
Shime anasema imekuwa vigumu kwa mashabiki kuwaamini akijipa moyo kuwa ipo siku watawaamini na kuja wenyewe uwanjani. Hakika kauli ya Shime ina maana kubwa kwa watanzania, na sote kwa pamoja tuwasaidie vijana hawa kwa kufika kwetu uwanjani.
Kufika kwa wingi uwanjani kutawatia moyo wachezaji, watajitahidi kuonesha ubora wao, kwani kila mmoja anataka kuonekana anaweza wakiamini ni njia sahihi ya kuonekana na kujiuza Kila mmoja kwa nafasi yake atafakari na kuona umuhimu wa mechi hii kwa taifa, kwani wakishinda itakuwa ni furaha kwa watanzania wote na wapenda soka nchini.


