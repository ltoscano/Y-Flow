
Mtoto Wilson Jackson anahitaji msaada zaidi, tujitoe kumsaidia

Imeandikwa na Regina Kumba

Imechapishwa: 06 Septemba 2016

KATIKA gazeti hili toleo la jana kulikuwa na makala iliyokuwa imebeba kichwa cha habari ‘Mtoto aliyegongwa na Fuso anavyotaabika miezi sita sasa’, makala hayo yalieleza namna mtoto Wilson Jackson anavyoteseka, baada ya kupata ajali hiyo.

Ukisoma makala hayo hutaacha kuguswa na maisha ambayo inaishi familia ya mtoto huyo kwa shida, ikijitahidi kadiri inavyojaaliwa kumtunza mtoto Wilson.
Naamini kabisa sisi wote tukilibeba tatizo hili na kuona kwamba sisi ni sehemu ya msaada wa mtoto huyu tutaweza kumsaidia kupata matibabu, lishe anayostahili kama anavyoshauriwa na daktari na pia tutamuondoa katika maumivu anayoyapata sasa.
Kilichomfanya mtoto huyu awe hivyo ni ajali ambayo aliipata akiwa amepakiwa kwenye pikipiki na kugongwa na gari ina ya Fuso katika eneo la Mpiji Magohe.
Katika ajali hiyo mbali na kuvunjika mguu, mtoto huyo alipata pia matatizo kwenye kichwa na ubongo.
Kwa mujibu wa daktari wa mtoto huyo na vipimo vya X-ray, mishipa inayounganisha kichwa na uti wake wa mgogo iliathiriwa na hivyo kuathiri pia uwezo wake wa kutoa sauti hivyo kumfanya ashindwe kuzungumza. 
Kuna mambo mbalimbali katika jamii yetu ambayo tunaonesha ushirikiano, naomba na hili tulipe uzito wa kipekee, tujitokeze kutoa michango kuisaidia familia hii. Mtoto huyu, kwa sasa anahitaji nepi maalumu pamoja na lishe pamoja na matibabu ili aweze kurudi katika hali yake ya kawaida au hata amudu kujisaidia mwenyewe vitu mbalimbali.
Kutokana na hali ya maisha ya familia yake, hata suala la lishe kwa mtoto huyo bado linaonekana gumu, jambo ambalo linazidi kudhoofisha mwili wake na hivyo kuchelewesha uponyaji wake.
Mtoto huyo anatakiwa kunywa lita moja ya maziwa kila siku, uji wa lishe na samaki wa kuchemshwa na supu ya mboga, vyakula ambavyo vitamsaidia pia katika kupona haraka vyakula ambavyo familia yake haimudu kwa sasa.
Mbali na mtu mmoja mmoja pia kuna asasi na mashirika ambayo yanaangalia watoto, naomba nao kwa kuwa huyu ni mtoto waweze kuguswa na tatizo lake ili waone ni namna gani wanaweza kumsaidia.
Serikali pia kupitia Wizara ya Afya, Maendeleo ya Jamii, Jinsia, Wazee na Watoto inaweza kuona ni namna gani inaweza kumsaidia na hasa katika upande wa tiba ili mtoto huyu aweze kuondoka katika maumivu makali ambayo anayapata sasa maana familia yake inahitaji msaada.
Mbali na serikali, wafanyabiashara, kampuni mbalimbali pamoja na vyama vya siasa mnaombwa kushiriki katika kurudisha furaha ya familia hii kwa kutoa msaada kupitia simu namba 0652 255 942 (Jackson Ngowo) au 0742 731 878 (Neema Ndosi).
Aliyeguswa pia anaweza kumchangia chochote mtoto huyu kupitia Mhariri wa gazeti hili 0766 843 382. Aidha, familia ya mtoto huyo pia inaomba msaada wa kupata kiti cha magurudumu kitakachosaidia kumkalisha mtoto huyo ili kunyoosha viungo, tofauti na sasa ambapo muda mwingi amekuwa akilala.
Kama tunaweza kuchangia vyama vya siasa, vilabu vya mpira, harusi, misiba na shughuli nyingine mbalimbali basi na hili tunaweza kulifanikisha kila mmoja kwa nafasi yake bila kujali kiwango ambacho utatoa ni kidogo sana au kikubwa.
Hakuna kiwango kidogo ambacho hakina msaada hasa unapochangia tatizo na kutoa ni moyo. Si lazima uwe tajiri ndipo uone kuwa una uwezo wa kumsaidia mtu.


