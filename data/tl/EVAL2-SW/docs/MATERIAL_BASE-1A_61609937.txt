
Mtibwa, Kagera Sugar ni vita

Imeandikwa na Grace Mkojera

Imechapishwa: 16 Septemba 2016

TIMU ya soka ya Mtibwa Sugar imesema mechi yao dhidi ya Kagera Sugar itakuwa ni zaidi ya upinzani wa Simba na Yanga katika mchezo utakaochezwa kesho Manungu, Morogoro. 

Mtibwa Sugar ina janga baada ya makipa wake wawili tegemeo Said Mohamed na Abdallah Makangano kupata majeraha ya miguu.
Akizungumza na gazeti hili jana msemaji wa Mtibwa Sugar Thobias Kifaru alisema mechi hiyo ni zaidi ya upinzani wa Simba na Yanga kutokana na kuwa na makocha waliowahi kuichezea Mtibwa Sugar.
Alitolea mfano wa Kocha wa sasa wa Mtibwa Salum Mayanga na kocha wa Kagera Sugar Mecky Maxime aliyejiunga na timu hiyo msimu huu akitokea Mtibwa wote waliwahi kuichezea Mtibwa kwa nyakati tofauti.
“Mechi hii haitakuwa rahisi kama ambavyo watu hudhani kwa sababu ni makocha wote wawili wanaijua Mtibwa Sugar na wote waliwahi kucheza, kwa hiyo itakuwa ni mechi yenye upinzani mkali,” alisema.
Pia, alisema nahodha wa Mtibwa Sugar Shaban Nditi ambaye ameitumikia timu hiyo kwa miaka 16 ni nguzo kwa timu hiyo hivyo anatarajiwa kuleta ushindani katika timu hiyo.
Alisema licha ya kuwa timu hizo zinafahamiana nje, lakini ndani hauwezi kuwa mchezo rahisi kwani kila mmoja anahitaji ushindi kujiweka pazuri zaidi kwenye msimamo.
Kifaru alisema mbaya zaidi kwa upande wao wametoka kupoteza mchezo dhidi ya Simba wiki iliyopita, kwa hiyo wanahitaji kushinda. Mtibwa Sugar katika michezo minne iliyocheza imeshinda miwili dhidi ya Ndanda FC mabao 2-1, dhidi ya Majimaji mabao 2-1, ikipoteza dhidi ya Ruvu Shooting bao 1-0 na dhidi ya Simba 2-0.
Kuhusu makipa wao Kifaru alisema Mohamed atakaa nje kwa wiki mbili baada ya kuumia goti katika mchezo dhidi ya Ndanda na Makangano aliumia mguu katika mechi dhidi ya Simba.
Msemaji huyo wa Mtibwa alisema kipa anayetarajiwa kukidakia kikosi cha Mtibwa katika mchezo wa kesho ni Benedict Tinoco. Tinoco alijiunga na Mtibwa kwa mkopo akitokea Yanga ambako alijiunga msimu uliopita akiwa hajapata nafasi ya kudakia hata mara moja kutokana na ushindani wa namba.


