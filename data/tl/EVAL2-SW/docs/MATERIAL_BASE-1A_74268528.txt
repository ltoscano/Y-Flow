Mauaji na ugomvi wa barabarani II
Sep 25, 2014

SIKU tano baadaye tangu akamatwe, Tracie Andrew alishitakiwa rasmi kwa mauaji ya mchumba wake, Lee Harvey. Kesi ya Tracie ilianza kusikilizwa katika Mahakama ya Birmigham Julai mosi, 1997.
Katika maelezo ya awali ya mashtaka mwanasheria, David Crigman alilieleza Baraza la Washauri waliokuwa wakisikiliza kesi hiyo kwamba ataithibitishia Mahakama pasi na shaka ya kuwa, Tracie Andrew alimshambulia Lee Harvey kwa kisu cha ki-Swiss (Swiss army-type penknife) na kumchoma nacho kwa takriban mara 30 na hivyo kumsababishia majeraha makubwa yaliyosababisha kuvuja damu kwa wingi na kusababisha kifo chake.
Silaha hiyo haikupatikana kwa sababu Tracie aliificha katika viatu vyake na hatimaye kuitelekeza katika pipa la taka la hospitali alikopelekwa kutibiwa majeraha aliyoyapata katika purukushani hiyo. Wataalamu wa uchunguzi wa uhalifu waligundua damu ya Harvey iliyoganda kwenye kiatu cha kulia cha Tracie.
Pia wataalamu hao wa uchunguzi waligundua mabaki ya nywela za Tracie kwenye kiganja cha mkono wa Harvey na pia kibanio cha nywele cha Tracie kikiwa kimeanguka karibu na ulipolala mwili wa Harvey. Hali hiyo ilionyesha kwamba, kulikuwa na purukushani kati ya wapenzi hao.
Ilidhaniwa kwamba katika purukushani hiyo ndipo Tracie alipopata majeraha usoni kwake. Mwanasheria huyo, Crigman aliongeza kusema huku akimnyooshea kidole Tracie; “Hakupiga kelele kuomba msaada na wala hakukuwa na gari lililokuwa likiwafukuza kama alivyodai bali ni yeye aliyehusika na tukio hilo!”
Mwendesha mashtaka katika shauri hilo alidai kwamba mauaji hayo ni kilele cha uhusiano uliokuwa na vurugu kati ya wapenzi hao ambapo Harvey alikuwa akifukuzwa mara kwa mara na Tracie na kurudi kwa wazazi wake. Polisi walikuwa wakiitwa mara kwa mara na majirani zao waliokuwa wakiishi mtaa mmoja katika eneo hilo la Alevchurch, kutokana na kukerwa na kelele zao pale wanapogombana.
Ilidaiwa kwamba jioni ya siku hiyo yalipotokea mauaji Tracie na Harvey waliutumia muda huo wakiwa katika baa ya Malbrook iliyoko eneo la Bromsgrove, ambapo watu waliokaa nao karibu walikiri kulikuwa na hali ya kutoelewana kati ya wapenzi hao. Wakati walipokuwa wakirudi nyumbani, ugomvi wao uliibuka tena ambapo gari lao lilisimama njiani mara kadhaa wakibishana na mwishowe, ndipo wakaanza kushambiliana kitendo ambacho kilisababisha kifo cha Harvey. Mwendesha mashtaka huyo aliita mashahidi kadhaa waliotoa ushahidi kuhusiana na maisha ya vurugu kati ya wapenzi hao.
Mashahidi hao walikuwa ni majirani zao, wahudumu kwenye vilabu vya usiku walivyokuwa wakivitembelea, ambapo walielezea jinsi Tracie alivyowahi kumpiga Harvey na kitu chenye ncha kali hadi kusababisha kumjeruhi shingoni kiasi cha kutoa damu. Pia aliitwa polisi aliyewahi kwenda katika nyumba ya wapenzi hao baada ya kuitwa na majirani waliokerwa na kelele za ugomvi wao.
Hata hivyo, ushahidi mwingine ambao ulikuwa na nguvu ni ule uliotolewa na binti wa miaka tisa kupitia mkanda wa video lakini akiwa amefichwa sura yake. Binti huyo alidai kwamba aliamshwa kwa kelele za ugomvi kati ya mwanamke na mwanaume waliokuwa wakigombana jirani kabisa na dirisha lake la chumba cha kulala. Alidai kwamba mwanaume huyo alikuwa akiongea kwa ukali na ilionekana anaongea kwa ukali dhidi ya mtu mwingine aliyekuwa na sauti laini kama ya kike. Mama wa binti huyo alidai kwamba alikuwa sebuleni wakati tukio hilo likitokea, hivyo hakushuhudia chochote.
Pamoja na kutolewa kwa ushahidi huo, hata hivyo wakili aliyekuwa akimtetea Tracie, Ronald Thwaites alimuongoza kujitetea pale mahakamani. Akionekana kutokuwa na wasiwasi, Tracie alikanusha kuhusika na mauaji ya mpenzi wake Lee Harvey.
“Nilimpenda sana kuliko kitu chochote hapa duniani..” alisema. Kisha akaendelea kuieleza Mahakama kwamba ni kweli mapenzi yao yalitawaliwa na vurugu, lakini zilikuwa ni vurugu za kawaida na za upendo. Aliendelea kuelezea jinsi tukio hilo la kuuawa kwa Lee Harvey lilivyotokea. Maelezo yake yalikuwa yanafanana kama vile alivyowaeleza polisi katika mahojiano ya awali.
Akihojiwa na mwendesha mashitaka, David Crigman, alimuuliza ni kwa nini hakuomba msaada pamoja na kwamba tukio lenyewe lilitokea eneo ambalo si mbali na makazi ya watu. Kwa mujibu wa maelezo ya askari wa uchunguzi wa eneo la tukio, Tracie alibaki amesimama katika eneo hilo bila kufanya lolote huku mwili wa Harvey ukiwa umelala chini kwa kati ya dakika 15 hadi 17. Tracie akijibu swali hilo alidai kwamba alikuwa kwenye mshtuko mkubwa.
“Tukio hilo lilinifanya nijihisi kama nafsi yangu imetengana na mwili..” alisema Tracie. Maelezo hayo yalimfanya mwendesha mashitaka Crigman acheke pale mahakamani. Kisha akamwambia; “…sababu iliyokufanya uchelewe kuomba msaada ni kutokana na kujaribu kukusanya mawazo ya namna ya kutengeneza stori kwa ajili ya kuwadanganya polisi.”


