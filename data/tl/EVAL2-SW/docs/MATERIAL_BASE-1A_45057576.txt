Nani anayechochea vurugu Zanzibar?
Apr 03, 2014

KUNAFUKUTA chini kwa chini Zanzibar na wakuu wa serikali pamoja na wanasiasa wasipochukua hadhari tunaweza tukashuhudia marejeo ya matumizi ya nguvu, ugandamizaji wa wapinzani na ghasia kwa jumla.
Kwa ufupi, mafanikio yote yaliyopatikana tangu Oktoba 2010, hasa utulivu wa hali ya kisiasa, yanaweza yakenda arijojo.
Wiki iliyopita Makamu wa Pili wa Rais wa Zanzibar, Balozi Seif Ali Idi, akiwa Dodoma, alinukuriwa akisema kwamba “ametangaza vita kwa mtu yeyote anayepanga njama za kuvuruga mchakato wa Rasimu ya Pili ya Katiba”.
Wakati huohuo alimkebehi Makamu wa Kwanza wa Rais wa Zanzibar, Maalim Seif Sharif Hamad, ambaye pia ni Katibu Mkuu wa chama cha Civic United Front (CUF).
Siku chache kabla ya Balozi Idi kutoa hayo matamshi yake ya “kutangaza vita” Hamad alikariri tena msimamo wa chama chake kuhusu muundo wa Muungano. Akihutubia mkutano wa hadhara huko Kibandamaiti, Unguja, Machi 26, alisema kwamba chama chake hakitounga mkono muundo wa Muungano wa Serikali mbili na wala hotuba aliyoitoa Rais Jakaya Kikwete katika ufunguzi wa Bunge la Katiba.
Balozi Idi alinukuliwa akisema kwamba hali ikiendelea hivyo — yaani ikiwa Hamad ataendelea kudai pawepo Muungano wa Serikali tatu — basi Serikali ya Mapinduzi haitasita “kuwashughulikia” watu wote wa aina hiyo.
“Kuwashughulikia” maana yake ni kuwachukulia hatua zisizopendeza kama vile kuwatia ndani, kuwatesa au kuwafanyia mambo mengine ya kukirihisha.
Inasikitisha kusikia kwamba mtu mwenye hadhi kama ya Balozi Idi anatumia lugha kama hiyo ya vitisho wakati wa mjadala kuhusu Katiba mpya. Na huyu ni mwanadiplomasia wa siku nyingi mwenye uzoefu wa miaka mingi wa jinsi mambo yalivyo duniani. Anachotuambia ni kwamba ni sawa yeye kuutetea muundo wa Muungano wa serikali mbili lakini wenye kutaka muundo wa Muungano wa serikali tatu hawana haki ya kufanya hivyo. Ni wasaliti wanaostahiki “kushughulikiwa”.
Matamshi kama hayo huashiria kwamba mwenye kuyatamka ana nia ya kuwadhuru watu wengine. Mamlaka nyingi za kisheria huviona vitisho aina hiyo kuwa ni vitendo vyenye kuhalifu sheria. Na wenye kutoa vitisho vya aina hiyo wanaweza wakafikishwa mbele ya mahakama na kushtakiwa kwa makosa ya jinai.
Wakuu wanapokuwa wanatoa vitisho vya aina hiyo huwa wanaamini kwamba lazima watumie vitisho na mabavu (utumizi wa nguvu) kuwatia hofu wananchi ili hao wananchi wasalimu amri na wakubali yale serikali inayoyataka.
Utumiaji wa nguvu na vitisho ni miongoni mwa mbinu zinazotumiwa kuwashurutisha watu, hasa wapinzani, wafuate msimamo au sera za serikali. Mbinu aina hizo hutumiwa sana na serikali katika nchi zenye mfumo wa demokrasia isiyopevuka. Mfano mzuri ni hapa kwetu.
Vitisho aina hiyo vinaweza hatimaye vikawa sababu ya kuzuka kwa mauaji ya kimbari, kukamatwa watu wasio na hatia kwa sababu za kisiasa, kutekwa nyara kwa wapinzani na baadaye kupotea wasijulikane walipo na mauaji ya wapinzani.
Tukiangalia historia ya hivi karibuni ya nchi kadhaa zenye mfumo wa demokrasia isiyopevuka tunaona kwamba viongozi wa serikali wenye midomo mirefu ya kutoa vitisho dhidi ya wapinzani, aghalabu, huwa ni viongozi walio dhaifu. Viongozi hao huwa na tabia ya kuzidi kutoa vitisho vikali pale wanapohisi kwamba madaraka huenda yakawaponyoka, kwamba tawala zao zinayumbayumba na kwamba wapinzani wanaweza wakakishinda chama kinachotawala katika uchaguzi.
Kushindwa kwa serikali kuyaridhia matakwa ya wananchi wake mara nyingi husababisha mfumo wa kisiasa katika nchi uoze. Kuoza huko ndiko kunakowafanya watawala wakimbilie kutumia nguvu dhidi ya wapinzani ili kuunusuru utawala wao.
Kwa kweli nchi kama zetu zenye demokrasia isiyo imara zimo hatarini kwani serikali zao hazioni ajizi kuwagandamiza wapinzani kwa vile zinawaona wapinzani kuwa ni kitisho kwa madaraka yao. Kwa hivyo, viongozi wao nao hutumia vitisho vya nguvu za dola dhidi ya wapinzani. Hali huzidi kuwa mbaya pale wapinzani wanapokuwa wanatoa madai yenye kuungwa mkono na wengi wa wananchi lakini yenye kwenda kinyume na sera za chama kinachotawala.
Mfano mzuri ni huu tunaouona sasa Zanzibar ambako, kwa mujibu wa Tume ya Katiba, wananchi wengi hawautaki Muungano wa serikali mbili.


