
Mandela, Mkapa wamesaidia MNF
Oct 24, 2014

RAIS mstaafu wa Afrika Kusini, Nelson Mandela pamoja na rais mstaafu wa Awamu ya Tatu nchini, Benjamin Mkapa wametoa misaada mbalimbali kwa ajili ya Taasisi ya Mwalimu Julius Nyerere (MNF).
Mbali na viongozi hao, wamo viongozi wengine kadhaa kupitia serikali ambazo ama waliziongoza au wanaziongoza wamepata kuisaidia.
Kwa mfano, msaada alioutoa mzee Nelson Mandela, Rais mstaafu wa Afrika Kusini kwa Taasisi ya Mwalimu Nyerere ni Rand (fedha ya Afrika Kusini) 3,000,000 ambazo ni sawa na dola za Marekani (USD) 608,000 na si USD. 60,000 kama ilivyoripotiwa katika gazeti la Raia Mwema.
Msaada huu ulitolewa kwa Baba wa Taifa Mwalimu Julius K. Nyerere ambaye ni Mwenyekiti wa Mwanzilishi wa Taasisi ya Mwalimu Nyerere alipotembelea Afrika Kusini, Oktoba 1997, kwa lengo la kutangaza kazi na malengo ya Taasisi ya Mwalimu Nyerere.
Katika safari yake hiyo, Mwalimu Nyerere pia alipokea msaada wa USD 50,000 kutoka Anglo American Corporation ya Afrika Kusini. Jumla ya mchango wa Mzee Mandela na Anglo American Corporation ni USD 658,000.
Kuhusu misaada ambayo Taasisi ya Mwalimu Nyerere imepokea kutoka Serikali ya Tanzania ni pamoja na mwaka 1995, rais mstaafu wa Awamu ya Pili, Ali Hassan alitoa viwanja viwili (namba 60 na 61) kwenye Barabara ya Sokoine inapokutana na Barabara ya Shaaban Robert.
Kwa sababu ya masharti ya kuviendeleza viwanja hivyo kutolingana na michoro ya kuendeleza viwanja hivyo, Serikali ya Awamu ya Nne ya Rais Jakaya Kikwete imetoa kiwanja namba 2217/1/168 kilicho kati ya Barabara za Sokoine/Morogoro/Mansfield/Zanaki kuwa kiwanja mbadala badala ya viwanja vile viwili. Taasisi imekwishaanza uendelezaji wa kiwanja hicho.
Kuhusu misaada ya fedha taslimu mwezi Machi, mwaka 2002, rais mstaafu wa Awamu ya Tatu, Benjamin Mkapa aliichangia taasisi shilingi 100,000,000 za Tanzania, kabla ya hapo, Mkapa alishiriki kwenye hafla ya kuichangia fedha Taasisi ya Mwalimu Nyerere ambayo iliandaliwa kwenye Hoteli ya Kilimanjaro, Septemba 14, mwaka 1996. Mkapa alishiriki pia kwenye halfa ya kuichangia fedha Taasisi ya Mwalimu Nyerere iliyofanyika Machi 25, mwaka 1999 pale Mwanza.
Kwenye hafla zote mbili, Baba wa Taifa Mwalimu Julius Nyerere alihudhuria. Mkapa alizindua mradi wa Taasisi kuhusu Maendeleo ya Wa tanzania (National Development Dialogue) pale Mwanza Machi 26, 1999.
Mwaka 2006, Serikali ya Awamu ya Nne ya Jakaya Kikwete kupitia kwa Waziri Mkuu, Edward Lowassa ilitoa msaada wa shilingi za Tanzania 100,000,000 kwa Taasisi ya Mwalimu Nyerere.
Rais Jakaya Kikwete, Rais wa Awamu ya Nne aliisaidia Taasisi kwa kukubali kuzindua Mradi wa Bahati Nasibu ya Taasisi iliyogharimiwa na Mustafa Jaffer Sabodo. Mradi huu umeipatia taasisi jumla ya shilingi za Tanzania 200,000,000. Hiyo ndiyo misaada iliyotolewa kwa Taasisi ya Mwalimu Nyerere kutoka kwa Mzee Nelson Mandela, Benjamin Mkapa, Ali Hassan Mwinyi na Jakaya Kikwete.
Fedha taslimu shilingi 200,000,000 kutoka Serikali ya Tanzania Awamu ya III na IV pamoja na kiwanja kutoka katika Serikali ya Awamu ya II.
Gallus Abedi ni ofisa mwandamizi wa Taasisi ya Mwalimu Nyerere.


