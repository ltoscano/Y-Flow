
Vitambulisho vya Taifa vya awali kuendelea kutumika

Imeandikwa na Katuma Masamba

Imechapishwa: 14 Septemba 2016

MAMLAKA ya Vitambulisho vya Taifa (NIDA) imesema vitambulisho vya Taifa, vilivyotolewa awali vitaendelea kutumika hadi hapo itakapotangaza utaratibu wa kuvibadilisha.

Aidha, imesema vitambulisho vipya vitatolewa kwa wale waliojiandikisha lakini hawakupata vitambulisho vyao kutokana na uandikishwaji kusitishwa ili kuanza kutoa vitambulisho vipya.
Akizungumza na gazeti hili, Mkuu wa Kitengo cha Mawasiliano cha Mamlaka hiyo, Rose Mdami amesema baadhi ya wananchi wamekuwa wakifika katika ofisi za mamlaka hiyo katika maeneo mbalimbali, wakitaka kubadilishiwa vitambulisho vyao.
Mdami amesema wale walio na vitambulisho vya awali, hawatahusika kupewa vitambulisho vipya kwa kuwa walivyonavyo vinaendelea kutumika kama kawaida.
“Wale ambao wana hivyo vitambulisho waendelee navyo kwa sababu vinatumika kama kawaida, utaratibu wa kubadilisha tutatangaza baadaye. Wananchi wenye vitambulisho vya zamani wanadhani vinabadilishwa kwa hiyo wanaenda kwenye ofisi mbalimbali kutaka kubadilishiwa,” amesema Mdami.
Alisema vitambulisho vipya vimeanza kutolewa na kwamba kazi hiyo ni endelevu hadi watakapohakikisha wananchi wote wenye sifa wana vitambulisho vya taifa.
Mamlaka hiyo ilitangaza kuanza kubadilisha vitambulisho vyote vya zamani ambavyo havina saini, huku ikitarajia kutoa vitambulisho vipya vyenye saini kwa wananchi wote, waliokamilisha taratibu za usajili na utambuzi kwa kuchukuliwa alama za kibayolojia, ikiwemo alama za vidole, picha na saini ya kielektroniki.
Kwa sasa vitambulisho hivyo vimeanza kutumika katika baadhi ya huduma hususani kwenye benki kwa ajili ya kufungua akaunti na kuthibitisha taarifa za mtu kabla ya kupata huduma.


