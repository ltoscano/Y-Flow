
Aliyetiwa kizuizini na Nyerere mbaroni

Imeandikwa na John Nditi, Ulanga

Imechapishwa: 24 Oktoba 2016

WAKAZI wanne wa kijiji cha Epanko Wilaya ya Ulanga mkoani Morogoro akiwemo Mholeri Mholeri (77) aliyewahi kutiwa kizuizini na Rais wa Serikali ya Awamu ya Kwanza, Mwalimu Julius Nyerere na kuachiwa huru, amejikuta tena matatani kwa kutiwa mbaroni na Polisi kwa amri ya mkuu wa wilaya kutokana na madai ya kuchochea fujo katika mkutano wa hadhara ulioitishwa na mkuu wa mkoa.

Mholeri na wenzake, Clemence Shigumbi (69) wa kitongoji cha Itatira Juu akiwemo mwanamke Fridiana Eranga (53) mkazi wa kitongoji cha Epanko Kati, walitiwa mbaroni juzi na Polisi kwa amri ya Mkuu wa Wilaya ya Ulanga, Jacob Kassema.
Wanadaiwa kuanzisha fujo zilizokuwa na lengo la kutaka kuuvunja mkutano huo, kabla ya Mkuu wa mkoa, Dk Stephen Kebwe kutimiza lengo lake la kuwahutubia wananchi wa kijiji hicho.
Kabla ya mkuu wa mkoa hajakaribishwa kuwahutubia wananchi waliokusanyika eneo la Viwanja vya Shule ya Msingi Epanko A, aliinuka mwanamke, Eranga na kunyoosha mkono kuashiria taarifa na kumpinga mkuu wa mkoa kuanza kutoa hotuba yake katika mkutano huo hadi asikilizwe kwanza.
Dk Kebwe alimshauri mwananchi huyo, aliyekuwa na jazba kuwa asubiri kwanza awahutubie na baadaye atapewa muda wa kuuliza maswali, ama kusema kinachomsibu. Mwanamke huyo aliendelea kujibizana na mkuu wa mkoa, licha ya kutakiwa kukaa chini ili asubiri zamu yake.
Aliungana na kikundi cha watu wachache akiwemo mzee Mholeri, aliyesimama na kumtaka mkuu wa mkoa amsikilize kwanza; na kama hataki wao wako tayari kuondoka wote, wabakie wao wenyewe.
Kitendo hicho kilimfanya mkuu wa wilaya hiyo, kuwaamuru Polisi kumkamata mwanamke huyo na mzee Mholeri na wengine wanaoendeleza fujo katika mkutano huo.
Hata hivyo, kikundi cha watu wachache ambao baadhi yao hawapo katika vitongoji vinavyoguswa na mradi wa uchimbaji wa madini ya kinywe, ndio wenye kuendeleza fujo kila mkutano unapoitishwa; na kwa siku hiyo hawakuvumiliwa tena na mkuu wa wilaya.
“Askari hebu mkamateni huyo mzee na mama aliyesimama hapo na watu wengine wanaonekana kuleta fujo...anayetaka kuondoka aondoke. Wana Epanko ambao mpo tayari kutusikiliza mbaki, mtapewa muda wa kuuliza maswali na yule asiyetaka kutusikiliza na aondoke,” alisema Kassema.
Hata hivyo, baada ya kukamatwa vinara hao, wananchi waliokuwepo mkutanoni hapo, walishangilia kwa nguvu wakimpongeza mkuu wa wilaya kwa kuwatia mbaroni.
Walidai kuwa watu hao ni wachochezi wakubwa na wanatumiwa na watu wa mjini Mahenge na Dar es Salaam, kukwamisha kazi ya uwekezaji wa mradi huo mkubwa.
“Watu hawa wamekuwa wakivuruga matarajio ya wanufaika wa mradi huu, tena baadhi yao hawamo ndani ya mradi, lakini wanatumiwa na watu wa nje kuchochea vurugu na kuwatishia wananchi wanaowaona wana mwelekeo wa kuupokea mradi huu,” alisema mmoja wa wakazi hao.
“Hawa watu wachache wamediriki kuchoma moto daraja na kuvunja ofisi ya mradi hapa kijijini...leo tumefurahi na hali itakuwa shwari,” aliongeza mkazi huyo, ambaye hakupenda jina lake litajwe gazetini akiwa kwenye mkutano huo.
Dk Kebwe alisema serikali ya mkoa na wilaya inawatambua wachochezi ambao wanawatishia maisha wananchi wema, na kwa kipindi chote hicho waliachwa kwa kutambua watajirekebisha tabia zao.
“Mholeri amejileta mwenyewe ...huyo alishawekwa kizuizini na Baba wa Taifa Mwalimu Nyerere kutokana na vitendo vya uchochezi ....amekaa muda mrefu ndani, lakini hajajirekebisha na leo tumempata na tutamweka ndani na wenzake kwa uchochezi,” alisema mkuu wa mkoa.
“Hii ni mara ya tatu kuleta fujo kabla ya kuanza kwa mkutano ...amezoea, lakini leo hatuwezi kumwachia, lazima atambue serikali ipo na inatekeleza wajibu wake,” alisema. Alisema watu waungwana, siku zote wanapenda kutatua kero na hoja zao kupitia mikutano na majadiliano na si kwa njia ya vurugu na kuleta uchochezi kati ya wananchi na serikali yao.
Katika mkutano huo, alitoa fursa pana kwa wananchi wa kijiji hicho kuuliza maswali, kutoa maoni na mapendekezo ambayo alichukuliwa na watendaji wa serikali ya wilaya na mkoa na Kampuni ya TanzGraphite (TZ) Limited kwa ajili ya utekelezaji na kupatiwa majawabu ya msingi.
Katika hatua nyingine, TanzGraphite inawagharimia vijana 32 wa kutoka Ulanga wakiwemo wa kijiji cha Epanko katika masomo ya ufundi ukiwemo wa sekta ya madini.
Meneja wa Uhusiano na Maendeleo ya Jamii wa Kampuni hiyo, Bernard Mihayo alisema vijana hao wanapatiwa mafunzo hayo katika Chuo cha Mamlaka ya Ufundi Stadi (VETA) kwa lengo la kuwatumia siku za usoni wakati wa shughuli za mradi wa uchimbaji mkubwa wa madini ya kinywe ‘Graphite’ ili kukuza uchumi wao na wafamilia.


