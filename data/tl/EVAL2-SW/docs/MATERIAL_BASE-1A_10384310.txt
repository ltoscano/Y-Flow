"Sé bôngó bandeko, nakokí koloba lokota la mindɛ́lɛ́ tɛ́ esíká nalingí kotombola lokúmu la bato bayindo. Yangó wâná nakotíka kokúmisa mwána moyindo kíno mokɔlɔ ndénakokí kokúmisa yĕ na lokota la bísó mpenzá bato bayindo. Natóndí •bínó• bánsɔ mpɔ̂ ya boyéí bwa bínó ebelé, mpé nakolikya téé mokɔlɔ mosúsu ndétokutaní."

Akeí kokamata mwána mondɛ́lɛ́, asímbí yĕ na lobɔkɔ, mpé bangó míbalé babimí. Bísó bánsɔ totíkálí nyɛ́. Moto mɔ̆kɔ́ awulólí yĕ lisúsu tɛ́, moto mɔ̆kɔ́ abétélí yĕ mpé mabɔkɔ tɛ́. Lɛlɔ́ likita lya ndéngé níni ko@

Wâná mokonzi wa lingómba alengelékí likita ayéí. Tomɔ́ní te azalí kobánga míngi. Akeí o libosó, atɛ́lɛ́mí wâná azalí kotálaka bísó, aléngí nzoto mobimba. Abɔ́ndélí bísó 'te tókitisa motéma, "Bandeko, bólímbisa ngáí likambo liye tozwí sikáwa. Óyo libakú libé mpenzá. Ngáí mɔ̆kɔ́ nayébákí libosó tɛ́, ezalí se mosololi yĕ mɔ̆kɔ́ moto alandákí makanisi ma yĕ, ayókání libosó na bakonzi tɛ́. Mbɛlɛ asálí bôngó bobɛ́lɛ́ na ntína 'te likofi alingákí kowambola bísó lipésa bísó mokosa téé lóbí na ntɔ́ngɔ́. Nakolikya 'te atúní bísó bánsɔ motúna mɔ̆kɔ́ tokozwa mayɛ́lɛ ma koyanola yĕ nɔkí tɛ́. Bísó bánsɔ tozalí sé kokamwa. Yĕ abóyí kopésa bísó lisoló lya yĕ. Tokokí mpé kobɔndela yĕ tɛ́. Bôngó tokobánda sikáwa eteni ya míbalé, nzembo."

Mosololi mosúsu ayéí. Bato babɛ́tɛ́lí yĕ mpé mabɔkɔ. Nzókandé basúsu bazalí átâ na mposa ya kotíkala lisúsu tɛ́. Babándí kokɛndɛ. Na baye batíkálí, esɛngɔ ezalí mpé tɛ́. Sɔ̂lɔ́ bazalí koyóka mpási ya likofi babɛ́tɛ́kí bangó. Tobimákí wâná sɔ́kí na ba ngonga ya míbalé. Ngáí na moníngá tokeí nzelá mɔ̆kɔ́ téé tokómí na balabála Kabambare, tokabwání. Yĕ moníngá akokɛndɛ kotála ndeko wa yĕ akovándaka wâná pɛnɛpɛnɛ. Bobɛ́lɛ́ o elekomei tokabwání, •nátala• boye. Náni óyo ko@ Ema! Ema ayéí kopésa ngáí mbɔ́tɛ.

Ema azalí mwána mwăsí, toyébánákí na yĕ míngi. Kala tozalákí kovanda balabála mɔ̆kɔ́. Ntángo azalákí mwána mokɛ́ azalákí kosakana o míso ma ngáí. Esíká tatá azwákí lopángo la yĕ mɔ̆kɔ́, tolongwákí o balabála yangó mpé tozalákí komɔ́nɔnɔ lisúsu míngi tɛ́, bobɛ́lɛ́ mbála mɔ̆kɔ́ mɔ̆kɔ́ o nzelá ya zándo to na vili. Bobɛ́lɛ́ bôngó téé nabándákí kozwa makanisi ma kobála mwăsí. Wâná nabándákí koluka bobɛ́lɛ́ yĕ, nábála yĕ. Nakanisákí lisúsu tɛ́ mpɔ̂ ya ekólo ya yĕ. Mpámba tɛ́, ngáí moto nakánákí te nakokí kobála sé mwána wa mbóka •ya• bísó, natíkákí makanisi mâná mpé nalingákí kobála sé Ema. Nzókandé Ema azalí mwána wa ekólo esúsu. Nokí mpé matáta mabimákí. Babóti ba yĕ balingákí koyóka likambo lya ••bísó míbalé átâ na matói tɛ́. Bangó mpé balingákí kobálisa mwána•• bobɛ́lɛ́ na moto wa ekólo ya bangó mɔ̆kɔ́. Na ntína 'te tokútana lisúsu tɛ́, babóti batíndákí yĕ o mbóka. Útá mokɔlɔ wâná nabósánákí yĕ libélá libélá, abúngákí mpenzá lokóla mongwa o lisásu. Mpé tála sikáwa tokútání lisúsu. Lisoló likamataní wâná, "Okómí mobáli mpenzá, mobáli kitɔ́kɔ. Ozalí na mwăsí wa yŏ na băna@"