
Moyes amiminia sifa vijana wake waliokomoa Barcelona
KIUNGO wa kati wa Real Sociedad Sergio Canales(kushoto) awania gozi dhidi ya Neymar da Silva juzi.
MADRID, Uhispania KOCHA David Moyes amewasifu sana wachezaji wake wa Real Sociedad baada ya kuduwaza miamba Barcelona 1-0 kupitia bao la kujifunga la Jordi Alba siku ya Jumapili.
Awali, rekodi ya viongozi Real Madrid ya kutoshindwa katika mechi 22 ilifikia kikomo siku ya Jumapili baada ya kupokea kichapo cha 2-1 dhidi ya Valencia. Hii ni mara ya kwanza kwa miamba Real Madrid na Barcelona kulimwa siku moja tangu Aprili 30, 2011.
Limbukeni Sociedad wanaoshikilia nafasi ya 13 wameonyesha wana uwezo wa wakupata matokeo mazuri baada ya kuangusha Barcelona, Real Madrid na mabingwa watetezi Atletico Madrid.
Moyes anaamini kuwa kibarua ambacho kiko mbele yake ni kuhakikisha kuwa kikosi chake kinadumisha matokeo hayo mema.
“Sijawahi kuwa na usiku mzuri kama huu tangu niwasili hapa San Sebastian.
Tulijizatiti vilivyo. Wachezaji walionyesha ujasiri na walizima mashambulizi ya Barca vizuri,” alisema Moyes.
“Timu hii imeonyesha kuwa ina uwezo kufanya vyema katika mechi kubwa dhidi ya mibabe. Sasa ni lazima tung’ang’ane kushinda mechi zingine.
Kwa mfano, tumedondosha pointi nyingi hapa nyumbani. Tulilinda lango letu vyema. Tunastahili kufanya hivyo katika mechi zetu zote. Pia kuna mechi zingine ambazo hatustahili kulinda lango sana, lakini kuimarisha pasi zetu na kuvamia wapinzani wetu,” aliongeza.
Kocha wa Barca, Luis Enrique alijutia kuwaanzisha nyota Lionel Messi na Neymar mechi ikielekea kukatika.
Nyota hawa waliwasili nchini Uhispania kutoka Amerika Kusini siku ya Ijumaa baada ya kuendeleza likizo yao Krismasi.


