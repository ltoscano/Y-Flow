
Baadhi ya manufaa ya kukuza zao la alizeti na soya
NA PETER CHANGTOEK
Bw Gideon Maina akitengeneza mafuta ya kupikia kutoka kwa alizeti Kaunti ya Nyandarua awali.
MIMEA ya alizeti huchukua muda wa miezi mitatu tu ili mkulima apate mazao. Hali kadhalika, haina gharama kubwa sana ya upanzi, utunzaji na uvunaji, ikilinganishwa na mimea mingine, mathalan mihindi, ambayo huchukua hata zaidi ya miezi sita kabla kukomaa na kuleta mazao.
Mimea ya alizeti vile vile, hupaliliwa mara moja tu, na hivyo basi, kazi inayotekelezwa si kubwa mno, ikilinganishwa na mimea kama vile mihindi, ambayo hupaliliwa hata mara mbili kabla ya kuvunwa.
Aidha, mimea hiyo haina gharama kubwa ya ukuzaji kwa mkulima, ikilinganishwa na baadhi ya mimea mingine tofauti.
Mbegu za alizeti hutumika kutengeneza keki na mikate. Pia, hutengenezea rangi za nguo.
Mbali na matumizi hayo, mbegu za alizeti zina vitamini E, ambayo ni muhimu katika mwilli wa mwanadamu anapozila, maadamu huzuia kutokea kwa maradhi ya moyo. 
Isitoshe, mbegu hizo zina madini aina ya `magnesium', ambayo husaidia kutuliza neva za mwili.
Wataalamu wa masuala ya afya wanadokeza kuwa, madini hayo (magnesium) aidha, husaidia kuzuia ugonjwa wa shinikizo la damu.
Pia, madini hayo huzuia kuganda kwa misuli mwilini, kuumwa na kichwa na vivyo hivyo, husaidia kusisimua mwili na kuzima udhaifu mwingi.
Fauka ya hayo, mbegu za alizeti zina madini yajulikanayo kama `selenium', ambayo husaidia kuzuia ugonjwa wa saratani. Pia, wataalamu wanasema kwamba, mbegu hizo husaidia kuzuia maradhi ya pumu (asthma).
Kulingana na mkulima wa zao hili Stanley Omung'a, mbegu za alizeti huweza kutumika kutengeneza mafuta ya kupikia kwa kifaa cha gharama ndogo nyumbani. Anadokeza kuwa mbegu zaweza kuliwa kama mlo tayari na binadamu.
Bw Omung'a anasema kwamba, kuku wa mayai na ng'ombe wa maziwa, hutumia kama chakula mabaki ya mbegu za alizeti zilizokamuliwa mafuta ya kupikia. Hili huwasaidia kuzidisha mazao yao. Bw Omung'a anakiri kuwa faida za alizeti haziwezi kuhesabika kwa kuwa ni nyingi mno.


