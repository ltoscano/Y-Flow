
Walimu wa kipigo cha mwanafunzi washukiwa

Imeandikwa na Waandishi Wetu

Imechapishwa: 08 Oktoba 2016

WIZARA ya Afya, Maendeleo ya Jamii, Jinsia, Wazee na Watoto na wadau mbalimbali nchini akiwemo Mbunge wa Chalinze, Ridhiwani Kikwete wamejitokeza na kulaani tukio la ukatili alilofanyiwa mwanafunzi wa Shule ya Sekondari ya Kutwa ya Mbeya (Mbeya Day) hivi karibuni.

Wadau wengine waliotoa matamko ya kulaani tukio hilo ni Kituo cha Sheria na Haki za Binadamu (LHRC) na Shirika la Haki Elimu.
Aidha, Wizara ya Afya imesema imepokea kwa masikitiko makubwa taarifa zilizosambaa kupitia picha ya video, ikionesha tukio hilo la Septemba 28, mwaka huu saa 6 mchana la kikundi cha walimu wanne ambao walikuwa katika mafunzo ya ualimu kwa vitendo shuleni hapo.
Taarifa ya Waziri wa wizara hiyo, Ummy Mwalimu ilisema kitendo hicho kilichoonesha walimu hao wakimshambulia mwanafunzi Sebastian Chinguka wa Kidato cha Tatu kwa viboko na ngumi ni kinachoashiria kuvuka mipaka ya utoaji wa adhabu kwa watoto shuleni na ukiukwaji wa haki ya msingi ya ulinzi kwa mtoto. 
Imesema walimu hao hawakutaka kusikiliza maelezo ya mtoto ambayo yalikuwa na mashiko kutokana na ajali aliyokuwa ameipata na hivyo kushindwa kutekeleza adhabu iliyotolewa na mwalimu sababu ya maumivu aliyokuwa nayo mguuni.
“Shambulio hilo la kikatili ni mwendelezo wa matukio mbalimbali ya uvunjifu wa haki za mtoto katika maeneo mbalimbali nchini.
“Hii ni kinyume na utekelezaji wa Sera ya Maendeleo ya Mtoto ya mwaka 2008, Mkataba ya Kimataifa wa Haki za Mtoto wa mwaka 1989 na Mkataba wa Afrika kuhusu Haki na Ustawi wa Mtoto (1991) ambapo kwa pamoja inahimiza utoaji wa haki ya kuishi, kulindwa, kuendelezwa, kushiriki na kutobaguliwa kwa watoto wote,” ilisema sehemu ya taarifa hiyo.
Nalo Shirika la Hakielimu limelaani tukio hilo na kusema linaifanya shule kutokuwa sehemu rafiki na salama kwa wanafunzi na hivyo kuwa na athari kubwa katika juhudi zao za kujifunza. Shirika hilo limesema kupitia tukio hilo, wanampongeza mwalimu aliyethubutu kukemea na pia kufichua ukatili huo ambao umepitiliza.
Mkurugenzi Mtendaji wa Haki Elimu, John Kalage alisema hayo jana jijini Dar es Salaam wakati akitoa tamko kuhusu tukio hilo na kuomba mamlaka husika kuchukua hatua madhubuti za kulinda ajira na hata usalama wa mwalimu huyo jasiri.
Alisema pamoja na hatua madhubuti zilizochukuliwa na serikali katika tukio hilo na kupendekeza kusimamiwa na kuimarishwa kwa dhati kwa miongozo ya nidhamu shuleni na kuzingatiwa na watu wote.
Alisema ni wakati sasa kwa serikali kuanzisha mifumo rasmi ya kutoa taarifa dhidi ya matukio ya ukatili yanayoendelea shuleni ili kuwezesha wanafunzi na wadau wengine kutoa taarifa mara wanapokutana na matukio ya kikatili kama hayo katika maeneo yao kwa lengo la kuyakomesha.
Aliongeza kuwa, adhabu kama hizo zinapotolewa husababisha mtoto kutafuta namna ya kukwepa adhabu hizo na kuanza kukosa shule mara kwa mara na hatimaye kuamua kuacha shule kabisa ambapo huko ni kubomoa kuliko kutafuta mbinu za kujenga.
Alisema tukio la Mbeya limechukua mjadala mpana nchini, lakini matukio ya ukatili dhidi ya wanafunzi yamekithiri katika shule nchini kwa muda mrefu.
Nacho Kituo cha Sheria na Haki za Binadamu (LHRC) kimelaani matukio ya ukiukwaji mkubwa wa haki za binadamu yanayoendelea kutokea.
Mkurugenzi Mtendaji wa LHRC, Dk Hellen Kijo-Bisimba alisema jana kuwa wakati Taifa halijasahau tukio la watafiti kuchomwa moto na wanakijiji wa Iringa Mvumi mkoani Dodoma kwa kujichukulia sheria mkononi, limetokea tukio la mwanafunzi kuadhibiwa vibaya na walimu wa Shule ya Sekondari Mbeya.
“Kituo cha Sheria na Haki za Binadamu kinapenda kuwapongeza Wa tanzania kwa kitendo cha kutumia vizuri mitandao ya kijamii kuonesha mshikamano na ujasiri katika kupinga ukatili aliofanyiwa mwanafunzi huko Mbeya.
“Tunatoa mwito kwa wananchi katika ngazi yoyote katika jamii kujiepusha na vitendo vyote vitakavyochochea uvunjifu wa haki za binadamu ikiwemo kujichukulia sheria mkononi pindi wanapomkamata mhalifu au mtu yeyote wanayemshuku kuwa ni mhalifu. Ni vema wakatoa taarifa katika kituo cha polisi kwa ajili ya hatua za kisheria,” alisema Kijo-Bisimba aliyeishauri pia Serikali iridhie kufutwa adhabu za viboko shuleni.
Mbunge wa Chalinze, Ridhiwani Kikwete amesema kuwapiga wanafunzi si njia sahihi ya kufundisha wanafunzi. Aliyasema hayo kwenye mahafali ya darasa la saba ya Shule ya Msingi Kibiki.
“Walimu nawaombeni mzingatie maadili ya kazi zenu kwani kuna taratibu za kutoa adhabu na ziko wazi, lakini si kuwafanyia ukatili wanafunzi kama wale wa Mbeya ambao wameonesha ukatili wa hali ya juu," alisema. Alisema kuwa mwanafunzi anapaswa kueleweshwa na hata kama ni kupewa adhabu aadhibiwe kwa njia zinazostahili na zinafahamika ambazo si za ukatili na zinazozingatia utu wa mtu.


