
Wabunge CCM wacharuka kodi bandarini

Imeandikwa na Maulid Ahmed, Dodoma

Imechapishwa: 03 Novemba 2016

WABUNGE katika Bunge la Tanzania kupitia Chama cha Mapinduzi (CCM) wamechachamaa bungeni wakitaka mfumo wa kodi katika Bandari ya Dar es Salaam urekebishwe ili isiendelee kupoteza biashara. Wabunge hao pia wanataka fedha za serikali na taasisi zake ziwekwe kwenye benki za biashara.

Wabunge wamefunguka na kutoa dukuduku wakati wakichangia Mapendekezo ya Mpango wa Maendeleo wa Taifa kwa mwaka 2017/2018 na Mwongozo wa kuandaa mpango wa bajeti ya serikali kwa mwaka 2017/2018 uliowasilishwa juzi na Waziri wa Fedha na Mipango, Dk Philip Mpango.
Mbunge wa Solwa, Ahmed Salum (CCM) amesema kwa sasa kuna tatizo la mzunguko wa fedha nchini, kwa kuwa benki zimeanza kufilisika na kutolea mfano Benki ya CRDB iliyotangaza kupata hasara na Benki ya Twiga kuwekwa chini ya uangalizi wa Benki Kuu ya Tanzania (BoT). 
"Sisi tupo na wananchi tunajua hali zao na tumekuwa tunadanganya mpaka tunachoka...fedha za mifuko ya hifadhi ya jamii mlizozifungia BoT zirudisheni kwa wenyewe wapeleke kwenye benki za biashara zizunguke, leo kuna ukata hadi hapa bungeni,‚Äù amesema.
Akizungumzia utendaji wa Bandari ya Dar es Salaam, amesema bidhaa zimepungua na kutaja mambo yanayoua bandari na kuikosesha serikali mapato kuwa ni pamoja na mizigo inayosafirishwa kwenda nje ya nchi kuwekewa Kodi ya Ongezeko la Thamani (VAT) na mizigo inayokwenda Jamhuri ya Kidemokrasia ya Kongo (DRC) kutozwa kodi nchini kabla ya kufika nchini mwake.
Mbunge wa Nzega Mjini, Hussein Bashe (CCM) amesema asilimia 94 ya benki za biashara zimeshuka kwa faida katika robo tatu ya mwaka na hiyo inatokana na kodi nyingi na utaratibu wa fedha kuondolewa kwenye benki za biashara. 
Mbunge wa Maswa Mashariki, Stanslaus Nyongo(CCM) ameishauri serikali irudishe utaratibu wa zamani wa fedha za serikali na taasisi zake kuwekwa kwenye benki za biashara badala ya BoT ambapo zinakaa bila kuingia kwenye mzunguko, hali ambayo inatishia benki za biashara kufa kutokana na kukosa riba kutoka kwa wateja wake.
Alitaka serikali kuangalia upya ilipokosea kwenye uendeshaji wa bandari ya Dar es Salaam hadi wafanyabiashara wameikimbia.
"Kwa nini unachaji VAT kwa wageni, hii inafanya wakimbilie bandari za wenzetu, kodi zetu nyingi...TATOA yenye magari ya mizigo 26,000 imesema magari 15,000 yamesimama kwa kukosa mizigo ya kubeba hivyo tumezuia mzunguko wa Sh bilioni sita...,"amesema.
Mbunge wa Ileje, Janeth Mbene (CCM) aliyewahi kuwa Naibu Waziri wa Fedha, ameshauri mazingira ya biashara nchini yaboreshwe.
Alitaka benki kutotegemea fedha za serikali, bali ziende vijijini kwa wananchi kutafuta fedha za kuwekezwa kwenye benki zao.
Alisema sasa hivi ni asilimia 20 pekee ya Wa tanzania wanatumia huduma za benki, hivyo pesa nyingi zipo mikononi mwa wananchi.
Mbunge wa Kalambo, Josephat Kandege(CCM) ametaka ujenzi wa bandari ya kisasa ufanyike haraka wilayani Bagamoyo mkoani Pwani ili kuvutia wafanyabiashara tofauti na sasa bandari ya Dar es Salaam imeonekana haiwezekani tena kupanuliwa hivyo meli kubwa za 3G na 4G kushindwa kutumia bandari hiyo.
Mbunge wa Bukoba Mjini, Wilfred Lwakatare (Chadema) alitaka mkoa wa Kagera upewe msamaha wa kodi kwenye vifaa vya ujenzi ili bei zishuke na wananchi walioharibikiwa nyumba zao na tetemeko la ardhi waweze kujenga upya nyumba zao.


