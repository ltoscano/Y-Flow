
Siasa nazo zimepiga hatua kubwa
UWANJA wa siasa nchini umeshuhudia mabadiliko mengi tangu Kenya ilipotawazwa kuwa Jamhuri, mnamo 1964 na kuanzisha ukurasa mpya wa utawala chini ya rais wa kwanza, Hayati Jomo Kenyatta.
Maendeleo makubwa yamefikiwa katika fani hii ikizingatiwa kuwa wakati huo vyama vya kisiasa vilipokuwa viwili pekee. Vyama hivyo vilikuwa Kenya African National Union (KANU) na Kenya African Democratic Union (KADU), tofauti na sasa ambapo idadi ya vyama hivyo ni zaidi ya 50. Kenya ilikumbatia utawala wa majimbo chini ya mabunge mawili; bunge la wawakilishi na lile la Seneti.
Sasa inatekeleza mfumo wa ugatuzi, sio majimbo, japo kuna mabunge mawili yalivyokuwa 1964. Lakini mwishoni mwa 1964, KADU ambayo ilikuwa ikiongozwa na marehemu Ronald Ngala ilivunjiliwa mbali na wanachama wake wakahamia KANU.
Hayati Kenyatta alisema hatua hiyo ililenga kuunganisha nchi kisiasa na kumaliza ukabila, ikizingatiwa kuwa Kanu ilisawiriwa kuwa chama cha jamii kubwa kama vile Waluo na Wakikuyu. Nayo KADU ilichukuliwa kama chama cha makabila madogo.
Hilo halikuafikiwa kwani Serikali ya Kanu ilikumbatia uongozi wa kikabila ikizingatia ukabila kama kigezo muhimu katika uteuzi wa maafisa wakuu serikalini.
Rasilimali za kitaifa pia ziligawanywa kwa misingi hiyo hiyo, hali iliyokera baadhi ya viongozi serikalini wakiongozwa na aliyekuwa Makamu wa Rais Jaramogi Oginga Odinga.
Mauaji ya kisiasa yalianza, wa kwanza kumalizwa akiwa mpiganiaji wa Mau Mau Pio Gama Pinto mnamo 1965.
Hii ilipelekea Odinga na aliyekuwa mbunge wa Kandara marehemu Bildad Kaggia kuunda chama cha kwanza cha upinzani, Kenya People Union (KPU) mnamo 1966.
Chama hicho kiliibua msukosuko serikalini, hali iliyopelekea Kenyatta na wandani wake kudhamini mabadiliko ya Kikatiba, yaliyopelekea wabunge waliounga mkono KPU kupoteza viti vyao bungeni, hali ambayo ilidhoofisha chama hicho na hatimaye kikapigwa marufuku mnamo 1969.
Kanu iliendelea kudhibiti siasa nchini zilizojaa panda-shuka hadi mapema miaka ya 1990, pale wananchini walipoanza kutetea kurejeshwa kwa mfumo wa vyama vingi na kupanuliwa kwa uwanja wa demokrasia. Ndoto hiyo ilitimia mnamo Desemba 1991 pale kifungu cha Katiba (ya zamani) cha 2 (a) kilipofanyiwa marekebisho kufuatia shinikizo za wanasiasa, viongozi wa kidini na makundi ya mashirika ya kijamii.
Ukombozi wa pili ulijiri na demokrasia ikapanuliwa kiasi kwamba Wakenya waliweza kujiamulia vyama vya kisiasa ambavyo walitaka kujiunga navyo, Uchaguzi wa kwanza chini ya mfumo huo uliandaliwa kwa mara ya kwanza mwaka mmoja baadaye Desemba 1992.
Vyama vya kwanza vya upinzani vilitokana na vuguvugu la Forum for Restoration of Democracy (FORD), navyo vilikuwa Ford Kenya na Ford Asili.
Aidha, vilichipuka vyama vya Democratic Party (DP), Social Democratic Party (SDP) kati ya vingine vingi.


