Kaseba amtabiria makubwa bondia Jackson

Imeandikwa na Mwandishi Wetu

Imechapishwa: 22 Oktoba 2016

KOCHA wa Ngumi za Mateke ‘Kick boxing,’ Japhet Kaseba amemtabiria bondia Jeremia Jackson kuwa atafika mbali iwapo ataendelea na juhudi za kufanya vizuri katika mashindano mbalimbali.

Jackson ameshinda ubingwa wa Afrika kwa mchezo huo wa ngumi za mateke katika michuano iliyofanyika Kenya hivi karibuni na kushirikisha nchi kadhaa za Afrika.
Akizungumza na gazeti hili jana Kaseba ambaye ni bondia wa siku nyingi wa ngumi za mateke alisema bondia huyo akishiriki mashindano makubwa anaweza kushinda kutokana na uwezo wake.
“Nilimuibua Jackson kwenye ligi za mchezo wa ngumi za mateke ni bondia mzuri mwenye uwezo, naamini atafika mbali ikiwa ataendeleza juhudi zake,” alisema.
Kaseba alisema yeye ndiye kocha wa bondia huyo na kwamba anatarajia kufanya mashindano mengine nchini Februari mwakani yatakayoshirikisha mataifa mengi ili kutoa fursa kwa mabondia kujifunza mbinu za kuimarika.
Bondia huyo alisema amefurahi kupata ushindi huo na kwamba atahakikisha anaendelea kujituma kufikia malengo yake ya kufanya vizuri katika mashindano makubwa zaidi. Alimshukuru Kaseba kwa kumuunga mkono na kuwa sehemu ya mafanikio yake hayo.


