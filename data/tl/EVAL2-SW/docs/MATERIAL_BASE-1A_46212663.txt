Tujitokeze kwa wingi kupata chanjo ya mabusha na matende

Imeandikwa na Hellen Mlacky

Imechapishwa: 26 Oktoba 2016

WIKI hii viongozi wa mkoa wa Dar es Salaam kupitia vyombo mbalimbali vya habari wametoa taarifa kuhusu chanjo za magonjwa yasiyopewa kipaumbele yakiwemo matende na mabusha.

Magonjwa mengine yanayotajwa kutopewa kipaumbele ni pamoja na usubi, vikope (trakoma), ngiri maji na minyoo ya tumbo. Hata hivyo, pamoja na taarifa za kutolewa kwa dawa hizo za chanjo, mwamko wa wananchi kujitokeza kupewa chanjo hizo katika maeneo maalumu yaliyoainishwa umekuwa mdogo ikilinganishwa na matarajio.
Inawezekana ni kwa sababu wengi wamezoea kusubiri dakika za mwisho au sababu nyingine zilizojificha au kukosa elimu kuhusu umuhimu wa chanjo hizo.
Kunahitajika elimu zaidi kwa wananchi ili kuondoa uwezekano wa kuendelea kukua kwa imani potofu miongoni mwao, kwamba chanjo za magonjwa ya aina hiyo zina madhara kwa afya ya binadamu, jambo ambalo si kweli.
Wapo wanaodai kwamba chanjo hizo zinapunguza nguvu za kiume lakini bado tunaamini kwamba wanaosema hivyo ni wachache wenye nia ovu na wasiowatakia mema Wa tanzania wenzao kwa kuwatisha ili wasikubali kupata chanjo hizo muhimu za magonjwa hayo. 
Jana nilitembelea baadhi ya maeneo ya mkoa wa Dar es salaam ambako wameanza kutoa chanjo hizo, lakini bado vituoni watu walikuwa wachache na hata jamii kwenye mitaa mbalimbali imeonekana kutokuwa na mwamko wa kupata chanjo hizo.
Hii inaweza pia kuwa imesababishwa na baadhi ya watu ambao wameanza kudanganyana kuhusu dawa hizo.
Wapo wanaodai kwamba dawa hizo za chanjo hazifai kwa matumizi ya binadamu kwa kuwa zinaondoa uwezo wa mtu kuzaa. Hali hiyo ilimfanya hata Mganga Mkuu wa Mkoa huo, Dk Grace Maghembe kuwatoa hofu wakazi hao na kusema kuwa kabla ya kugawa dawa yoyote lazima ikaguliwe na Mamlaka ya Chakula na Dawa (TFDA).
Alisisitiza kuwa dawa hizo ni salama. Wa tanzania wenzangu na wakazi wa mkoa wa Dar es Salaam tunapaswa kuachana na tabia ya kupeana habari za kufikirika zisizo na ukweli kwa sababu hazitusaidii kujenga bali zinaturudisha nyuma katika mambo mengi yakiwemo hayo ya afya.
Sote tunafahamu kwamba madhara ya magonjwa hayo ni makubwa sana kwa jamii ingawa hayachukuliwi kwa uzito huo. Ndugu zangu tuachane na imani potofu ambazo zimepitwa na wakati, badala yake tujifunze kuamini viongozi wetu hasa katika masuala hayo ya huduma za afya, kwa kuwa yana umuhimu kwetu.
Ninawashauri mjitokeze kwa wingi kupata chanjo hizo. Wanawake msirudi nyuma kwa kuwa watu walikuwa wakifikiri kwamba mabusha huwapata wanaume pekee wakati ukweli ni kwamba yanawapata hata wanawake. Hiyo ni kutokana na maelezo ya wataalamu wa afya.
Tunafahamu kwamba kinga ni bora kuliko tiba, hivyo kila mwenye familia yenye watu wenye umri wa kuanzia miaka mitano ahakikishe anasimama kwenye nafasi yake kusimamia mwanafamilia yake apate chanjo. Naamini wote tukitumia fursa hii vizuri miaka ijayo watu wanaougua matende na mabusha watapungua kwa kiasi kikubwa.
Magonjwa haya yamekuwa na athari kubwa sana kwa nguvu kazi ya taifa, hivyo wananchi wote tunapasa kupata dawa hizo zinazotarajiwa pia kukinga upungufu wa damu, kuua vimelea vya magonjwa hayo, kupungua kwa magonjwa ya ngozi na kuongeza virutubisho bora mwilini. Dawa hizi zinazowezesha watoto kukua vizuri pia zinatarajiwa kutolewa kwa siku tano mfululizo katika vituo mbalimbali vilivyoainishwa.


