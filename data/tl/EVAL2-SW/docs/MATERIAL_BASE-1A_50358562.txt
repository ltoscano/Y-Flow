Chama cha muziki chaja na jambo jipya

Imeandikwa na Hellen Mlacky

Imechapishwa: 20 Septemba 2016

CHAMA cha Muziki Tanzania (TDMA) kimeandaa siku ya mbinu za mawasiliano na mahusiano ya kiutamaduni, sanaa na biashara kwa wapenzi wa muziki nchini inayotarajiwa kufanyika Oktoba Mosi mwaka huu.

Katibu Mkuu Taifa, Asanterabbi Mtaki alisema kwenye taarifa yake kuwa mbinu hizo zitaoneshwa kuanzia saa 3.00 usiku katika ukumbi wa Highsprit lounge uliopo jengo la IT Plaza na mgeni rasmi anatarajiwa kuwa Balozi wa Cuba nchini, Balozi Jorge Luis Lopez.
Alisema lengo la siku hiyo ni kuwajumuisha na kuwashirikisha kwa kuwakutanisha wapenzi wa muziki wa sekta mbalimbali nchini toka kwenye mabalozi, mashirika ya kitaifa na kimataifa, wabia wa maendeleo, taasisi za serikali na za watu binafsi, wafanyabiashara na wadau wengine nchini.
“Nia ni kusaidia kuibua mazungumzo ya kiufanisi na kujenga uhusiano wa kindugu baina ya wasanii wa ndani na nje ya nchi, kuimarisha wajibu wa kuendeleza utamaduni na uchumi kwa njia ya sanaa ya muziki na kufanya utafiti katika fani mbalimbali za sanaa,” alisema.
Alisema kwa kushirikiana na mashirika mbalimbali nchini na ya nchi za nje kwa faida ya wasanii wa Tanzania, kulinda vyanzo mbalimbali katika kutunza uchumi, utalii, biashara, elimu, afya, mazingira na kubadilishana mbinu mbalimbali za kiutendaji.
“Itaimarisha na kudumisha mahusiano na mataifa mengine ya kiutamaduni na biashara na kulinda utamaduni na maadili ya hapa nchini kupitia sanaa ya muziki. Kwa kudumisha utamaduni, mila, desturi, sanaa na burudani za aina zozote zinazokubalika hapa nchini,” alisema.
Alisema kwa mara ya kwanza TDMA itashirikisha fursa za mazungumzo kwa kuanzisha mahusiano ya kiutamaduni, kiuchumi, utalii na kiurafiki baina ya Tanzania na Cuba kwa kuchezeshwa na kucheza nyimbo za Amerika ya Kusini kama Salsa, Charanga, Milengue hususan mchezo wa Salsa kwa wachezaji na wapenzi.


