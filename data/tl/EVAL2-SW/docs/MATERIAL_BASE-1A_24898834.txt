
Waziri Mkuu presha inapanda, inashuka
Nov 20, 2015

WABUNGE wanaotokana na vyama vinavyounda ushirikiamo wa kisiasa unaotambuliwa kama Umoja wa Katiba ya Wananchi (Ukawa) wamejipanga kuvuruga mchakato wa kumuidhinisha kwa kura bungeni Waziri Mkuu wa Awamu ya Tano, Raia Mwema, limeelezwa.
Wiki iliyopita, gazeti hili kwa mara ya kwanza lilifichua kuwapo kwa mpango wa kuvuruga hotuba ya uzinduzi wa Bunge la 11 ya Rais wa Awamu ya Tano, Dk. John Magufuli, mpango ambao ungetekelezwa kwa namna mbili, kutoka nje ya ukumbi wa Bunge mara baada ya Rais kuingia ukumbini kama ilivyokuwa kwa Jakaya Kikwete, mwaka 2010 au kusimama na kupiga kelele bungeni kiasi cha hotuba ya Rais kuahirishwa.
Ikiwa tayari wabunge hao wa Ukawa na wenzao wa vyama vingine pamoja na wa chama tawala- Chama Cha Mapinduzi (CCM) wamekwishakusajiliwa rasmi mjini Dodoma, Raia Mwema, limeelezwa kuhusu jaribio hilo la kumtia doa Waziri Mkuu mpya, mteule wa Rais Dk. Magufuli.
Waziri Mkuu huyo mpya ambaye anaweza kuwa ni kutoka Mikoa ya Nyanda za Juu Kusini au katika Mikoa ya Kusini mwa Tanzania, atapata wakati mgumu katika kuidhinishwa kwa kura kutoka pande zote kuu mbili muhimu bungeni, yaani upande wa chama tawala na upande wa upinzani, ikitarajiwa kwamba hali itakuwa tofauti na ilivyokuwa kwa mawaziri wakuu wengine waliodhinishwa na Bunge tangu kurejewa kwa mfumo wa vyama vingi na baada ya Uchaguzi Mkuu wa mwaka 1995.
Mawaziri wakuu hao ambao walipata kura kutoka pande zote kuu za Bunge – upinzani na chama tawala- ingawa si kwa asilimia 100 ni Frederick Sumaye mwaka 1995, Edward Lowassa – mwaka 2005 akiwa ndiye Waziri Mkuu aliyeondoka kwenye wadhifa huo kwa kashfa; na Mizengo Pinda, aliyeidhinishwa na Bunge, mwaka 2008 baada ya Lowassa kujiuzulu.
Nyuma ya mpango huo wa kuvuruga hotuba ya Magufuli ya uzinduzi Bunge na uidhinishaji wa Waziri Mkuu mpya, hotuba ya Lowassa na Ukawa kwa ujumla kutomtambua Dk. Magufuli na serikali yake vinatajwa kuwa vichocheo, ingawa vile vile Raia Mwema limeelezwa kwamba wabunge takriban 30 ndani ya Ukawa hawakubaliani na mpango huo wa kuisusia Serikali ya Dk. Magufuli kwa kuwa ahadi zao majimboni zinategemea kufanikishwa kutokana na bajeti ya serikali hiyo hiyo.
“Hili ni jambo la kushangaza na kwa kweli ni upuuzi. Mimi na wenzangu (anawataja majina baadhi yao) hatuungi mkono. Kule kwetu kusini kuna ahadi nyingi tumezitoa, sasa bila serikali hizi ahadi tutazikamilisha vipi? Hawa viongozi wenzetu wa Ukawa watatugawia fedha? Ruzuku yenyewe ya vyama vyetu inatoka serikalini. Sijui wanatoa wapi hizi akili- nakwambia lakini usiandike jina langu kwenye gazeti,” alisema mmoja wa wabunge kutoka Mikoa ya Kusini.
Mbunge mwingine kutoka Kaskazini anasema ingawa anakubaliana na hoja za uongozi wa Ukawa kwamba uchaguzi kwa ngazi ya urais hauna uhalali lakini kuisusia serikali moja kwa moja ni jambo lisiloingia serikalini. 
“Huwezi kusema eti unaisusia serikali, nimemsikia Lowassa amewaambia waandishi wa habari lakini sidhani kama alitoa ufafanuzi wa kutosha, unaisusia serikali kwa mipaka gani ya kususa? Sioni kama kuna mantiki kususia serikali bungeni, hivi tutakuwa tunamuuliza nani maswali ya wananchi- maswali ya msingi na maswali ya nyongeza, na hao watakaojibu si lazima wawe mawaziri wa serikali hiyo hiyo?,” alihoji mbunge huyo ambaye naye hakutaka jina lake kutajwa gazetini,
Raia Mwema pia lilizungumza na mbunge mwingine kutoka mkoani Morogoro ambaye amesema hakubaliani na baadhi ya hoja za kuisusia serikali, ingawa serikali nayo haina uhalali asilimia 100.
Katika Uchaguzi Mkuu wa mwaka huu, vyama vya Chadema, NCCR-Mageuzi, NLD na CUF vilimuunga mkono mgombea wa urais, Edward Lowassa kwa tiketi ya Chadema ambaye hata hivyo, kwa mujibu wa Tume ya Taifa ya Uchaguzi (NEC) aliangushwa na mgombea urais wa CCM, Dk. John Magufuli.
Kutokana na kushindwa huko, Ukawa wamekuwa wakidai kuibiwa kura na zaidi ya hapo, wamekuwa wakidai ushindi wa Dk. Magufuli si halali kwa kuwa Uchaguzi wa Zanzibar umekubwa na dosari kiasi cha kufutwa na Tume ya Uchaguzi Zanzibar (ZEC).


