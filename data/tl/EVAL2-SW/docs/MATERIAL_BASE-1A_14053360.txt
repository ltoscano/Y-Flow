
Ma RC kushiriki Rock City Marathon

Imeandikwa na Mwandishi Wetu

Imechapishwa: 25 Septemba 2016

MBIO za Rock City Marathon, zinazotarajiwa kufanyika leo jijini Mwanza kwenye Uwanja wa CCM Kirumba jijini Mwanza yamekamilika huku ushiriki wa wakuu wa mikoa ya Mwanza na Simiyu kwenye mbio hizo ukitajwa kuwa ni miongoni mwa vivutio vikubwa vinavyotarajiwa kupamba mbio hizo.

Mbio hizo zinazofanyika kwa mara ya nane mfululizo tangu zianze mwaka 2009, zinaratibiwa na Kampuni ya Capital Plus International kwa kushirikiana na mkoa wa Mwanza zikiwa na baraka zote kutoka Riadha Tanzania (RT), pamoja na Chama cha Riadha Mkoa wa Mwanza (MRAA), zikilenga kutambua na kuinua vipaji vya wanariadha nchini, kutangaza utalii na vivutio vilivyoko Kanda ya Ziwa pamoja na kupambana na ujangili.
Akizungumza na waandishi wa habari jijini Mwanza jana, Msemaji wa mbio hizo Mathew Kasonta alisema kamati ya maandalizi ya mbio hizo imejiandaa vilivyo na maandalizi yote yamekamilika, ikiwemo kupokea wakimbiaji kutoka nje ya nchi na washiriki wengine.
Alisema wanatarajiwa kuwa na washiriki zaidi ya 1,200 wakiwemo wakimbiaji wa kimataifa, wakimbiaji kutoka mashirika mbalimbali, walemavu wa ngozi yaani albino pamoja na wanafunzi.
Washindi wa kwanza wa mbio za kilometa 21 kwa wanaume na wanawake watajinyakulia Sh milioni 1.5 kila mmoja, Sh 900,000 kwa washindi wa pili na Sh 700,000 kwa washindi wa tatu.


