Utata mpya
Dec 23, 2015

UTATA umeibuka kuhusu ni lini hasa Baba wa Taifa, Mwalimu Julius Nyerere, alipoteza fahamu alipokuwa akiumwa nchini Uingereza, baada ya kupatikana kwa taarifa mbili tofauti katika siku za karibuni.
Spika wa Bunge mstaafu na mmoja wa wanasiasa mashuhuri nchini, Pius Msekwa, ameandika kitabu anachodai kwamba alizungumza na Mwalimu kwa muda wa saa moja na nusu wiki moja kabla ya kifo chake; lakini wasaidizi wa Mwalimu wanadai kuwa Mwalimu alipoteza fahamu walau wiki mbili kabla ya kifo chake.
Kitabu hicho kiitwacho Uongozi na Utawala wa Mwalimu Julius Kambarage Nyerere kinachoeleza kuhusu miaka 25 ya utumishi wa umma chini ya uongozi wa Mwalimu Julius Kambarage, kilichapwa mwaka 2012 lakini sasa ndipo mkanganyiko umeanza kujitokeza.
Maelezo hayo ya Msekwa yako katika ukurasa wa 33 wa kitabu hicho anapoeleza kuhusu mara yake ya mwisho kuonana na Mwalimu Nyerere mwaka 1999. Kimsingi, Msekwa ameandika katika kitabu hicho kwamba yeye ndiye kiongozi wa mwisho wa ngazi za juu nchini kuzungumza na Mwalimu kabla ya kifo chake.
Msekwa ambaye ni mmoja wa wanasiasa wanaoheshimika hapa nchini, ameandika kwamba alifanikiwa kuonana na Mwalimu Nyerere Oktoba 9, mwaka 1999 katika Hospitali ya St. Thomas jijini London, Uingereza na kuzungumza naye kwa muda usiopungua saa moja na nusu na ndipo akaondoka.
“Nilipangiwa utaratibu wa kumwona mahali alipokuwa amelazwa. Nikapata nafasi ya kuongea naye vizuri kwa muda usiopungua saa moja na nusu hivi, kuanzia saa sita na nusu mchana. Kutoka hapo, nilkwenda moja kwa moja Uwanja wa Ndege wa Gatwick kupanda ndege ya kurejea Dar es Salaam,” aliandika Msekwa aliyekuwa Spika wa Bunge la Tanzania kuanzia mwaka 1994 hadi mwaka 2005.
Hata hivyo, waliokuwa wasaidizi muhimu wa Mwalimu waliokuwa naye hospitalini London, wanasema kwamba haiwezekani Msekwa alipata nafasi hiyo ya kuzungumza na Nyerere. Hii ni kwa sababu wakati huo, tayari Mwalimu alikuwa hana fahamu.
“Sikiliza ndugu mwandishi, Mwalimu alikuwa kwenye comma (hakuwa na fahamu) kwa walau wiki mbili hivi kabla hajafariki dunia. Tarehe 9 Oktoba ni chini ya wiki moja kabla ya kifo cha Mwalimu kilichotokea Oktoba 14 mwaka huo. Ni wazi hapo Msekwa hakusema kweli,” alisema msaidizi huyo ambaye kwa sasa Raia Mwema haliwezi kutaja jina lake kwa sababu ya unyeti wa suala lenyewe.
Maelezo hayo ya msaidizi huyo yanafanana na maelezo ya msaidizi mwingine aliyesema kwamba uwezekano wa Mwalimu kuzungumza na yeyote katika wiki yake ya mwisho duniani haupo, kwa sababu ya hali aliyokuwa nayo wakati huo.
“Hapo mzee Msekwa atakuwa amewadanganya wasomaji wake kwa sababu ambazo sijazijua hadi sasa. Mimi nilikuwa London muda wote ambao Mwalimu alikuwepo na kwa uhakika kabisa naweza kukwambia kuwa hakuwahi kuzungumza na yeyote kwenye wiki yake ya mwisho,” alisema msaidizi huyo mwingine ambaye gazeti hili lilimtafuta kwa sababu ya kujiridhisha na maelezo ya mhojiwa wa awali.
Siku za mwisho za Mwalimu
Kwa sababu ya kutafuta ukweli wa habari hii, Raia Mwema lilizungumza na waliokuwa wasaidizi hao wa Mwalimu Nyerere kueleza kuhusu siku za mwisho za Baba wa Taifa zilivyokuwa ndani ya Hospitali ya Mtakatifu Thomas.
Gazeti hili limeambiwa kwamba kiongozi wa juu wa mwisho kuonana na Mwalimu na kuzungumza naye alikuwa Rais wa Awamu ya Tatu, Benjamin Mkapa, ambaye alimtembelea hospitalini hapo Septemba 25 mwaka 1999.
Hata hivyo, kwa uhakika, Raia Mwema limeambiwa kwamba Mwalimu alikuwa na shida ya kuzungumza na kwamba Mkapa ndiye aliyekuwa akimsemesha kwa kumtia moyo, kumfariji na kusali. Gazeti hili halijaweza kuthibitisha moja kwa moja kama Nyerere alizungumza chochote kwa Mkapa wakati huo.
Hata hivyo, ni hali hiyo ya Baba wa Taifa aliyokutwa nayo na Mkapa ndiyo iliyomfanya Rais huyo wa Awamu ya Tatu, ambaye kama ilivyo kwa Msekwa, alikuwa na historia ndefu binafsi na Mwalimu, aliamua kumwacha mkewe, Anna, London kwa ajili ya kuifariji familia katika wakati huo mgumu. 
Raia Mwema limeambiwa kwamba hata Kingunge Ngombale Mwiru, aliyekuwa Waziri katika Serikali ya Mkapa na aliyetumwa kwenda kumtazama Mwalimu na kuwa mwakilishi wa serikali, hakupata fursa ya kuzungumza naye kwani alifika wakati Baba wa Taifa tayari amepoteza fahamu.
Akizungumzia madai hayo ya wasaidizi wa Mwalimu, Msekwa aliliambia gazeti hili juzi Jumatatu kwamba ni kweli yeye alizungumza na Mwalimu Nyerere wakiwa watu watatu tu; yeye, Baba wa Taifa na Mama Maria Nyerere.
“Hao wanaosema sikuzungumza na Mwalimu Nyerere ndiyo wanaokupotosha. Mimi nilizungumza naye na Mama Maria (mjane wa Mwalimu) alikuwepo. Nilipomaliza mazungumzo nikaondoka.


