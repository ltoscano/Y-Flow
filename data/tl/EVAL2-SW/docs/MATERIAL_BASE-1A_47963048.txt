Siri kali za serikali
Dec 18, 2014

ASUBUHI moja, Aprili 1947, mwanamke mmoja alipenya na kuingia makao makuu ya Ofisi ya Makoloni jijini London. Baridi ilikuwa imeshtadi kwelikweli asubuhi hiyo.
Bibi huyo,kwa upole na kwa sauti nyororo, alimuomba mlinzi amruhusu aingie ndani ajibanze kuikimbia baridi. Mlinzi alimkubalia bila ya mushkili wowote.Ofisi ya Makoloni ilikuwa wizara iliyoyashughulikia makoloni yote ya Uingereza.
Baada ya kuingia ndani, mwanamke huyo akateremka ngazi na kufululiza chooni. Humo akaacha bomu lililovingirishiwa magazeti.Lilikuwa na baruti 24. Polepole akapanda ngazi kurudi juu na akatoka nje akichanganyika na umati wa watu barabarani. Aliyayuka katika zahma za asubuhi, akatoweka, asionekane.
Bomu hilo liligunduliwa baadaye. Kwa bahati halikulipuka kwa sababu mtambo uliotegeshwa ulilipue uliharibika. Lingelipuka lingesababisha mauaji ya halaiki ya watu na vurumai isiyosemeka katikati ya eneo la Whitehall.
Hapo ndipo penye takribani wizara zote za Uingereza pamoja na nyumba ya Namba 10 Downing Street ambayo ni ofisi na makazi ya Waziri Mkuu.
Magaidi waliohusika na jaribio hilo hawakukata tamaa. Mwaka huohuo waliwapelekea wanasiasa wa Uingereza bahasha za barua zilizokuwa na baruti kali.
Ilipotokea kadhia hiyo ya bomu kuwekwa chooni, Ofisi ya Makoloni,Polisi wa Uingereza walikuwa hawamjui mwanamke aliyelitega bomu hilo ni nani. Idara ya ujasusi ya MI5 nayo pia haikumjuwa.Kumbe alikuwa ni gaidi wa shina la Uingereza la Gengi la Stern.Hilo lilikuwa ni gengi la magaidi, moja ya makundi mawili ya kigaidi yaliyokuwa yakipigana na watawala wa Kiingereza nchini Palestina. Jingine likiitwa “Irgun.”
Baruti zilizotumiwa kutengenezea bomu alipewa huyo mwanamke na gaidi mwingine wa Gengi la Stern. Huyo alikuwa ni Yahudi wa Kifaransa aliyejeruhiwa vitani. Mguu wake mmoja ulikuwa wa bandia. Aliweza kuziingiza Uingereza hizo baruti kwa kuzificha ndani ya huo mguu wa bandia. Alibandikwa lakabuya ‘Bwana Baruti.’
Lengo la magaidi wa Stern waliokuwa Uingereza lilikuwa ni kufanya mashambulizi nchini humo ili kuilazimisha serikali ya Uingereza iunde taifa huru la Kiyahudi nchini Palestina. 
Huyo mwanamke wa Gengi la Stern aliyeacha bomu chooni katika Ofisi ya Makoloni hatimaye alikamatwa Ubelgiji. Alifichuliwa baada ya idara kuu za kijasusi na upelelezi za Uingereza kufanya upelelezi mkali na msako mkubwa katika bara la Ulaya. Idara hizo ni za MI5, MI6 na kitengo cha “askari kanzu” wa idara ya polisi ya London.
Kadhalika, Idara ya Ujasusi ya MI5 iliweza kuwatambua magaidi wa kundi la Irgun waliokuwa Uingereza. Wote waliojulikana wakawa wanapelelezwa na kuchunguzwakwa makini. Hata hivyo kiongozi wao, “kubwa lao,” hakupatikana. Aliendelea kuandaa na kupanga mashambulizi ya kigaidi dhidi ya Waingereza, Palestina kwenyewe na hata katika nchi za Ulaya.
Kiongozi huyo wa Irgun akiitwa Menachem Begin. Alizaliwa 1913 upande wa Poland ambao wakati huo ulikuwa sehemu ya Urusi chini ya utawala wa kifalme.
Ajabu ya mambo ni kwamba gaidi huyo wa Kizayuni aliyeutia mguu wake kwa mara ya kwanza Palestina akiwa na umri wa miaka 29 baadaye alikuwa Waziri Mkuu wa sita wa Israel.
Na ajabu ya maajabu ni kwamba gaidi huyu alitunukiwa Tuzo ya Amani ya Nobel yeye pamoja na Rais wa zamani wa Misri Anwar Sadat eti kwa sababu wao walikuwa viongozi wa Israel na Misri nchi hizo zilipoandikiana Mkataba wa Amani.
Ajabu ni kwamba hadi leo hakuna amani Misri wala hakuna amani Israel. Na wala hakuna amani Mashariki ya Kati nzima.
Ajabu nyingine ni kwamba Tuzo ya Amani alitunukiwa mtu kama yeye, gaidi aliyesababisha mauaji ya idadi kubwa ya watu tangu alipokuwa akipigania kuanzishwa kwa dola ya Israel hadi alipokuwa kiongozi wa dola hiyo ya Kizayuni. Na hii ni dola ambayo inazidi kuonekana kuwa ni dola ya kibaguzi mithili ya Afrika ya Kusini ilipokuwa ikitawaliwa na makaburu.
Hayo ni kati ya maajabu ya historia. Au labda itakuwa sahihi zaidi tukisema kwamba hayo ni kati ya maajabu ya unafiki uliozagaa katika historia.
Ni hivi karibuni tu ambapo Serikali ya Uingereza iliidhinisha kwamba watu waruhusiwe kuzisoma nyaraka za siri za idara zake za kijasusi za toka mwaka 1945.
Kwenye nyaraka hizo ndipo utapoweza kuziona habari hizo za jinsi idara za kijasusi za Uingereza zilivyokuwa zikipambana na magaidi kutoka Mashariki ya Kati katika miaka ya 1940 na 1950.
Nyaraka hizo pia zinathibitisha kwamba katika zama za ‘Vita Baridi’ kati ya nchi za Kikomunisti na za Magharibi, kitisho kikubwa kwa usalama wa Uingereza hakikuwa Muungano wa Sovieti na Urussi yake bali kilikuwa magaidi wa Mashariki ya Kati. 
Siku hizo magaidi hao hawakuwa Wapalestina wala hawakuwa wa Kiislamu. Walikuwa magaidi wa Kiyahudi au wa Kizayoni. Kwa hivyo, ugaidi kutoka Mashariki ya Kati si jambo geni katika historia ya ugaidi.


