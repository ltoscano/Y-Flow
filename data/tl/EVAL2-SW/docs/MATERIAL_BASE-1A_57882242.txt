
Yanga, msiwabeze TP Mazembe
TP Mazembe ya sasa imepoteza makali yake, hawana kiwango kile cha miaka ya zamani. Ninaweza kusema Mazembe wamepotea kabisa, kwanza mmiliki wao Moise Katumbi amefungwa jela miaka mitatu, Yanga lazima ishinde."
Hizo ni baadhi ya kauli za mashabiki wa Yanga ambao wanaamini TP Mazembe imepoteza makali yake hivyo timu yao itakuwa na kazi nyepesi katika mchezo wa kesho kwenye Uwanja wa Taifa saa 10:00 jioni.
Mashabiki wengi wasiofuatilia soka la Afrika na wanaopenda kuangalia vichwa vya habari tu vya magazeti nchini, wanaamini kwamba Yanga ya sasa inaweza kutwaa ubingwa wa Kombe la Shirikisho Afrika bila ya shida kutokana na timu zilizokuwa katika Kundi A ambazo ni MO Bejaia, TP Mazembe na Medeama.
Ukiangalia kwa juu juu unaweza kusema ni kundi jepesi, lakini ukweli hatua ya robo fainali hakuna timu dhaifu kwa sababu Mazembe, MO Bejaia na Yanga wote wametolewa katika Ligi ya Mabingwa wakafika hapo wakati Medeama yenyewe ilianza hatua ya 16 bora Kombe la Shirikisho Afrika.
Medeama ambayo inaonekana dhaifu katika kundi hilo ilifika hatua hiyo baada ya kushinda 2-0 nyumbani dhidi ya Al Ittihad ya Libya na baadaye El Ahly Shandy ya Sudan bila ya kufungwa bao lolote ugenini.
Waghana hao wenye matatizo ya fedha wamepoteza mchezo wa kwanza wa kundi hilo dhidi ya TP Mazembe ugenini, lakini walipata bao katika kipigo hicho cha mabao 3-1.
Hapa ndipo ninaposema pamoja na matatizo ya Mazembe ya nje ya uwanja kwa mmiliki wao Katumbi kushitakiwa ninaamini watashuka uwanjani wakiendelea kucheza soka yao ya kawaida hivyo Yanga wanapaswa kujiangalia sana.
Wachezaji na benchi la ufundi la Yanga wakiingia uwanjani kwa yale mawazo yetu wao wana miguu miwili kama sisi kitakachotokea hapo kila mtu naweza kuondoka njia yake.
Ligi Kuu DR Congo inaendelea hivyo Mazembe anakuja akiwa na kumbukumbu ya ushindi wa mabao 3-1 dhidi Motema Pembe, wakati Yanga wenyewe wanatokea kwenye mazoezi Uturuki.
Hivyo ukiangalia utayari wa mechi kwa wachezaji ni wazi Mazembe watakuwa bora zaidi ya Yanga ambao wamemalizi ligi siku nyingi na ni wazi wameanza kupoteza ile hali ya ushindani ya kimchezo.
Katika orodha ya klabu bora duniani na Afrika kwa mujibu wa mtandao wa footballdatabase.com zilizotolewa Juni 19, TP Mazembe inashika nafasi ya 110 duniani na Afrika inashika nafasi ya tatu kwa ubora, wakati Yanga inashika nafasi ya 1,733 duniani kwa ubora na Afrika nafasi ya 324.
Yanga wanapaswa kuingia uwanjani wakiwapa heshima yao TP Mazembe, lakini bila ya kuwaogopa kama anavyosema kila siku kocha Hans Pluijm kwa sababu kelele za mashabiki pekee hazitaweza kubadili matokeo ya uwanjani.
Pia, wachezaji wa Yanga wakati mwingine wanapoteza umakini mchezoni jambo lililochangia kuruhusu mabao saba, katika kila mechi tisa za nyumbani na ugenini, ilizocheza katika mashindano ya Afrika msimu huu.
Moja ya upungufu wa safu ya ulinzi ya Yanga ni kushindwa kucheza mipira ya krosi iliyosababisha wamefungwa mabao mengi katika mechi zake za kimataifa hadi sasa, ninadhani kocha anapaswa kulifanyia kazi zaidi suala hili kama wanataka kufanya vizuri katika mchezo huo na mingine inayokuja.
Sehemu nyingine ambayo Yanga wanapaswa kuiangalia kwa jicho la tatu katika mchezo huo ni kiungo ambako TP Mazembe huchezesha wachezaji watano na kumwacha Rainford Kalaba akiwa huru kuwalisha washambuliaji wake.
Makosa yoyote yatakayofanywa na viungo wa Yanga kama ilivyokuwa katika kipindi cha kwanza cha mchezo dhidi ya MO Bejaia itawaweka katika wakati mgumu. 


