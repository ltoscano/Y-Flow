Serikali yapuuza ahadi zake bomu la Olasiti
May 29, 2014

“WAZIRI Mkuu wa Jamhuri ya Muungano wa Tanzania, Mizengo Pinda ni mtu mzima, ni kiongozi wa juu wa serikali, anajua kusema uongo ni dhambi.
“Pinda anajua kutokusema uongo ni kati ya amri 10 za Mungu, hivyo hapaswi kusema au kuahidi uongo kwa kuwa ni dhambi kuu na anavunja amri ya Mungu”
Hivyo ndivyo Anna Kessy (40) mkazi wa Olasiti katika Jiji la Arusha na mhanga wa tukio la mlipuko wa bomu katika Kanisa Katoliki la Joseph Mfanyakazi Parokia ya Olasiti, Jimbo Kuu la Arusha anavyomaliza mahojiano yake na gazeti hili.
Mahojiano hayo yalifanyika katikati ya wiki iliyopita katika eneo lake la biashara katika Kitongoji cha Olasiti, ikiwa ni mwaka moja tangu waumini wa Kanisa hilo waliporushiwa bomu wakiwa katika Ibada ya Misa iliyokuwa ikioongozwa na Askofu Mkuu wa Jimbo la Arusha, Josephat Lebulu na Balozi wa Vatican nchini Askofu Fransisco Padilla.
Pamoja na kuwa mhanga wa tukio hilo, mama huyo pia alimpoteza mtoto wake wa kiume James (16) ambaye ni miongoni mwa watu watatu waliopoteza maisha katika tukio hilo la Mei 5 mwaka jana.
Wengine waliopoteza maisha ni mtoto Patricia Assey (9) na mama Regina Loning’o (50) ambao wote ni wakazi wa Olasit katika Jiji la Arusha.
James alifariki dunia katika uwanja wa ndege wa KIA akiwa njiani kupelekwa katika Hospitali ya Rufaa ya Muhimbili, Dar es Salaam baada ya kupewa msaada wa usafiri kwa kutumia ndege iliyokuwa imembeba Makamu wa Rais Dk. Mohamed Bilal ambaye alikuja Arusha kuwajulia hali majeruhi wa tukio hilo.
Kwanini anamlaumu Pinda?
Anna anaeleza kuwa baada ya tukio hilo walifika viongozi mbalimbali wa serikali kuwajulia hali majeruhi na kuwapa pole akiwamo Rais Jakaya Kikwete.
“Waziri Mkuu kama mtendaji mkuu wa serikali aliahidi hadharani kuwa serikali ingetoa kiasi cha shilingi milioni 100 ili kuwahudumia majeruhi na pia kuwapa mkono wa pole wafiwa ambao waliwapoteza ndugu zao katika tukio hilo,” anaeleza.
Mama huyo wa watoto watatu anaongeza:”Mpaka leo tunavyozungumza Serikali haijatoa hata senti moja ya fedha hizo, na hapo ndiyo ninapojiuliza ni kwa nini Waziri Mkuu alitoa ahadi hiyo wakati akijua kuwa ilikuwa haitekelezeki?”
Anaeleza kuwa kutokana na Serikali kushindwa kutekeleza ahadi yake hiyo hadi leo waathirika wa tukio hilo bado wanahudumiwa na Kanisa, jumuiya za Kikristo katika mitaa yao na wasamaria wema. 
“Kuna waathirika ambao hadi sasa bado, wanatibiwa katika hospitali mbalimbali kwa gharama za Kanisa, Wakristo na jumuiya zao, na wasamaria wema na Serikali hajawahi kutoa taarifa yoyote ni kwa nini wameshindwa kutoa fedha hizo,” aliongeza.
Taarifa kuwa Serikali haijatekeleza ahadi yake pia zinathibitishwa na Askofu Lebulu pamoja na Paroko wa Parokia ya Olasit Padri Peddy ambao kwa nyakati tofauti wameeleza kusikitishwa kwao na hali ya Serikali kushindwa kutoa fedha ilizoahidi.
Mama huyo pamoja na kumpoteza mtoto wake bado ana kumbukumbu mbaya ya tukio hilo kwa kuwa familia yake yote ilikuwapo katika ibada hiyo na watoto wengine wawili waliokuwa na kaka yao walinusurika kwa muujiza tu.
“Kama ilivyo Jumapili nyingine, mimi na Mume wangu Gabriel Kessy tuliondoka nyumbani asubuhi ile kwenda kanisani na watoto wetu, James (marehemu), Selestine (10) na Noreen (3),” anaeleza.
“Tulipofika kanisani watoto walikuwa mbele, na tukiwa nje ya Kanisa wakati ibada inataka kuanza, ghafla nikasikia kishindo kikubwa, kiliambatana na vumbi, kila mtu akakimbilia upande wake,” aliongeza.
Anasema baada kishindo kile akiwa ametahayari, katika uwanja wa Kanisa kulikuwa na watu wengi waliojeruhiwa na wengi wakiwa wamelala chini ndipo alipomtambua mtoto wake James kama mmoja wa majeruhi.
“Wakati huo magari yalikuwa yanakimbiza majeruhi kuwapeleka hospitali mbalimbali za mjini Arusha, watoto wengine wawili walikuwa salama ila walikuwa wametapakaa damu kutokana na kuwa katikati ya majeruhi,” anaongeza zaidi.
Anaeleza kuwa marehemu mwanaye alilazwa katika hospitali ya Mkoa ya Mount Meru akiwa na majeraha mabaya ya miguu ambayo ilikuwa inavuja damu na hali yake ilikuwa mbaya ambapo kesho yake madaktari walishauri apelekwe Muhimbili na ndipo viongozi wa serikali walipofanya mipango katika ndege ya Dk. Bilal.
“Wakati huo na mimi nilikuwa nimelazwa kutokana na sukari yangu kushuka kutokana na hofu, ila usiku Mungu alikuwa amenifunulia kuwa nimepoteza mtoto, basi nilijipa moyo na kumshukuru Mungu kwa sababu namtumainia yeye,” alisema.
“Nashukuru mazishi yalifanyika na uongozi wa Kanisa ulilipa gharama zote, familia imepata ushirikiano wa ajabu kutoka kwa waumini wote wa Parokia ya Olasit, mapadri na Askofu wetu Lebulu”


