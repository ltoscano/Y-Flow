
Sekta ya utalii yazidi kupaa Zanzibar

Imeandikwa na Mwandishi Wetu, Zanzibar

Imechapishwa: 01 Novemba 2016

MWENYEKITI wa Shirikisho la Wawekezaji Sekta ya Utalii Zanzibar (ZATI), Seif Miskry amesema sekta ya utalii kwa sasa ipo katika hali bora zaidi.

Katika mahojiano maalumu, Miskry alisema ujio wa watalii katika nusu ya kwanza ya mwaka huu imepita ile ambayo ilipatikana katika muda kama huo mwaka jana.
“Tuko katika njia sahihi ya safari yetu ya kufikia lengo la kuwa na watalii 500,000 kila mwaka katika kipindi cha miaka mitano ijayo kuifikiria muono 2020,” alisema.
Alisema kinachowezesha hicho ni ushirikiano kati ya serikali na sekta binafsi.
Alisema kusikiwa kwa sekta binafsi kupitia ZATI kuhusu uendelezaji wa sekta ya utalii kumefanya sekta hiyo kuendelea kujiimarisha.
Katika taarifa yake kwa vyombo vya habari jana alisema ZATI inayowakilisha sekta binafsi katika masuala ya utalii na uwekezaji wake, ushirika wake na serikali ni kichocheo kikubwa cha ukuzaji na uimarisha wa sekta hiyo visiwani Zanzibar.
Katika taarifa yake hiyo pia alipongeza mkutano wa utalii ulioandaliwa na taasisi yake katika Mji Mkongwe ambao ulihudhuriwa na sekta ya umma na binafsi ili kutoa mwelekeo wa sekta ya utalii.
Wajumbe 120 kutoka sekta binafsi na umma walihudhuria mkutano huo uliodhaminiwa na BEST-Dialogue, ILO na PBZ na kufunguliwa na Waziri wa Habari, Utamaduni, Utalii na Michezo, Rashid Ali Juma kwa niaba ya Rais Dk Ali Mohamed Shein.


