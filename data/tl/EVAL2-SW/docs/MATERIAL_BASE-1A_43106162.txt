Wabunge waitetea Wizara ya Afya
Jun 05, 2014

WABUNGE wameilalamikia Serikali kwa kupunguza bajeti ya Wizara ya Afya na Ustawi wa Jamii, kila mwaka, huku ikiwa na jukumu la kuangalia maisha ya Wa tanzania.
Kutokana na kushuka huko, imeelezwa ni vigumu kufikia Azimio la Abuja la kutenga asilimia 15 zilizokubaliwa kwa hiari na Tanzania na kutia saini mkataba kwa ajili ya utekelezaji.
Msemaji Mkuu wa Kambi Rasmi ya Upinzani Bungeni, Dk. Anthony Mbassa, akichangia hotuba ya Waziri wa Afya, Dk. Seif Rashid, kuhusu makadirio ya mapato na matumizi kwa mwaka wa fedha 2014/2015, alisema kwa miaka minne mfululizo fedha zinazotengwa zimekuwa zikipungua.
Alisema kwa mwaka wa fedha wa 2010/2011, fedha zilizotengwa zilikuwa asilimia 12.1, mwaka 2011/2012 (asilimia 10.0), mwaka 2012/2013 (asilimia 10.4) na mwaka jana 2013/2014 (asilimia 10.4).
“Sh. 622,952,923,000 zimetengwa kwa ajili ya Wizara ya Afya na Ustawi wa Jamii, Sh. 317,223,431,000 zimeombwa kwa ajili ya matumizi ya kawaida na Sh. 305,729,492,000 kwa ajili ya shughuli za maendeleo.
“Bajeti hii imepungua kwa kiasi cha asilimia 17.4 ikilinganishwa na bajeti ya mwaka wa fedha 2013/2014. Na ikilinganishwa kiasi cha fedha kilichotengwa kwa ajili ya shughuli za maendeleo, pia kimepungua kwa asilimia 24.1,” alisema.
Profesa David Mwakyusa, (Rungwe Magharibi -CCM), alisema ni Botswana pekee iliyovuka lengo la Azimio la Abuja.
Alisema hakuna sekta inayoweza kufua dafu kwa sekta ya afya, lakini anashangazwa kuona Wizara ya Afya haimo katika utekelezaji wa Mpango wa Tekeleza Sasa kwa Matokeo Makubwa (BRN).
Profesa Mwakyusa, ambaye amewahi kuiongoza wizara hiyo, alilalamikia kushuka kwa bajeti kila mwaka, jambo linaloathiri utendaji.
Hilo pia limelalamikiwa na Kamati ya Kudumu ya Bunge ya Huduma za Jamii, wakati mjumbe wake, Gregory Teu, akiwasilisha taarifa ya kamati.
Alisema kamati haijaridhishwa na kiwango kilichotengwa na kutaka fedha kuongezwa katika ununuzi wa dawa, vifaa tiba na vitendanishi.
Kamati pia imeitaka Serikali kulipa deni lake kwa Bohari Kuu ya Dawa (MSD), ambalo linaendelea kukua. Alisema hadi Mei, mwaka huu, deni hilo lilikuwa Sh. bilioni 89, ambalo linaathiri upatikanaji na usambazaji wa dawa, vifaa tiba na vitendanishi.
Teu alisema takriban asilimia 80 ya dawa, vifaa tiba na vitendanishi vinavyotolewa na MSD huagizwa kutoka nje ya nchi.
Kutokana na hilo, kamati imeisisitiza serikali ifanye mapitio ya sera ya viwanda vya ndani ili kuvipa uwezo na kutengeneza mazingira rafiki kuwezesha kuinua uwekezaji wa viwanda hivyo ili vitengeneze dawa, vifaa tiba na vitendanishi vinavyotumia teknolojia nyepesi kwa kuzingatia ubora.
Teu alisema serikali ijipange kuwa na mbia wa MSD katika kutekeleza majukumu yake, hatua itakayoruhusu ushindani utakaoleta ufanisi.
Kamati imeishauri serikali Sheria ya Mamlaka ya Chakula, Dawa na Vipodozi (TFDA), iongezewe nguvu ili kuiwezesha kuwapeleka watuhumiwa kwenye vyombo vya sheria.
Pia imeshauri sheria inayosimamia utekelezaji wa utafiti iongezewe meno kudhibiti matumizi mabaya ya utafiti.
Hatua hiyo alisema inalenga kuiwezesha Taasisi ya Utafiti wa Magonjwa ya Binadamu (NIMR), kutekeleza jukumu lake la kufanya utafiti. Pia serikali imetakiwa kuwa na maandalizi kamili ya kuhudumia miradi baada ya wafadhili kumaliza muda wa kuihudumia.
Dk. Mbassa alisema dawa ya deni ni kulipa, hivyo serikali ilipe deni la MSD, ambalo kimsingi linatokana na kulipia gharama za kugomboa dawa za misaada na za miradi msonge zinapofika bandarini.
Mbassa alisema kambi hiyo inaishauri wizara kuikataa misaada ambayo mara nyingine dawa zinazoletwa nchini zipo katika hatua za mwisho za matumizi yake.
“Matokeo yake tunapokea dawa ambazo hazina msaada kwa wananchi na kutuingizia gharama kubwa za kuteketeza dawa wakati unapowadia bila sababu ya msingi,” alisema.
Kuhusu Baraza la Tiba Asilia, alisema kambi ya upinzani inataka kujua ni wanachama wangapi wamesajiliwa, endapo matangazo ya tiba yanaruhusiwa na hatua zinazochukuliwa dhidi ya waganga wa jadi wanaokamatwa na viungo vya binadamu au kutoa dawa za asili ambazo huwadhuru wateja.
Hata hivyo, Dk. Rashid, katika hotuba yake aliwasihi wataalamu wa tiba asili na tiba mbadala kuacha mara moja kujitangaza kuwa na uwezo wa kutoa tiba dhidi ya ugonjwa wowote ambao uwezo huo haujathibitishwa kitaalamu.
Alisema hilo ni kosa kwa mujibu wa sheria iliyoanzisha tiba asili na tiba mbadala.
“Yapo matangazo yanayohusu kuwa na uwezo wa kutibu ukimwi, kisukari na shinikizo la damu. Kwa mujibu wa sheria ya tiba asili na tiba mbadala matangazo hayo yaondolewe mara moja,” alisema.
Dk. Rashid alisema wizara itatoa mwongozo na utaratibu unaopaswa kufuatwa ili dawa husika zithibitishwe kitaalamu.


