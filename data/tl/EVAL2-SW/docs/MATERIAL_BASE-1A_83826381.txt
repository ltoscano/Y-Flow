
Wizi wa mitandaoni udhibitiwe
Kukua kwa teknolojia ya mawasiliano kumesaidia kuleta maendeleo na kurahisisha maisha kwa kuisogeza dunia katika viganja vyetu vyeru.
Kukua kwa viwanda na biashara ya mtandao hasa kwenye sekta ya fedha kwa maana ya taasisi za benki nako kumerahisisha mambo mengi badala ya kwenda benki na wakati mwingine kuonana uso kwa uso na mfanyabiashara.
Kwa utamaduni wetu tulikuwa tukiamini hakuna sehemu salama kama kuweka fedha benki.
Benki imekuwa suluhisho la kuhakikisha wakati wote fedha ziko kwenye mikono salama, lakini kwa siku za hivi karibuni mambo yamebadilika. 
Teknolojia imepindua imani hii na ni kujidanganya kuamini tena fedha zako ziko salama katika benki kwa asilimia mia moja.
Wizi wa kimtandao umeshika kasi ya ajabu kila siku ni vilio kwa wateja kuibiwa fedha zao kwenye mabenki bila wao kufahamu.
Wezi wanatumia ukuaji wa teknolojia hasa kupitia simu za mkononi kuwaibia watu kiasi kikubwa cha fedha bila wao kufahamu.
Hali kadhalika wizi kwenye mitandao ya simu pia imeshika kasi, wezi wanatumia udhaifu kidogo na weledi wao wa teknolojia hii ya mtandao kuibia watu kiasi kikubwa cha fedha, lakini ukichunguza sana utagundua mambo kadhaa yanayochangia kukithiri kwa wizi huu.
Kwanza ni mifumo dhaifu ya kiusalama katika benki. Benki nyingi mifumo yao inachukua muda mrefu bila kubadilishwa na inaingilika kiurahisi hasa kwa watu ambao ni werevu katika teknolojia ya tehama.
Teknolojia inawafanya waweze kuzifikia akaunti za wateja kwa urahisi na kuzichezea bila benki kujua.
Lakini pia wapo wafanyakazi wa benki waliofukuzwa kazi wanaofanya mambo hayo.
Wapo pia walioko kazini lakini wasio waaminifu ambao wanatoa taarifa za siri kwa wezi juu ya udhaifu wa mifumo ya kifedha kwenye benki wanazofanyia kazi.
Vyombo vya usalama pia havijajengewa uwezo wa kupambana na makosa ya kimtandao. 
Itakumbukwa hivi karibuni Kamanda wa Polisi Mkoa wa Morogoro, Ulrich Matei ameiomba Serikali kuliwezesha Jeshi la Polisi kupata mtambo wa kisasa wa kuwawezesha kupambana na makosa haya ya kimtandao ombi ambalo linaonyesha ni jinsi gani uhalifu wa kimtandao ulivyo tishio kwa sasa.
Hivi karibuni nilikutana na mama mmoja ninayemfahamu akilia baada ya kuibiwa Sh11 milioni kwenye akaunti yake kiliyopo benki moja ya mjini Morogoro kwa kupitia mtandao wa simu bila yeye kuwa na taarifa.
Aligundua kuibiwa kiasi hicho cha fedha baada ya kutaka kuchukua Sh4 milioni kwenye akaunti yake na kuambiwa mhudumu kwamba hana salio la kutosha kuchukua fedha hizo.
Anasema hakumuelewa mhudumu wa benki kwa sababu alikuwa na uhakika akaunti yake ilikuwa na zaidi ya milioni 13, lakini kumbe fedha zake zilikuwa zikiibiwa kidogo kidogo.
Hii maana yake ni kwamba kuna udhaifu mkubwa katika mifumo yetu ya kifedha kwenye baadhi ya benki zetu na hivyo kuwafanya wezi kuzifikia kirahisi.
Kwa maana hiyo kuna haja ya vyombo vya fedha kushirikiana ili kujua njia sahihi ya kukabiliana na wezi huo.
Fedha za mteja kuibiwa zikiwa benki au kwenye akaunti yake ya simu kwa kweli ni fedheha kwa taasisi hiyo ya kifedha iwe ni benki au kampuni ya simu. Nadhani kukiwa na sheria ya kuzibana benki na mitandao ya simu iwapo wizi wa kimtandao utatokea, itasaidia kuzifanya ziongeze umakini zaidi.
Aziz Msuya ni Mwandishi wa gazeti hili Mkoa wa Morogoro 0716069926


