
Njaa yainyemelea Karagwe

Imeandikwa na Angela Sebastian, Karagwe

Imechapishwa: 20 Septemba 2016

MBUNGE wa Jimbo la Karagwe, Innocent Bashungwa amemueleza Waziri wa Nchi, Ofisi ya Waziri Mkuu, Sera, Bunge, Kazi, Ajira na Watu Wenye Ulemavu, Jenista Mhagama kuwa wilaya ya Karagwe ipo hatarini kukumbwa na janga la njaa. 

Mbunge huyo ameyasema hayo kwenye Ofisi ya Mkuu wa Wilaya ya Karagwe wakati waziri huyo akipokea taarifa ya wilaya hiyo hasa inayohusu maafa ya tetemeko la ardhi lililotokea Septemba 10, mwaka huu mkoani Kagera. Bashungwa alisema msimu huu mvua hazijanyesha ipasavyo, tangu Aprili hakuna mvua na zimewahi kukatika mapema hali iliyosababisha mazao mengi kukauka shambani.
“Janga la njaa litatukumba mkoa wa Kagera hata baadhi ya mikoa ya jirani, unajua wilaya yetu hii ya Karagwe na Kyerwa ndiyo zinalisha mkoa mzima na hata mikoa ya jirani, lakini hali ilivyo sasa ni mbaya, mazao yote yamekaukia shambani,” alisema.
Mbunge huyo aliiomba serikali itoe msaada wa chakula kwani asilimia 50 ya migomba na mibuni pamoja na maharage vimeshakauka mashambani. Naye Mkuu wa Wilaya ya Karagwe, Godfrey Mweruka alisema kipindi hiki cha kiangazi mpaka sasa jumla ya ng'ombe 1,000 wameshakufa kwa kukosa maji na malisho.
“Hili janga la njaa hapa Karagwe sasa hivi limeshaathiri sana, hapa chakula chao kikuu huwa ni ndizi lakini msimu huu migomba, mibuni na maharage vyote vimekaukia mashambani,” alisema. 
Mkuu wa Wilaya huyo alimuomba waziri afikishe ombi lao kwa Rais John Magufuli ili asije kuwachukulia hatua kwani wamepambana wilaya isikumbwe na njaa, lakini kutokana na ukame wa muda mrefu hali hiyo imeshindikana kuzuilika.
Waziri Mhagama alisema amepokea taarifa hiyo ya njaa ila amemwagiza Mkurugenzi wa Kitengo cha Maafa, Ofisi ya Waziri Mkuu kufuatilia kujua ukubwa wa tatizo hilo na kuona kama limesababishwa na ukame au uzembe wa viongozi wa wilaya hiyo.


