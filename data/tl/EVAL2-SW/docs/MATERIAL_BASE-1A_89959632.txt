Toto, Mbao zakamiana

Imeandikwa na Alexander Sanga, Mwanza

Imechapishwa: 12 Oktoba 2016

KOCHA msaidizi wa timu ya Toto Africans, Khalfan Ngassa ameahidi ushindi katika mechi yao ya leo dhidi ya timu ya Mbao FC katika mchezo wa Ligi Kuu Bara.

Ngassa alisema vijana wake wote wako safi na hakuna majeruhi hata mmoja hivyo wana uwezo wa kushinda mchezo wa leo kutokana na kuwa na morali kubwa baada ya ushindi wa Ijumaa iliyopita wa mabao 2-0 dhidi ya Kagera Sugar.
Kwa upande wake kocha mkuu wa timu ya soka ya Mbao FC, Etienne Ndairagijje ameahidi ushindi dhidi ya Toto.
Ndairagijje aliwaomba wapenzi na wadau wa timu ya Mbao FC wasahau kipigo cha bao 1-0 iliyopokea timu hiyo Songea kutoka kwa Majimaji na kusisitiza timu yake itaibuka na ushindi katika mchezo huo utakaokuwa na upinzani mkubwa. Hii itakuwa mara ya kwanza kwa timu hizi kukutana katika Ligi Kuu.
Julai mwaka huu timu hizo zilikutana kwenye mechi ya kirafiki na Mbao ilishinda mabao 3-2. Katika msimamo wa ligi mpaka sasa Mbao FC ipo nafasi ya kumi ikiwa na pointi 9, huku ikiwa imecheza mechi tisa. Mbao FC imeruhusu kufungwa mabao 11 na kufungwa tisa.
Mbao imeshinda michezo miwili dhidi ya Ruvu Shooting kwa mabao 4-1 na Ndanda FC 2-0. Mbao FC imepoteza mechi tatu dhidi ya Mbeya City kwa mabao 4-1, Mwadui FC bao 1-0 na Maji Maji bao 1-0, ikitoka sare mechi tatu dhidi ya Stand na JKT Ruvu kwa sare ya bila kufungana na sare ya bao 1-1 dhidi ya Mtibwa Sugar.
Toto mpaka sasa ipo katika nafasi ya 13 ikiwa imecheza mechi nane imeruhusu kufungwa bao 4 na kufungwa mabao matatu. Imeshinda mechi mbili dhidi ya Kagera Sugar mabao 2-0 na Mwadui bao 1-0.
Huku ikitoka sare ya bila kufungana katika mechi mbili dhidi African Lyon na Ruvu Shooting. Toto imefungwa mechi tatu dhidi ya Mbeya City bao 1-0, Prisons bao 1-0, Ndanda bao 1-0 na Stand United bao 1-0.


