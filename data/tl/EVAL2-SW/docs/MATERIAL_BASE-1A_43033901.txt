Lowassa angeyafanya haya China?
Jun 24, 2015

PHILEMON Ndesamburo, Mbunge wa Moshi Mjini, ni miongoni mwa wabunge walioijadili Taarifa ya Kamati Teule ya Bunge iliyochunguza Mchakato wa Zabuni ya Kuzalisha Umeme wa Dharura ulioipa ushindi Richmond LLC ya Houston, Marekani 2006, iliyosababisha, aliyekuwa waziri mkuu, Edward Lowassa, kujiuzulu.
Ndesamburo aliliambia Bunge, “…nchi za wenzetu kama za China, wahujumu wa namna hii si kwamba wanajadiliwa, wananyongwa hadharani.”
Mafisadi wananyongwa China. China ilimhukumu kunyongwa Liu Han Februari 2015. Han alikuwa na shilingi trilioni 10. Gazeti la Telegraph la Uingereza la Februari 9, 2015 liliripoti kuwa Han alikamatwa 2013 na kunyongwa baada ya kupatikana na hatia ya ufisadi.
Opereshini Fox Hunt; maana yake ni operesheni Kamata Mbweha, ni maarufu sana nchini China. Kamata Mbweha imefanikisha kukamatwa watuhumiwa wa ufisadi 680 waliokimbilia Marekani, Canada, Australia na kwingineko. Walirudishwa China kujibu mashitaka ya ufisadi. Waliopatikana na hatia tayari wamekwishakunyongwa. China haitaki porojo.
Dk. Harrison Mwakyembe, Mwenyekiti wa Kamati, aliwasilisha taarifa ya Richmond bungeni Februari 6, 2008. Kamati ilimtuhumu Lowassa, pamoja na mambo mengine, kuvunja sheria kwa kushinikiza Tanesco kupokonywa jukumu la kutafuta kampuni ya kufua umeme.
Waziri wa Nishati na Madini, alimwandikia Katibu Mkuu wa Wizara hiyo Julai 13, 2006, kuwa, “Nimezungumza tena na Waziri Mkuu (Lowassa) leo, juu ya bei ya mitambo ya Aggreko. Msimamo (wa Lowassa) ni ule ule niliokueleza awali na ameagiza…achukuliwe Richmond.”
Februari 7 2008 Spika, Samuel Sitta, alimpa Lowassa nafasi ya kujitetea. Lowassa alikuwa na saa zaidi ya 14 kujipanga kujibu. Badala ya kijitetea Lowassa alijiuzulu. Alifahamu kuwa asingeweza kuwababaisha kisanii wabunge makini kama akina Mwakyembe?
Lowassa anadai kuwa alitaka kuvunja mkataba wa Richmond. Si kweli. Magazeti yalianika bayana kashfa hiyo. Lowassa anadai kuwa alitaka kuvunja mkataba wa Richmond akiwaeleza wenzake “kuhusu habari za magazeti.” Alihisi mambo yamemkalia vibaya siyo?
Lowassa, na wapambe wake, anajitahidi kujionyesha kuwa yeye ni mtu wa uamuzi mgumu. Anatamani umma uamini kuwa Jakaya Kikwete ndiye aliyekuwa na mamlaka ya kuvunja mkataba wa Richmond. Alipoona kuwa Kikwete havunji mkataba kwa nini hakujiuzulu? Mtu wa “uamuzi mgumu” asingesubiri Kamati Teule ianike uozo wa kashfa ili kujiuzulu.
Jitihada za Lowassa kujinasua katika kashfa ya Richmond iliyotia taifa hasara ya zaidi ya shilingi milioni 152 kwa siku kwa miaka miwili zitagonga mwamba. Anadai alionewa. Wakuonewa Lowassa? Wajumbe wa kamati hiyo wako hai. Wabunge waliokuwa wakali wa CCM wakati huo kama Christopher Sendeka, Lucas Selelii, James Lembeli, Anna Malecela mpo? Dk. Slaa na wapinzani wenzake waliokuwa bungeni Februari 6 na 7, 2008 watanyamaza?
Vita ya Richmond ina wapiganaji wengi. Hivyo acha niandike mambo mengine muhimu. Kwanza, uadilifu wa Lowassa unatiliwa shaka na watu wengi. Septemba 15, 2007 pale Mwembe Yanga, Temeke, Dar es Salaam na kwa ujasiri mkubwa Dk. Slaa alimtaja Lowassa katika orodha aliyoita ya “mafisadi.” Na kwa jinsi Lowassa anavyotamani kuwa rais, japo kwa saa chache tu, angekimbilia mahakamani kama angekuwa msafi. Hakudiriki!
Wahariri wa baadhi ya vyombo vya habari waliokutana na Lowassa Dodoma hivi karibuni nao pia waliutilia shaka na kuhoji utajiri wake. Lowassa aliwajibu kuwa eti ana “ng’ombe kati ya 800 na 1,000. Kwetu Umasaini unapokuwa kiongozi unapewa ng’ombe ili usipate taabu kwa ajili ya kuwakarimu wageni wanapokuja.” Huu ni uongo. Hakuna kitu kama hicho Maasaini.
Lowassa anadiriki kuwakashifu wazalendo wanaopinga wizi wa mali za umma. Alisema, “…kudanganya watu kwamba nikiwa masikini ndiyo nafaa kuwa kiongozi ni ujinga.” Hili ni tusi la nguoni kwa wanaopambana na ufisadi. Utajiri usio na maelezo ni batili.
Hakuna anayewachukia matajiri waliopata fedha zao kwa juhudi na njia halali, wanaolipa kodi na hawajawahi kupora ofisi za umma.
Bilionea Philemon Ndesamburo, kwa mfano, ni kipenzi cha watu. Hakuna anayeutilia shaka utajiri wake. Anamiliki hadi chopa. Bilionea mwingine anayeheshimika ni Dk. Reginald Mengi. Mengi anamiliki hadi vyombo vya habari. Haiwezekani kuwaorodhesha hapa matajiri wasafi Tanzania. Ni wengi sana. Nani mwenye mgogoro nao?
Pili, kinyume cha majigambo yake na wapambe wake kuwa eti ni mchapa kazi na mwenye kuchukua uamuzi mgumu Lowassa ni adui mkubwa wa sheria na utawala bora.


