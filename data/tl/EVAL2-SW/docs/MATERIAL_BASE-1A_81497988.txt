
Kombe la Mpinga latoa elimu ya usalama

Imeandikwa na Mwandishi Maalumu

Imechapishwa: 13 Septemba 2016

KAMANDA wa Polisi Kikosi cha Usalama Barabarani Tanzania, Mohamed Mpingai amekuwa miongoni mwa wakufunzi waliotumia mashindano ya soka ya Kombe la Mpinga kutoa elimu ya usalama barabarani.

Mashindano hayo yanayohusisha madereva wa Pikipiki na Bajaji kwa mkoa wa Kipolisi wa Ilala jijini Dar es Salaam yanaendelea kufanyika katika viwanja mbalimbali.
Katika mashindano hayo timu 59 tayari zimesonga mbele hatua ya pili ya mtoano wa mashindano hayo ambayo mwishoni mwa wiki iliyopita timu zilizocheza zilikuwa Matunda FC iliyofungwa kwa mikwaju ya penalti 5-4 dhidi ya Zahanati.
Mchezo mwingine ulikuwa kati ya Kwa Bibi FC iliyofungwa bao 1-0 na Chama FC, Tabata Bodaboda iliyoifunga Tabata Old Trafford mabao 3-1.
Mchezo mwingine ulikuwa ni kati ya Barakuda Kilimanjaro iliyopata ushindi wa mezani dhidi ya na Barakuda FC baada ya wapinzani hao kushindwa kutokea.
Timu nyingine iliyopata ushindi wa chee ilikuwa Liwiti ambapo ilipata pointi baada ya wapinzani wao Luwi Safari kushindwa kutokea uwanjani. Mechi nyingine ilikuwa kati ya Kinyerezi Salon iliyofungwa bao 1-0 na Mbuyuni FC, Segerea SBG ilikubali kipigo cha bao 1-0 kutoka kwa Segerea Sheli Bodaboda.
Aidha mechi nyingine zilizochezwa mwishoni mwa wiki iliyopita Transpoter FC ilifungwa bao 1-0 na Kecha FC, White Egle nayo iliibuka na ushindi wa mikwaju ya penalti 8-7 dhidi ya Migombani.
Akizungumzia mashindano hayo Mratibu ASP Mbuja Matibu alisema mpaka sasa mashindano hayo yanaendelea vizuri na kuwapongeza viongozi wa timu kwa kufika kwa wakati kwenye michezo yao na kwamba timu zote zimeshiriki na kukubali matokeo kwa timu zote zilizofungwa, na pia wachezaji wamekuwa na hamasa ya hali ya juu na kuomba mashindano haya kuwa endelevu, ili kuwafikia bodaboda kwa wingi ikiwezekana iwe kwa nchi nzima.


