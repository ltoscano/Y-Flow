Watumishi 2 watumbuliwa Arusha

Imeandikwa na Veronica Mheta, Arusha

Imechapishwa: 20 Septemba 2016

WATUMISHI wawili wa Idara ya Afya kutoka Kituo cha Afya Kaloleni jijini Arusha, wamesimamishwa kazi na Mkurugenzi Mtendaji wa Jiji la Arusha, Athumani Kihamia kwa kosa la upotevu wa dawa na vitendanishi vyenye thamani ya Sh milioni mbili.

Akitoa amri hiyo ya kuwasimamisha kazi watumishi hao jana jijini hapa, Kihamia alisema watumishi hao amewasimamisha ili kupisha uchunguzi.
Alisema uamuzi huo ameufikia baada ya kupokea malalamiko kutoka kwa watu mbalimbali na hatimaye kufanya kikao kilichojumuisha Mganga Mkuu wa Jiji na uongozi wa kituo hicho cha afya.
Alisema katika kikao hicho, watumishi hao walikiri kuhusika na upotevu wa dawa na vitendanishi hivyo na kuomba kurejesha fedha mwisho wa mwezi huu. 
“Sikubaliani na upotevu huu wa dawa na nawasimamisha kazi kupisha uchunguzi yaani nasema sikubaliani na jambo hili wa mali za umma, kwa nini mmefanya haya huku mkijua ni kinyume cha taratibu,” alisema.
Pia mkurugenzi wa jiji hilo aliwataka watumishi wote kutekeleza majukumu yao kwa kuzingatia kanuni, sheria na taratibu za utumishi wa umma na kuonya kuwa hakuna mtumishi atakayebaki salama kwa kwenda kinyume na miiko ya utumishi wa umma.
Amemwagiza Mkaguzi wa Ndani kufanya ukaguzi katika vituo vya afya na zahanati zilizopo kwenye Halmashauri ya Jiji la Arusha ili kujua kama kuna wizi wa dawa na vifaa au la.


