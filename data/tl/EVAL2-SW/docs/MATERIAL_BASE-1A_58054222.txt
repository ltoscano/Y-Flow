Hivi Bunge la Katiba ni zimwi lililotolewa kwenye chupa?
Aug 21, 2014 by Raia Mwema in Katiba Mpya

SASA hakuna shaka yoyote kwamba idadi kubwa ya Wa tanzania hawana imani kabisa na Bunge la Katiba linaloendelea na kikao chake mjini Dodoma, na wangependa lisitishwe. 
Lakini pia sasa hakuna shaka yoyote kwamba bunge hilo halitasitishwa licha ya wananchi wengi kutaka hivyo. Hoja tunayoambiwa (na Ikulu na Mwanasheria Mkuu wa Serikali) ni kwamba Sheria ya Marekebisho ya Katiba haimpi Rais Kikwete mamlaka ya kulisitisha.
“Nimemwambia Rais Kikwete kwamba hana mamlaka ya kusimamisha, hana mamlaka ya kulivunja na wala asifikirie kufanya hivyo kwani sheria haikumpa mamlaka hayo , na kufanya hivyo atakuwa anavunuja Katiba,” hivyo ndivyo Mwanasheria Mkuu wa Serikali, Jaji Frederick Werema alivyowaambia waandishi wa habari wiki iliyopita.
Jaji Werema alikuwa akikoleza tu kile ambacho kilielezwa na Kurugenzi ya Mawasiliano ya Ikulu katika taarifa yake kwa vyombo vya habari kwamba sheria hiyo haimruhusu Rais kulivunja au kuliahirisha Bunge la Katiba.
Nikiri mwanzoni kabisa ya kwamba mimi sijaisoma kwa undani sheria hiyo, na wala sina weledi wa kutosha wa masuala ya kisheria kuitafsiri vyema.
Lakini, ninachojua, hata hivyo, ni kwamba kama dhamira ya kulisitisha au kulivunja bunge hilo ingelikuwepo, njia ingepatikana. Bob Marley aliwahi kuimba: Where there is a will there is a way (penye nia pana njia).
Kwa hiyo, ni mtazamo wangu ya kwamba kina Kikwete na Werema wanajificha tu nyuma ya sheria hiyo (ambayo tulishasema mwanzo kabisa kuwa ni mbaya na hakuna aliyejali) lakini hakuna mwenye nia ya kweli ya kulisitisha bunge hilo.
Nasema hivyo kwa sababu, hakuna sheria yoyote duniani ambayo ukishaitunga, basi, kamwe, huwezi kuirekebisha tena! Kwa maana hiyo, Sheria hii ya Marekebisho ya Katiba inarekebishika na kumpa Rais au mtu mwingine yeyote mamlaka hayo. Na hiyo ni kama dhamira au nia ya kufanya hivyo ingekuwepo.
Lakini watawala, kwa sababu sasa wametambua ya kwamba Wa tanzania wengi wanataka bunge hilo lisitishwe, wanatumia kisingizio cha sheria hiyo kutuaminisha kwamba hawana lolote wanaloweza kufanya kusitisha bunge hilo.
Yaani wanataka kutuaminisha ya kwamba Bunge hilo la Katiba ni kama zimwi lililotoka chupani; yaani ukishalifungulia huwezi kulirudisha tena kwenye chupa yake? Ni kweli hiyo? Mimi nadhani watawala wanadhalilisha tu uwezo wetu wa kufikiri.
Mwanasheria Mkuu anasema ya kuwa Sheria ya Marekebisho ya Katiba haimruhusu Rais Kikwete kulivunja au kuliahirisha Bunge hilo. Hiyo ni kweli, lakini je, sheria hiyo haiwezi kufanyiwa marekebisho na kumpa Rais mamlaka hayo ili aweze kulivunja Bunge hili ambalo linatafuna tu mapesa ya walipakodi na halitatupa Katiba tunayoitaka?
Inashindikanaje, chini ya hati ya dharura, ukaandaliwa haraka mchakato wa ndani ya wiki moja kuitisha kikao cha Bunge la Jamhuri ya Muungano ili liirekebishe sheria hiyo ili Rais wetu apate kulivunja rasmi bunge hilo au hata kulisitisha tu?
Mimi naona si kazi ngumu na ya muda mrefu kukamilisha mchakato huo, na wala gharama zake sio kubwa, na hasa ikizingatiwa kwamba wabunge wote wa Bunge la Jamhuri ya Muungano ni wajumbe wa Bunge la Katiba, na tayari wako wote hivi sasa Dodoma kwenye kikao cha bunge hilo la katiba.
Lakini kwa kuwa wakubwa hawataki lisitishwe, na pia hawataki kukubaliana na matakwa ya UKAWA (na kwa hakika ya wananchi wengi) kwamba ijadiliwe Rasimu ya Tume ya Warioba iliyokusanya maoni ya wananchi na si vinginevyo, hawataki kuanzisha mchakato huo wa dharura wa kuirekebisha sheria hiyo.
Hii nionavyo, ni kutoyajali au kutoyathamini mabilioni ya pesa za walipakodi wa nchi hii masikini yanayotumika kuwalipa posho wajumbe wa bunge hilo kwa siku zote 60 watakazokaa hapo Dodoma.
Mapesa hayo yote yanatumika huku sote tukijua kwamba Katiba itakayopatikana hapo inayotokana na majadiliano ya upande mmoja tu (wa CCM) haiwezi kukubalika, kwa mtu yeyote mwenye kufikiri sawasawa, kuwa eti ndiyo Katiba mpya ya Wa tanzania takriban milioni 50!
Nikirejea katika kile ambacho Werema aliwaambia waandishi wa habari ya kwamba alimweleza Rais Kikwete kwamba hana mamlaka ya kulivunja Bunge hilo, najiuliza maswali kadhaa.
Je, Werema alijituma mwenyewe kumweleza Rais Kikwete kuwa asithubutu kulivunjua Bunge hilo kwa kuwa hana mamlaka hayo au Rais Kikwete alimwita na kumuomba ushauri wake iwapo anaweza kulivunja bunge hilo.
Kama hilo la pili ni sahihi, je; tuamini ya kuwa Rais Kikwete alikuwa na nia na dhamira ya kulivunja Bunge hilo baada ya wananchi wengi kulalamika lakini ameshindwa kufanya hivyo kwa sababu sheria hiyo haimruhusu?


