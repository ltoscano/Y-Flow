Ni Lowassa au Magufuli?
Oct 14, 2015 by Raia Mwema in Burudani & Michezo

USHINDANI Mkali katika uchaguzi wa mwaka huu unamfanya mtu atake kujua kama Baba wa Taifa, Mwalimu Julius Nyerere angekuwapo angemuunga mkono mgombea yupi?
Japo kila mgombea urais anajitahidi kujinasibisha na Baba wa Taifa, Mwalimu Julius Nyerere, kwa na namna moja ama nyingine ili kuvutia kura za kutosha, baadhi ya wachambuzi wa masuala ya kisiasa nchini wanasema bila shaka Mwalimu angekuwa na upande.
Wagombea watatu wa urais, Dk. John Magufuli wa CCM, Edward Lowassa wa Chadema na Anna Mghwira wa ACT – Wazalendo, wote wanatumia ushawishi wa Mwalimu Nyerere katika kampeni zao.
Kwa upande wa ACT – Wazalendo, kimetangaza rasmi kwamba kinasimamia sera za Unyerere (Nyerereism) na kwa kutekeleza hilo kimetangaza Azimio la Tabora, lenye kulenga kuhuisha Azimio la Arusha ambalo ndilo liliweka msingi wa itikadi ya aliyoisimamia Mwalimu Nyerere.
Chadema na hasa mgombea wake, Lowassa, amekuwa akitumia kauli ya Mwalimu Nyerere aliyoitoa mwaka 1995, wakati akizungumza na wajumbe wa Mkutano Mkuu wa CCM, kuelekea Uchaguzi Mkuu wa mwaka huo kwamba, wananchi wasipopata mabadiliko ndani ya CCM, watayatafuta nje ya CCM, kuhalalisha uamuzi wake wa kutoka CCM na kujiunga Chadema, alikoteuliwa kugombea urais baada ya kukatwa CCM. 
Wakati Lowassa akitamba na kauli hiyo ya Mwalimu, CCM mbali na kujiegemeza kwenye kauli ya Mwalimu aliyoitoa kwenye Mkutano Mkuu wa CCM 1995 kwamba, rais bora atatoka CCM, kimekuwa pia kikitumia hoja ya Lowassa kukataliwa na Mwalimu Nyerere kwenye uchaguzi huo wa 1995.
Swali la msingi linabaki halijajibiwa kwamba, ni nani kwa dhati, kati ya wagombea waliopo wa urais, anaweza kustahili kuwa chaguo la Mwalimu kwa kuangalia misingi aliyokuwa akiisimamia.
Mwalimu Nyerere ambaye Taifa
leo linaadhimisha miaka 16 tangu afariki dunia, alikuwa na ushawishi mkubwa katika kuamua mshindi wa Uchaguzi Mkuu wa kwanza wa vyama vingi mwaka 1995, kwa kuweka misingi na sifa ambazo Rais wa Tanzania anapaswa kuwa nazo, na kuonya kuwa wapo baadhi ya wagombea wa kuogopwa kama ukoma.
Katika Kitabu cha Uongozi wetu na Hatma ya Tanzania, Baba wa Taifa Mwalimu Julius Nyerere, alihitimisha na utenzi wa kuonya na kushauri, “Ole wake Tanzania, Tusipoisaidia, niwezalo nimefanya: kushauri na kuonya.”
Akihadharisha kuhusu hatma ya Tanzania, na umuhimu wa kulinda tunu za taifa, jambo ambalo linaweza kuwa kipimo kizuri kwa wagombea urais katika uchaguzi huu,kama wanaweza kutimiza ndoto za Taifa.
Alitoa ushauri huo kwa jambo mahsusi, lakini ukizingatia dhamira yake ya tangu Uhuru, kujenga Taifa lenye umoja, ushauri huo una umuhimu wa kipekee kwa Tanzania ya leo.
Katika hotuba yake kuliaga Bunge, Julai 29, 1985, kabla ya kustaafu wadhifu wa rais wa Tanzania, Mwalimu Nyerere alisema; “Kazi iliyokuwa muhimu kuliko zote kwangu mimi, na kwa wananchi wote, ambayo niliazimia katika hotuba yangu ya kwanza kabisa hapa bungeni mara baada ya kuchaguliwa kuwa Rais wa Tanganyika ya mwezi Desemba 1962, ilikuwa ni kazi ya kujenga Taifa lenye umoja, kwa msingi wa heshima na usawa wa binadamu.”
Wakati huo Mwalimu Nyerere alijiridhisha kwamba kazi hiyo imefanyika kwa uhakika na ni jambo ambalo kama Taifa tunaweza kujivunia, “Nadhani leo naweza kusema bila kusita, kwamba; kwa shabaha hii kuu na ya msingi kabisa, tunayo haki ya kujivuna. Kwani sasa tunalo Taifa na Taifa lenye umoja,” alisema katika hotuba hiyo ya kuliaga Bunge.
Miaka 10 baadaye, wakati Taifa linaelekea kwenye Uchaguzi Mkuu wa kwanza chini ya mfumo wa vyama vingi mwaka 1995, Mwalimu alishaona nyufa ambazo zilikuwa zinatishia kusambaratisha umoja wa Taifa.
Alisisitiza kiongozi wa Tanzania lazima aonyeshe kwamba anakerwa na rushwa kiasi kwamba watu wakimuangalia machoni wawe na imani kweli anaweza kupambana na rushwa, akitaja nyufa za udini na ukabila kama viashiria hatari vya umoja, akisisitiza kiongozi atakayechaguliwa lazima asiwe tu mdini wala mkabila lakini pia ajue kuwa vitu hivyo “ni upumbavu na hatari.”
“Mtu anayetaka kwenda Ikulu kupata faida yoyote Ikulu pale; hatufai hata kidogo! Wananchi, mimi nimekaa Ikulu pale kwa muda mrefu zaidi kuliko mtu mwingine yeyote. Mimi naijua Ikulu. Kwa mtu mwaminifu kabisa kabisa, Ikulu ni mzigo. Hupakimbilii. Si mahali pa kukimbilia hata kidogo. Huwezi kupakimbilia Ikulu. Unapakimbilia kwenda kutafuta nini?” alihoji Mwalimu katika moja ya hotuba zake.


