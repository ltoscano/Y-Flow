
Mauaji yakithiri Kaliua

Imeandikwa na Lucas Raphael, Kaliua

Imechapishwa: 17 Oktoba 2016

MAUAJI yanayotokana na visasi, ujambazi na mambo mengine yametajwa kuumiza vichwa viongozi wa mkoa wa Tabora. Mbunge wa Jimbo la Kaliua, Magdalena Sakaya alisema hayo wakati akizungumza na wananchi kwenye mkutano wa hadhara. 

Sakaya alisema “karibu kila juma ama baada ya siku mbili au tatu utasikia kunaripotiwa mtu kuuawa hali ambayo inatisha na kusikitisha. Mara kadhaa nimekuwa nikipigiwa simu ya kutokea mauaji sehemu mbalimbali kitu ambacho kinahitaji nguvu ya serikali kukomesha hali hiyo”.
Alisema inakera watu kujichukulia sheria mkononi na kwamba wengi wao ambao wanauawa ni wanawake hasa vikongwe na wazee wenye macho mekundu na visasi vya kifamilia na migogoro ya mashamba.
Aidha, Sakaya alisema kero nyingine ya mauaji ni Sungusungu ambao kumeripotiwa wamekuwa wakikamata wahalifu na kuwapeleka porini na kisha wanafanya mauaji ya kinyama huku wananchi kadhaa wakivamiwa na majambazi na kuuawa kisha kuporwa mali.
Sakaya alisema Sungusungu hao pia wamekuwa wakichapa watu viboko ikiwa ni sehemu ya adhabu wanazotoa endapo hawatatoa adhabu ya kuua.
Alisema kazi ya Sungusungu ni kusaidiana na raia kulinda mali na maisha yao na siyo wao tena kuwa sehemu ya kufanya mauaji ya kinyama.
Hata hivyo, alisema yeye na viongozi wenzake wanajipanga kumaliza hali hiyo na kutoa elimu na kushirikisha viongozi wa nyumba za ibada.


