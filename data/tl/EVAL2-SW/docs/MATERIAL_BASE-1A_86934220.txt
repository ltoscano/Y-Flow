Genge la Tupac Amaru na mateka ubalozi wa Japan nchini Peru
Dec 18, 2014

KWA macho ya wengi ilionekana kama vile Rais wa wakati huo nchini Peru, Alberto Fujimori, amemaliza kazi nzito ya kukomesha vitendo vya ugaidi nchini humo, vilivyoisumbua nchi hiyo kwa miaka kadhaa.

Mwaka 1992, Rais wa nchi hiyo aliendesha mpango maalumu wa kuwakamata viongozi wa magaidi wakiwemo wanachama wao na wafadhili waliokuwa wakiwafadhili magaidi hao wa kundi la MRTA, maarufu kwa jina la Tupac Amaru na kisha wote kushitakiwa na kuhukumiwa vifungo vya maisha ambapo waliwatanywa katika magereza mbalimbali nchini humo yenye ulinzi mkali.

Baada ya mpango huo kufanikiwa kwa kiasi kikubwa na nchi hiyo kuwa shwari, wawekezaji wengi wakitokea nchini Japan walimiminika nchini humo na kuwekeza katika sekta mbalimbali na kufanya uchumi wa nchi hiyo kukua kwa kasi ya ajabu.

Hali hiyo haikudumu kwa muda mrefu kwani ilikuwa ni kama bomu lililotegwa likisubiri kulipuka wakati wowote. Desemba 17, mwaka 1996 nchi hiyo ya Peru katika mji mkuu wake wa Lima ilikumbwa na taharuki, baada ya kushuhudia tukio lililokuja kubatizwa jina na wenyeji kama tukio la karne, baada magaidi hao kurudi kwa kishindo kikuu kilichoitikisa nchi hiyo na dunia kwa ujumla. Ni tukio ambalo lilidumu kwa miezi mitano na kuacha kumbukumbu ndani ya vichwa vya wananchi wengi wa nchi hiyo.

Ilikuwa ni katika jumba alilokuwa akiishi Balozi wa Japan nchini Peru, kwa wakati huo, Morihisa Aoki ndipo tukio hilo lilipotokea.

Ilikuwa imebaki wiki moja kabla ya kusherehekea Sikukuu ya Krismas ya mwaka 1996 ndipo balozi wa Japan, Morihisa Aoki akafanya uamuzi wa kuandaa sherehe ili kusherehekea siku ya kuzaliwa ya mfalme wa nchi hiyo.

Bustani iliyoko katika jumba la kifahari katika viunga vya Jiji la Lima alipokuwa akiishi balozi huyo wa Japan nchini Peru, ilikuwa imependeza kwa mapambo na nakshi zinazobeba alama ya utamaduni wa Wajapani.

Kwa kawaida siku hiyo husherehekewa Desemba 23, kila mwaka nchini Japani, lakini balozi za nchi hiyo zilizoko nje ya nchi husherehekea siku hiyo wiki moja kabla kwa sababu Desemba 23 mabalozi na wanadiplomasia husafiri kwenda makwao kusherehekea Krismas pamoja na familia zao.

Kwa hiyo, nchini Peru balozi Morihisa Aoki alifanya sherehe hiyo Desemba 17 mwaka 1996 ikiwa ni wiki moja kabla ya Krismasi.

Bustani hiyo ilikuwa imejaa wageni waalikwa wenye nyuso za furaha, wakiwa na matumaini ya kumaliza mwaka salama.

Kulikuwa na wageni waalikwa wa kada mbalimbali wakiwemo wafanyabiashara wakubwa wa Kijapan wanaoishi nchini Peru, mabalozi na wanadiplomasia wa mataifa mbalimbali wanaoishi na kufanya kazi nchini Peru, wakurugenzi wa kampuni kubwa nchini humo na baadhi ya wanasiasa katika serikali ya nchi hiyo ya Peru, wote kwa pamoja walikuwa wamejumuika katika jumba hilo la kifahari alilokuwa akiishi balozi wa Japan.

Wakati sherehe ikiendelea, ghafla ulitokea mlipuko. Ndani ya sekunde chache, moshi wa mabomu ya machozi ulitanda katika jengo hilo na milipuko ya risasi ilisikika ambapo wageni waliokuwapo ndani ya jengo hilo walilala chini ili kusalimisha maisha yao huku risasi zikirindima juu ya vichwa vyao.

Nje ya jengo hilo askari polisi waliokuwa wakilinda jengo husika wakati sherehe ikiendelea walijikuta wapigwa butwaa kwa mshangao wa kile kilichotokea bila wao kujua. Ingawa jengo hilo la balozi lilikuwa liko chini ya ulinzi wakati wote, hawakutarajia kama kungetokea uvamizi ndani ya jengo hilo.

Ukweli ni kwamba, kikosi cha wavamizi hao 15 kilivamia jengo hilo alilokuwa akiishi balozi wa Japan wakitokea jengo la jirani kwa kutoboa ardhi chini kwa chini na kuibukia katika jengo la balozi huyo, wakiibukia sebuleni. Kitendo hicho kilibatizwa jina na na wananchi wa Peru kama “El Sequestro del siglo” yaani utekaji nyara wa karne.

Baada ya ule moshi wa mabomu ya machozi kutoweka wahudhuriaji wa sherehe hiyo walijikuta wakiwa wamezingirwa na kundi la wavamizi waliokuwa na mavazi meusi wakiwa na silaha nzito nzito na mabomu huku wakiwa wameficha nyuso zao. 

Walikuwa wamekamata mateka 500, miongoni mwao walikuwemo ni pamoja na Waziri wa Mambo ya Nje wa Peru, Rais wa Mahakama Kuu, Mkuu wa Polisi dhidi ya Ugaidi, majaji, wabunge, mabalozi wa nchi mbalimbali nchini humo, wakuu wa kampuni za kijapani zilizowekeza nchini humo.

Baadaye watekaji nyara hao wa kundi la kigaidi la mrengo wa kushoto lililokuwa likitikisa nchini humo la Tupac Amaru waliondoa vitambaa vilivyokuwa vimeficha nyuso zao.


