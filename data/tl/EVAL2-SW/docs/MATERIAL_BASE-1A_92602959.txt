
Mwaka 2015 wakaribishwa kwa shangwe kote duniani

SYDNEY, Australia MJI mkuu wa Australia jana usiku uliongoza ulimwengu kukaribisha mwaka mpya kwa shamrashamra katika mitaa ya Sydney licha ya kuwepo na vitisho vya mashambulio ya kigaidi.
Mamilioni ya watu kutoka Hong Kong hadi London, New York hadi Rio, walijitokeza usiku huku wakiwasha fataki kuukaribisha mwaka mpya wa 2015 kwa mihemko na shangwe. 
Wakati wa sherehe za Krismasi mji wa Sydney ulivamiwa na raia wa Iran mwenye silaha aliyewashika mateka watu 17 kabla ya kukabiliwa na polisi.
Zaidi ya watu 1.6 milioni walifurika katika mitaa ya Sydney kusherehekea mwaka mpya huku kukiwa na usalama mkali kutoka kwa vitengo vyote vya usalama.
Meya wa Sydney Clover Moore aliongoza wananchi kukumbuka mateka wawili Tori Johnson na Barrister Katrina Dawson waliouawa katika shambulio hilo la duka la kuuza kahawa.
“Tunasherehekea kuwa na utajiri mkubwa wa makabila mengi na tutaendelea kuishi kwa amani mwaka mpya 2015,” alisema Bi Moore.
Baada ya mkasa huo wa kigaidi, Waziri Mkuu Tony Abbott alisema vitengo vya usalama vimegundua kuwepo na mtandao wa kigaidi na kuonya kuhusu kuwepo kwa mipango ya kigaidi lakini akahakikishia raia usalama wakati wa sherehe za mwaka mpya.
Aidha, Bi Moore alipuuzilia mbali vitisho vya kigaidi na kusema, “Tuko na imani kuwa tutakuwa na sherehe zenye amani.” Barani Asia mamilioni waliwasha mishumaa usiku na kuimba nyimbo za kukaribisha mwaka mpya.
Maeneo ya Taiwan, mnara maarufu wa Taipei 101 ulifurika mamilioni ya watu waliotumbuizwa na wasanii mbalimbali.
Nchini Japan, ukumbi wa Meiji Jingu ulipambwa kwa manukato na waumini waliokongamana kwa sherehe za mwaka mpya.
Ukumbi huo wa kidini ulifurika zaidi ya watu milioni tatu.
Mjini Berlin, sherehe maalum za mwaka almaarufu “Baywatch” ziliongozwa na msanii David Hasselhoff nje ya lango la Brandenburg ambapo aliongoza sherehe nyingine ya kuanguka kwa Ukuta wa Berlin miaka 25 iliyopita.
Raia wengi barani Afrika walihudhuria ibada kanisani kukaribisha mwaka mpya.
Mamilioni ya raia wa Uhispania walionekana kufurika katika baa huku mauzo ya pombe yakinoga.
Sherehe za mwaka mpya zilifanyika Mto Thames lakini serikali iliwatoza ada waliofika kufuatia idadi kubwa iliyojitokeza.
Huko New York, takriban watu milioni moja walifika katika ukumbi wa Times Square kutazama sherehe maalum ya kukaribisha mwaka almaarufu ‘New Year’s Eve Ball Drop’ Waliofika walitumbuizwa na wasanii tajika akiwemo Taylor Swift.


