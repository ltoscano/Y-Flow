
Tanzania yapunguza pengo la matajiri na masikini

Imeandikwa na Mwandishi Maalumu

Imechapishwa: 06 Oktoba 2016

TANZANIA imetajwa na Benki ya Dunia kuwa miongoni mwa mataifa machache duniani yaliyofanikiwa kwa kiasi kikubwa kupunguza pengo kati ya matajiri na masikini. 

Ripoti ya benki hiyo kuhusu usawa duniani iliyotolewa hivi karibuni, imeiorodhesha Tanzania na nchi za Brazil, Cambodia, Peru na Mali kuwa ni nchi tano zilizopiga hatua kubwa sana.
Kwa upande wa Tanzania, ripoti hiyo inasema ufanisi ulipatikana katika kipindi ambacho taifa lilipata ukuaji thabiti wa uchumi wa kiwango cha wastani cha asilimia 6.5 kila mwaka kati ya 2004-2014. 
"Kiwango cha umasikini kitaifa kilishuka kutoka asilimia 34.4 mwaka 2007 hadi asilimia 28.2 mwaka 2012," inasema sehemu ya ripoti hiyo.
Kwenye kipimo cha pengo kati ya masikini na matajiri, Tanzania iliimarika kutoka alama 39 mwaka 2007 hadi chini ya alama 36 mwaka 2012. Kipimo cha wastani Afrika Kusini mwa jangwa la Sahara mwaka 2015 kilikuwa alama 45.1.
"Hatua zilizopigwa na Tanzania katika kupunguza pengo kati ya masikini na matajiri kipindi hiki kifupi ni cha kutia moyo," inasema ripoti hiyo.
"Ushahidi unaonesha ufanisi huu ulitokana sana na ongezeko la matumizi miongoni mwa watu wa tabaka la chini." Miongoni mwa asilimia 40 masikini, matumizi yaliongezeka kwa asilimia 3.4 ikilinganishwa na asilimia 60 ya watu wenye kipato kikubwa ambao ongezeko lao la matumizi lilikuwa asilimia 1 pekee.
"Ni wazi kwamba mambo yaliwaendea vyema zaidi watu masikini kuliko matajiri kipindi hiki," ripoti hiyo inasema.
Kuanzia mwaka 2007, kulikuwa na ongezeko katika biashara ya rejareja na viwanda, hasa vya vyakula, vinywaji na kadhalika, mambo ambayo benki hiyo inasema viliwezesha watu wasio na ujuzi sana kushiriki katika uchumi.
Taarifa hiyo imeongeza kuwa, kujitolea kwa serikali katika kuendeleza sera ambazo zinalenga kusawazisha mapato pia kumechangia Tanzania kupiga hatua Moja ya sera hizo ni mkakati wa serikali wa kuimarisha kupatikana kwa huduma za msingi kama vile afya, elimu ya msingi, maji na usafi miongoni mwa watu masikini.
Nyingine ni Mfuko wa Maendeleo ya Jamii (TASAF) ambao benki hiyo inasema umesaidia jamii masikini kuweka akiba na kuwekeza hasa katika mifugo.
Hata hivyo, benki hiyo imesema Tanzania inapaswa kufanya juhudi zaidi kupunguza pengo la kipato kati ya mikoa pamoja na kuimarisha upatikanaji wa huduma za kimsingi. Juhudi zaidi zinahitajika katika upatikanaji wa umeme na huduma za usafi.


