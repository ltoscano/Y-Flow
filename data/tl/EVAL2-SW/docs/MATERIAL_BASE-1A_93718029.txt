Zimamoto yaizima Kimbunga

Imeandikwa na Mwajuma Juma, Zanzibar

Imechapishwa: 09 Oktoba 2016
MABINGWA watetezi wa Ligi Kuu Zanzibar timu ya Zimamoto juzi ilitoka na ushindi wa bao 1-0 katika mchezo wake wa ligi hiyo dhidi ya Kimbunga.

Mchezo huo ambao ni wa pili kwa timu hizo uliochezwa kwenye Uwanja wa Fuoni, ulikuwa na ushindani mkali kutokana na kila mmoja kuwa na machungu ya kufungwa katika michezo yao ya awali.
Zimamoto katika mchezo wake wa kwanza ilicheza na Black Sailor na kufungwa mabao 3-2 wakati Kimbunga ilifungwa na Mundu kwa mabao 2-1.
Katika mchezo huo wa juzi wa Zimamoto ambao umewapa matumaini ya kutetea ubingwa bao lake hilo la pekee lilifungwa na mchezaji wake Ibrahim Hamad Hilika katika dakika ya tisa ya mchezo huo.
Aidha katika Uwanja wa Amaan kulifanyika michezo miwili ambayo ilichezwa kwa nyakati tofauti saa 10:00 za jioni Polisi na Chuoni zilitoka suluhu na matokeo kama hayo pia yakapatikana katika mechi nyingine kati ya KMKM na Taifa ya Jang’ombe.
Kwa mujibu wa matokeo hayo timu ya Taifa inaongoza ligi hiyo ikiwa na pointi nne, ikifuatiwa na Chwaka Star wenye alama tatu huku timu za Malindi, Miembeni na Kimbunga zikishika mkia.
Ligi hiyo leo inatarajia kuendelea tena katika mzunguko wake wa pili kwa kupigwa michezo miwili leo ambapo katika Uwanja wa Amaan kutakuwa na mchezo kati ya Chwaka Star na Jang’ombe Boys na katika Uwanja wa Fuoni JKU itacheza na Miembeni.


