
Mazembe wapigwe tu Taifa
tu Taifa Mashabiki wataingia bure kushudia mchezo huo kwenye Uwanja wa Taifa
Dar es Salaam. `Ardhi yetu... uwanja wetu, mashabiki wetu, halafu tufungwe.. mnacheza nyie...' ndiyo kauli mbiu ya Yanga dhidi ya TP Mazembe leo kwenye Uwanja wa Taifa, Dar es Salaam (saa 10:00 jioni).
Mchezo huo utakaonyeshwa moja kwa moja na Azam TV na Supersport 9, ni muhimu kwa mabingwa wa Tanzania Bara, Yanga kuhakikisha wanashinda dhidi ya TP Mazembe ili kujiweka vizuri katika Kundi A katika mashindano ya Kombe la Shirikisho.
Yanga ilipoteza mchezo wa kwanza kwa kufungwa bao 1-0 na Mo Bejaia ya Algeria wakati Mazembe ilishinda 3-1 dhidi ya Medeama ya Ghana, matokeo yanayofanya mchezo huo kuwa na ushindani wa aina yake.
Utamu mchezo huo utakuwa katikati ya uwanja wakati viungo wa Yanga, Haruna Niyonzima, Thaban Kamusoko na Deus Kaseke dhidi ya kiungo wa TP Mazembe, Rainford Kalaba, Roger Assale na Christian Kouame.
Ubora na umakini wa viungo wa Yanga ndiyo itakuwa siri ya kumaliza mbinu za Kalaba anayesifika kwa kupiga pasi za mwisho faulo na hata kasi uwanjani, lakini kama akiachwa basi Yanga inaweza kupata maumivu.
Kocha wa Yanga, Hans Pluijm atalazimika kumchezesha Mbuyu Twite ili kumdhibiti winga wa Mazembe, Thomas Ulimwengu `Kifaru', mchezaji mwenye nguvu na kasi ambaye amekuwa chanzo cha mabao ya Wacongo hao.
Yanga huenda ikamkosa winga wake Simon Msuva anayesumbuliwa na malaria, lakini kocha Pluijm anaweza kumuazisha Geofrey Mwashiuya au Deus Kaseke wakati nafasi ya Amissi Tambwe anayetumikia adhabu ya kadi mbili za njano itazibwa na mshambuliaji mpya Obrey Chirwa aliyesajiliwa hivi karibuni akitokea FC Platinum ya Zimbabwe.
Akizungumzia mchezo huo kocha Pluijm alisema licha ya kuwakosa baadhi ya wachezaji kutokana na sababu mbalimbali hilo halimpi hofu kwani ana kikosi kipana kinachoweza kumpa matokeo mazuri.
Pluijm alisema nawaheshimu TP Mazembe kwa sababu ina historia nzuri kwenye soka la Afrika, lakini hakuna namna lazima washinde ili kujiweka vizuri katika kundi lao. "Mechi itakuwa ngumu, lakini nafurahi vijana wangu wana morali kubwa ya kufanya vizuri katika mchezo huo, malengo yetu ni kupata matokeo mazuri ili kuzidi kujiimarisha katika kundi letu"
"Tumefanya mazoezi mazuri kambini Uturuki, na naamini mazoezi hayo yatatoa matunda mazuri, nimewaambia wachezaji wangu wanatakiwa kucheza kwa umakini na kujiepusha na kadi pia kuhakikisha tunapata mabao ya mapema."
Pluijm alisisitiza wachezaji wake jinsi ya kushambulia na kukaba kwa pamoja huku akiwasifu viongozi kwa kuwaruhusu mashabiki kuingia bure uwanjani, lakini akatoa onyo kuwa waitumie fursa hiyo kuwatia moyo wachezaji wawapo uwanjani ili kupambana zaidi na si kuwavuruga kwa zomea zomea.
Nahodha wa Yanga, Nadir Haroub `Canavaro' alisema hakuna kingine wanachohitaji katika mchezo huo zaidi ya ushindi kwani wako nyumbani kila kitu chao hivyo hawaoni sababu ya kupoteza mchezo huo. "Sisi tunataka ushindi ili tujiweke vizuri kwenye kundi letu, hatutaki kufungwa wala sare, hivyo tutapambana kuhakikisha tunashinda mchezo huo na naamini mashabiki watakuja kwa wingi kutupa sapoti,"
alisema Cannavaro.
Nahodha wa TP Mazembe, kipa Robert Kidiaba alisema wamekuja nchini kuchukua pointi tatu na si vinginevyo.
"Tunataka kuthibitisha kuwa TP Mazembe ni timu bora kuliko zote kwenye ukanda huu wa Afrika Mashariki, Kati na Kusini kwa kuibuka na ushindi dhidi ya Yanga ingawa ni timu nzuri," alisema Kidiaba.
Mshambuliaji wa Mazembe, Ulimwengu alisema kuwa ataitumia mechi ya Yanga kuwathibitishia Wa tanzania ubora wake.
"Nimefurahi kukutana na timu ya nyumbani na niwaahidi tu kuwa nimekuja kufanya kazi ili wanifahamu vizuri," alisema Ulimwengu.


