
Mgambo Bagamoyo waonywa

Imeandikwa na John Gagarini, Bagamoyo

Imechapishwa: 03 Septemba 2016

WILAYA ya Bagamoyo mkoani Pwani imewataka askari Mgambo kutojihusisha na vitendo vya upitishaji wa magendo hali ambayo inasababisha nchi kupoteza mapato.

Hayo yamesemwa Bagamoyo na Mkuu wa Wilaya hiyo, Majid Mwanga wakati alipokuwa akizungumza na askari Mgambo pamoja na wananchi mara baada ya kumaliza kusherehekea maadhimisho ya miaka 52 ya Jeshi la Wananchi wa Tanzania (JWTZ).
Amesema, askari hao wanatakiwa kuwafichua watu ambao wanajihusisha na biashara hizo, ambazo zimekuwa zikiingia nchini kupitia fukwe za bahari ya Hindi kinyume na sheria na taratibu na kuikosesha serikali kukusanya mapato kama inavyotakiwa kutokana na watu wachache kukwepa kulipa kodi.
“Kuna baadhi ya mgambo wasiokuwa waaminifu wamekuwa wakivusha wahamiaji haramu. Mbona mnaingiza sukari ya magendo, mbona mnashiriki kuvusha tairi za magendo na cha kushangaza hamtuambii lolote, kwa hiyo mimi ninachowaomba tabia hii sio nzuri na kitu kikubwa ni kushirikiana bega kwa bega na polisi ili muweze kuwafichua wale wote ambao wanafanya biashara hizo za magendo,” amesema.
Kaimu mshauri wa mgambo, wilaya ya Bagamoyo, Reha Mita na Mkuu wa Polisi, wilaya ya Bagamoyo Adam Maro walisema askari wanapaswa kuwa wazalendo na nchi yao ili kudumisha amani iliyopo.
Frank Mwaisame na Hamis Ramadhani ambao ni mgambo walieleza matatizo yanayowakabili katika utekelezaji wa majukumu yao ya kila siku na kuiomba serikali kuangalia maslahi yao kwani wanafanya kazi kwa kujitolea. 
Katibu Tawala wa Wilaya ya Bagamoyo, Erica Yegella aliwaasa akinamama kutumia fursa zilizopo kwa ajili ya kujiletea maendeleo pamoja na kuwaasa kufanya usafi katika maeneo yao ili kuepukana na magonjwa ya mlipuko.


