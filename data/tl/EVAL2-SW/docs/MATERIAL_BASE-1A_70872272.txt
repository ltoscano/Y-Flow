Mazungumzo ya amani SudanKusini huenda yakaanza tena

August 24, 2014

WAASI wa Sudan Kusini wametishia kukwamisha mazungumzo ya amani yaliyokusudiwa kumaliza takriban miezi miwili ya mapigano. Waasi hao wanasisitiza kuachiwa wafungwa na kuondoka kwa vikosi vya kigeni huku maafisa wakisema duru mpya ya mazungumzo imeahirishwa. Mazungumzo hayo kati ya wajumbe wa Serikali ya Sudan Kusini na waasi yalitarajiwa kuanza juzi mjini Addis Ababa,nchini Ethiopia. Kwa mujibu wa DW, mazungumzo hayo yanadhamiria kuimarisha makubaliano ya kusimamisha mapigano na kuleta suluhu ya kudumu kwa kujadili mzizi wa tatizo la mgogoro huo. Kulingana na msemaji wa Serikali ya Sudan Kusini, Michael Makuei, mazungumzo hayo yalitarajiwa kuanza tena jana mchana. Hata hivyo, mkuu wa ujumbe wa waasi, Taban Deng, alisema hawatahudhuria mazungumzo hayo hadi wafungwa wanne waliobakia gerezani waachiwe. Hatua hiyo inakuja baada ya kuachiwa wafungwa wenzao wengine saba mwishoni mwa Januari.


