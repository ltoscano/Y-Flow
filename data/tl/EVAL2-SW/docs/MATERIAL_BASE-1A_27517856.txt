
Ajali zaua zaidi vijana Shinyanga

Imeandikwa na Kareny Masasy, Kahama

Imechapishwa: 18 Oktoba 2016

JESHI la polisi mkoani Shinyanga limeeleza kuwa kundi la watu wenye umri kati ya miaka 26 hadi 44 linaongoza kwa kupoteza maisha kutokana ajali za barabarani. 

Kuanzia Januari hadi Septemba mwaka huu, jumla ya vifo 117 vilitokea ikiwa madereva tisa, watembea kwa miguu 41, waendesha mikokoteni wanne, wapanda pikipiki 44 na wapanda baiskeli 19.
Hayo yalisemwa jana na Katibu wa usalama barabarani mkoani Shinyanga, Anthony Masanzu katika ufunguzi wa wiki ya nenda kwa usalama barabarani iliyofanyika wilayani Kahama mkoani hapa.
Masanzu amesema mkoa bado una tatizo la ajali za barabarani ambazo zinasababisha madhara katika jamii kutokea vifo, ulemavu na umasikini ikiwa kundi la wenye umri wa miaka 26 hadi 44 wameonekana waathirika zaidi kwa vifo vilivyotokea kwenye ajali hizo.
Amesema, makundi hayo yalipata ajali zaidi kwenye kutembea kwa miguu na kupanda pikipiki ambapo mwaka 2016 mpaka Septemba walipoteza maisha watu 117 ukilinganisha na mwaka 2015 kwa kipindi hicho walipoteza maisha 82. Naye Mkuu wa wilaya ya Kahama, Fadhili Nkulu alisema,
“Watembea kwa miguu nao wamekuwa waathirika kwa kugongwa na vyombo vya moto,
wanatakiwa wawe waangalifu pia kuwakamata madereva wazembe wasiozingatia sheria za barabarani na kuwafikisha mahakamani”.


