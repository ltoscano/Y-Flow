Polisi wakabiliwa na changamoto wilaya mpya

Imeandikwa na Angela Semaya

Imechapishwa: 25 Septemba 2016

SERIKALI imekiri polisi kukabiliwa na changamoto mbalimbali hasa katika wilaya na mikoa mipya hapa nchini. 

Waziri wa Mambo ya Ndani, Mwigulu Nchemba alibainisha hayo juzi wakati akihojiwa na kituo kimoja cha televisheni kuhusiana na changamoto wanazokabiliana nazo polisi baada ya kufanya ziara na kuzishuhudia katika mikoa mbalimbali hapa nchini.
Nchemba alizitaja changanoto kubwa alizokutana nazo kuwa ni makazi, vitendea kazi (magari kwa baadhi ya mikoa na wilaya mpya) pamoja na mafuta na vilainishi kwa ajili ya shughuli za kila siku. 
Kuhusu suala la ujambazi na ukosefu wa amani katika baadhi ya miji ukiwemo mkoa wa Tabora na maeneo ya pembezoni ambapo kumekuwa na matukio ya kiuhalifu, Nchemba alisema Tabora ni mkoa wa tofauti ambao umezungukwa na mikoa iliyopokea wakimbizi na mikoa ambayo iko pembezoni mwa nchi.
“Utaona kwamba kuna kambi ambazo zilikuwa za wakimbizi, lakini pia kuna makazi ni kitu ambacho kinatajwa kuwa moja ya chanzo cha kuwa na watu wa aina tofauti tofauti, hasa ambao wanakaribishwa na wale ambao wameshapewa uenyeji,” alisema.
Waziri Nchemba aliendelea kusema kuwa Tabora imekuwa pia ikipokea wageni kwa ajili ya kilimo na kutoa mfano kuwa wakulima wanatumia wageni kutoka Burundi na baadhi wa Rwanda kwa ajili ya kufanya kazi za shambani kwenye kilimo cha tumbaku. 
Kwa mujibu wa Nchemba, hayo yamesababisha kuwepo kwa mchanganyiko wa watu kutoka maeneo tofauti tofauti na Idara ya Uhamiaji na idara za Wizara ya Mambo ya Ndani zimeendelea kufanya doria na kufanya uhakiki wa mara kwa mara wa wakazi katika maeneo hayo ili kuhakikisha watu hao wanakaa kwa kufuata taratibu.


