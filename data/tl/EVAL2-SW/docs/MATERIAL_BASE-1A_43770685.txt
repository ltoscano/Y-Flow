
'Walimu Zanzibar vuteni subira mtalipwa'

Imeandikwa na Khatib Suleiman, Zanzibar

Imechapishwa: 08 Oktoba 2016

WALIMU nchini wametakiwa kuiamini ahadi ya Rais wa Zanzibar, Dk Ali Mohamed Shein ya kulipa malimbikizo ya madeni yao yote wanayodai, huku wakishauriwa kutovunjika moyo, bali kuchapa kazi wakati madai yao yakishughulikiwa.

Naibu Waziri wa Elimu na Mafunzo ya Amali, Mmanga Mjengo Mjawiri aliyasema hayo juzi katika Shule ya Sekondari ya Haille Selassie alipozungumza na walimu wakati wa maadhimisho ya Siku ya Walimu Duniani yanayofanyika kila ifikapo Oktoba 5.
Alisema utekelezaji wa ahadi ya madeni wanayodai walimu serikalini umetolewa na Rais mwenyewe, hivyo wamwamini kwani kila anapoahidi hutimiza ahadi zake.
Alisema Serikali ya Mapinduzi ya Zanzibar (SMZ) ipo katika juhudi za kuimarisha elimu sambamba na kuweka mazingira mazuri ya walimu katika utendaji wa kazi zao yakiwemo maslahi.
Aidha, amewataka walimu kuzingatia maadili ya kazi zao na kujiepusha na matukio ya vitendo vya udhalilishaji wa kijinsia, ikiwa ni pamoja na kuwapa mimba wanafunzi, kwani kufanya hivyo kutawapotezea sifa za taaluma hiyo.
Katibu wa Chama cha Walimu Zanzibar (ZATUC), Mussa Tafurwa alisema walimu kamwe wasivunjike moyo, bali waongeze juhudi katika utekelezaji wa majukumu yao ya kazi ya kufundisha ni wito.
Baadhi ya walimu waliozungumza katika kilele cha siku yao, walisisitiza na kuitaka wizara kuyapatia ufumbuzi madai yao ya muda mrefu ambayo yamekuwa kikwazo kikubwa katika kuendeleza taaluma hiyo.
Walimu hao wanaidai serikali jumla ya Sh bilioni tano zikiwa ni malipo ya malimbikizo ya posho ya safari na za kuhakiki na kusahihisha mitihani kwa walimu wa Unguja na Pemba.


