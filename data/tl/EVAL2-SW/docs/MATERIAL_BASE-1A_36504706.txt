Abarimyi baridogera abajejwe kugurisha umwavu
w'ikizungu
«1» Muri iki gihe abarimyi na cane cane abo mu ntara ya
Kirimiro bakenye umwavu w'ikizungu, itera ry'impeshi naryo
rikaba ryari rigeze, baridogera cane abajejwe kugurisha
umwavu w'ikizungu. Umwavu wari usanzwe ubitswe,
ahanini bawugurishije ku badandaza aho kuwushira mu
mamangazini azwi y'ubuyobozi bukuru bw'uburimyi.
Abadandaza bawugurishiriza mu kinyegero ku giciro
c'umurengera babicishije ku bigisha b'indimo.
«2» Igiciro kizwi cashinzwe na Leta cangana amafaranga
amajana abiri ku kilo, abo badandaza bagaca bagurisha uwo
mwavu ku mafaranga amajana ane n'itanu ku kilo mbere
n'ayarenga. Abarimyi benshi rero ubu barabura ayo bacira
n'ayo bamira kuko hari abadashobora kuronka amafaranga
angana gurtyo mu gihe bazi naho ko bateye bataronse uwo
mwavu nawo ata mwimbu bazoronka.
«3» Kurindira umwavu w'ikizungu bivugwa ko uri mu
gushika uva hanze naho bavuga bati hari naho utabashikira
nk'uko uwa mbere wagenze. Bati vyongeye kurindira naho,
hari naho woshika igice c'irima ry'impeshi kirenze kuko na
mbere bavuga mu kirundi ngo "ak'imuhana kaza imvura
ihise."
«4» Ubu rero barahumiriza bakemera bakazimbwa cane n'abo
badandaza, bakemera kugura ibiro bike cane ku vyo
bategekanya kuzogura. Kuri ico kibazo rero, umuyobozi
mukuru w'uburimyi, umushingantahe Ndayishimiye Joseph
Paul yavuze ko uwo mwavu w'ikizungu wari muri stock
wangana n'itoni hafi igihumbi, igice c'uwo bahora baba bafise
kugira bakwize abarimyi bose bifuza kuwugura. Bishoboka
kuba waranyurujwe n'abari bajejwe kuwushikana mu bibanza
usanzwe udandarizwamwo. Abandanya avuga ko bariko
baratohoza kugira bamenye neza ingene uwo mwavu bari
basanganywe watanzwe n'abari babijejwe.
«5» Umuyobozi mukuru ajejwe uburimyi yaciye aboneraho
akaryo ko gusaba abarimyi kwihangana bakarindira uwo
mwavu uri mu gushika ngo bareke kuja ku mohe
y'abadandaza bababesha ngo nta mwavu wundi ukibonetse
kugira babandanye kubazimba.
