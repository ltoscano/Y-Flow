
Spika na kaka yake wamshushua waziri
Oct 13, 2016

TEHRAN, IRAN

SPIKA wa Bunge la Iran, Ali Larijani, ameweka wazi hasira zake dhidi ya Waziri wa Uchumi wa Ujerumani, Sigmar Gabriel, kiasi cha kufuta ziara ya kiongozi huyo kwenye bunge hilo. 

Hasira za spika huyo zimetokana na kauli aliyoitoa waziri huyo siku chache kabla ya ziara yake jijini Tehran, Iran. Katika kauli yake, waziri Sigmar Gabriel alionya kwamba uongozi wa Iran unapaswa kuitambua Israel lakini pia kurekebisha mwenendo wake kwa raia, si tu ndani ya nchi hiyo bali pia iwajibike kikamilifu nchini Syria.

Spika wa Bunge la Iran, Ali Larijani

Larijani, ambaye machoni mwa wengi anatajwa kuwa mhafidhina mwenye msimamo wa wastani, ni miongoni mwa viongozi wa ngazi za juu waliokuwa wamepangwa kukutana na waziri huyo katika ziara yake ya siku mbili iliyokuwa imelenga kuimarisha uhusiano wa kibiashara kati ya Iran na Ujerumani.

Waziri huyo alisema kwamba Iran imekuwa ikiisaidia kiuchumi na kijeshi Syria chini ya Rais Bashar al-Assad na kwa hiyo, inapaswa sasa kuhakikisha inasaidia juhudi za kukomesha vita. 

â€œNadhani Iran inajua kuhusu wajibu wake kule Syria," alisema waziri huyo, kauli ambayo imetafsiriwa kuwa ya kinyapala dhidi ya Iran na kusababisha mtafaruku huo

Mtafaruku huo ulizidishwa nguvu na kaka wa spika huyo anayeitwa Sadeq Larijani, ambaye pia ni kiongozi mkuu wa mahakama nchini Iran.

"Kwa kweli mimi kama ningekuwa ndani ya serikali na hasa ningekuwa ndiye waziri wa mambo ya nje ningempiga marufuku kabisa huyo waziri kukanyaga Iran," alisema Sadeq Larijani.

Katika kauli yake iliyozua utata, waziri Gabriel alinukuliwa pia na gazeti la Der Spiegel la Ujerumani akisema ili uhusiano kati ya Iran na nchi yake uimarike zaidi ni Iran inalazimika kutambua uwapo wa Israel miongoni mwa mataifa kama ilivyo Iran yenyewe.

Waziri wa Uchumi wa Ujerumani, Sigmar Gabriel

Msemaji wa Serikali ya Iran, Mohammad Baqer Nobakht, Jumanne wiki iliyopita alikaririwa akisema: "Hakuna nchi yenye mamlaka ya kuipangia masharti Iran. Tutaishi na kutenda kile tunachokiamini na ambacho kinaoana na misingi ya taifa letu. Kamwe hatuwezi kutambua uwapo wa Israel."

Lakini kwa upande wake waziri Gabriel akiwa safarini kwenye ndege kurejea Ujerumani aliwaambia waandishi wa habari kwamba ziara yake imesitishwa kwa sababu tu ya michezo ya kisiasa ndani ya Iran.

"Ni kutokana na masuala ya siasa za ndani ya Iran, ni sehemu ya kampeni za kisiasa tu," alisema akirejea uchaguzi mkuu wa rais nchini Iran unaotarajiwa kufanyika mwakani.

Akaongeza; "Nimefarijika kupokewa na kufanya mazungumzo angalau na makamu wa rais Eshaq Jahangiri."

Katika ziara yake hiyo iliyokatishwa, waziri huyo aliambatana na kundi la wafanyabiashara kutoka Ujerumani.


