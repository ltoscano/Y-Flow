
Wafugaji waliovamia mapori kuondolewa

Imeandikwa na Joachim Nyambo, Chunya

Imechapishwa: 11 Oktoba 2016

SERIKALI mkoani Mbeya imebariki mpango wa Halmashauri ya wilaya ya Chunya kuwaondoa wafugaji wote waliovamia mapori mbalimbali yakiwemo ya hifadhi za Misitu na kuwapeleka kwenye maeneo yaliyotengwa kwa ajili yao.

Mkuu wa Mkoa wa Mbeya, Amos Makalla alitoa baraka hizo jana alipofanya mkutano kazi na maofisa watendaji wa kata na vijiji vya wilaya ya Chunya.
Makalla alisema msimamo wa serikali ni kuona misitu yote ya asili inatunzwa ili kuwezesha utunzaji wa mazingira na kwa kuzuia uharibifu wa aina yoyote ile ikiwemo ufugaji holela. 
Aliwataka maofisa watendaji wa kata na vijiji kuhakikisha wanashiriki ipasavyo kwenye kuwahamisha wafugaji waliopo kwenye maeneo yasiyoruhusiwa na wala wasiwaogope wanasiasa ambao hupenda kukwamisha mipango kama hiyo.
“Wapo baadhi yenu ambao ng’ombe hajawahi kuwaona, mtu hamjui, kahamia jana yeye anampa miaka minne nyuma kuwa amekuwa akiishi hapo. Hatutaki kusikia hayo safari hii. Nyinyi ni sehemu ya serikali hatutarajii kuisaliti. Kafanyeni kazi hii na wala msiwaogope wanasiasa wababaishaji. Na kwa atakayejaribu kukwamisha operesheni hii huyo ni mteja wetu wa kwanza. Hatutowavumilia,” alisisitiza.
Alionya pia tabia ya baadhi ya wafugaji ambao mara baada ya kupangiwa maeneo maalumu waliyotengewa huanza kualika ndugu zao nao kuanza kuleta makundi ya mifugo kinyemela, akisema tabia hiyo haitavumiliwa kwani maeneo yametengwa kutokana na mifugo iliyopo kwa sasa.
Mkuu wa Wilaya ya Chunya, Rehema Madusa alisema operesheni ya kuwaondoa wafugaji kwenye mapori ya misitu ya asili itaanza wakati wowote mara baada ya kukamilika kwa sensa ya mifugo na kuigawa katika maeneo yaliyotengwa.


