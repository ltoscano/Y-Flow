Utumbuaji wa Magufuli wamkumba Diwani
Aug 31, 2016

HATIMAYE Diwani wa Kata ya Mwangudo katika Wilaya ya Meatu mkoani Simiyu, Anthony Philipo, amehojiwa na Taasisi ya Kuzuia na Kupambana na Rushwa (TAKUKURU) kuhusu ubadhirifu wa mamilioni ya fedha za kijiji cha Makao wilayani humo. 

Philipo ambaye pia ni Mwenyekiti wa Serikali ya Kijiji cha Makao, alihojiwa na maofisa wa TAKUKURU Wilaya ya Meatu Agosti 22, mwaka huu, akiwa miongoni mwa viongozi watano wa kijiji hicho waliohojiwa siku hiyo.

Wengine waliohojiwa ni Ofisa Mtendaji wa Kijiji cha Makao, Isack Magaka na viongozi wa Kituo cha Masuala ya Jamii cha kijiji hicho, Hawa William (Mwenyekiti), Isaya Daniel (Katibu) na Sophia Andrea (Mhasibu).

Chanzo chetu cha kuaminika kimelieleza Raia Mwema juzi kwamba viongozi hao walihojiwa kuhusiana na ubadhirifu wa mapato ya Kituo cha Masuala ya Jamii ambacho shughuli zake zinasimamiwa na Philipo.

Mwenyekiti wa kituo hicho, Hawa William, amezungumza na gazeti hili na kukiri kwamba yeye na wenzake hao waliitwa na kuhojiwa na maofisa TAKUKURU mjini Mwanhuzi, Meatu siku hiyo.

"TAKUKURU walituita na kutuhoji mmoja baada ya mwingine kwenye ofisi yao ya wilaya. Walikuwa wanafuatilia mapato na matumizi ya fedha za Kituo cha Masuala ya Jamii cha Kijiji cha Makao," alisema Hawa William na kuendelea:

"Lakini kilichonishangaza hata mimi ni pale ilipogundulika katika mahojiano hayo kwamba kuna vikundi 13 vilivyopata mkopo wa fedha kutoka Kituo cha Masuala ya Jamii, ambavyo mimi kama mwenyekiti sivifahamu.

"Iligundulika kwamba nyaraka za mikopo ya fedha zilizokabidhiwa kwa vikundi hivyo ziligongwa mihuri ya Mwenyekiti na Mtendaji wa kijiji na zina saini za viongozi hao.

"Miongoni mwa vikundi hivyo kuna kilichopata mkopo wa shilingi milioni 42, vingine milioni 35, milioni 28, milioni 19 na milioni 13. Fedha zote hizo inaonekana zilitolewa na Kituo cha Masuala ya Jamii bila mimi kujua.

"Pia nilishangaa kuona nyaraka ambayo shahihi yangu ilighushiwa kwa ajili ya kutoa shilingi milioni saba kwenye akauti ya kituo chetu, ambayo mimi sina habari yake.

"Hivyo vikundi 13 vinavyoonekana kupewa mikopo havipo kwenye orodha ya vikundi 25 ambavyo nilishiriki kuviunda kati ya mwaka 2013 na 2014 ambavyo tulivipatia kila kimoja mkopo wa shilingi milioni nne."

Kwa mujibu wa William, chanzo cha mapato ya kikundi hicho cha masuala ya jamii ni kampuni ya Mwiba Holdings Limited kupitia mfuko wa kusaidia jamii ya kijiji cha Makao.

Kampuni hiyo inajishughulisha na biashara za uwindaji wa kitalii na upigaji picha kwenye pori la Mwiba lililopo kijijini Makao. 

Juhudi za kumpata Mwenyekiti wa Kijiji cha Makao, Philipo, ili kuzungumzia suala hilo hazikuzaa matunda juzi baada ya simu yake ya mkononi kutokuwa hewani kila alipopigiwa.

Kwa upande wake, Kamanda wa TAKUKURU Mkoa wa Simiyu, Adili Elinipenda, alipoulizwa na Raia Mwema kuhusu kuhojiwa kwa viongozi hao alikataa kuzungumzia suala hilo kwa njia ya simu.

"Unajua mambo ya uchunguzi ungekuja ofisini tuzungume. Nitashukuru kama utakuja ofisini, sisi tupo na ofisi ipo," alisema Elinipenda.

Kuhojiwa kwa viongozi hao kumekuja takriban miezi mitatu baada ya Mwenyekiti wa Serikali ya Kijiji cha Makao, Philipo, kutangaza rasmi kusudio la mgogoro wa kimkataba na kampuni ya Mwiba Holdings Limited.

Hatua hiyo ililenga kutafuta suluhu ya kisheria ya mgogoro kati ya kampuni ya Makao na kijiji hicho ambako baadhi ya wananchi walidai kunyanyaswa na askari wa kampuni hiyo kila wanapokutwa wakichunga mifugo yao ndani ya pori hilo la uwekezaji.

Philipo alitangaza kusudio hilo la mgogoro mbele ya Mkuu wa Mkoa wa Simiyu, Anthony Mtaka, aliyefuatana na wajumbe wa Kamati ya Ulinzi na Usalama (KUU) ya mkoa huo katika mkutano wa hadhara wa wakazi wa kijiji hicho.

Taarifa zaidi zilizopatikana kijijini Makao zilidai kuwa mgogoro huo umekuwa ukichochewa chini kwa chini na Mwenyekiti wa Kijiji, Philipo, kutokana na msukumo wa maslahi yake binafsi.

Hata hivyo, Mkuu huyo wa mkoa aliwatahadharisha wakazi wa kijiji hicho kushughulikia suala hilo kwa umakini ili kuepuka kujiingiza katika matatizo yasiyo ya lazima.

“Tusiende hivi hivi kwa kukurupuka kwa sababu wenzetu huko mwanzo walishatuingiza mkenge, kukasainishwa vitu hatukujua, matokeo yake sasa mmeshatubu,” alisema Mtaka.

Awali, Mtaka alimwagiza Mkurugenzi Mtendaji wa Halmashauri ya Wilaya ya Meatu, Godfrey Machumu, kuhakikisha ofisa Mtendaji wa Kijiji cha Makao, Magaka, anakamatwa na kuwekwa rumande kutokana na kosa la kutohudhuria mkutano huo kwa ajili ya kuwasomea wananchi mapato na matumizi ya fedha wanazopokea kutoka kampuni ya Mwiba. 


