
Simba kujipima kwa Polisi Dom leo

Imeandikwa na Sifa Lubasi, Dodoma

Imechapishwa: 03 Septemba 2016

TIMU ya Soka ya Simba ya Jijini Dar es Salaam inatarajiwa kucheza mchezo wa kirafiki na Polisi Dodoma katika mpambano unaotarajiwa kufanyika leo katika Uwanja wa Jamhuri Mkoani hapa,huku kocha wa timu hiyo Mganda Jackson Mayanja akiahidi kuutumia mchezo huo kwa ajili ya maandalizi ya Ligi Kuu ya Tanzania Bara.

Mashabiki wa Mkoani hapa hawajaiona Simba tangu msimu wa 2011-2012, ambapo ndio ulikuwa mchezo wa mwisho kwa timu hizo katika Ligi Kuu ya Tanzania Bara.
Mchezo huo Simba itautumia kwa ajili ya maandalizi ya Ligi Kuu wakati wenzao wa Polisi watautumia kwa ajili ya maandalizi ya Ligi daraja la kwanza ambapo watafungua dimba na Panone FC ya Mkoani Kilimanjaro mpambano unatarajiwa kufanyika Septemba 24 mwaka huu katika Uwanja wa Jamhuri Mkoani Dodoma.
Akizungumza na Waandishi wa Habari jana,Mjini hapa Mayanja alisema atatumia mchezo huo kuwapima wachezaji wake wote isipokuwa wale walio katika timu za Taifa.
Aliwataja wachezaji wa kimataifa atakaowatumia katika mchezo huo kuwa ni Vicent Agban na Fredrick Blagnon wote kutoka Ivory Coast, Method Mwanjali kutoka Zimbabwe na Wakongo,Besala Janvier Bukungu na Mousa Ndusha.
Alisema wachezaji walio na timu za Taifa ni Laudit Mavugo (Burundi) na Jjuuko Murshid (Uganda) na kwa upande wa Tanzania ni Shiza Kichuya,Ibrahim Ajib,Mohamed Ibrahim,Mohammed Hussein ‘Tshabalala’,Jonas Mkude.
Mayanja alisema atautumia mchezo huo kuwaangalia wachezaji wake wapya pamoja na kutengeneza Kombinesheni ya uchezaji kutokana na wachezaji wengi kuwa wapya.
Kocha wa timu ya Polisi Dodoma,Paul Domishian alisema mchezo huo una hadhi na unaendana na malengo yao ya kucheza Lgi Kuu ya Tanzania Bara hivyo watautumia kutengeneza timu yake.
Katibu wa Chama cha Soka Mkoani Dodoma(Dorefa) Hamisi Kissoy alisema lengo la mchezo huo ni kuiandaa timu ya Polisi ili iweze kufanya vizuri katika michezo yake ya ligi daraja la kwanza.
Katibu huyo wa Dorefa alisema kiingilio katika mchezo huo kuwa watu maalum (Vip) itakuwa Sh 10,000 jukwaa kuu 5,000 na mzunguko 3,000.
Makamu wa Rais wa timu hiyo,Godfrey Kaburu alisema Simba imekubali kucheza mchezo wa kirafiki na Polisi Dodoma ili kuunga mkono juhudi za serikali kuhamia Dodoma.
‘’Hata sisi tuna malengo ya kujenga vitega uchumi Mkoani Dodoma kwani tunaenda katika mabadiliko na timu itakuwa na fedha sasa kwanini tusiwekeze Dodoma,
“alisema.


