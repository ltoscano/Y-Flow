
Wabunge wahoji bajeti mpya, miradi ya zamani
Sharon Sauwa, Mwananchi ssauwa@mwananchi.co.tz
Msemaji wa Kambi ya Upinzani Bungeni wa Wizara ya Kilimo, Chakula na Uvuvi, Magdalena Sakaya akiwakilisha bajeti mbadala ya wizara hiyo kwa mwaka 2016/17 bungeni Dodoma jana.
Dodoma. Wabunge wamesema kitendo cha Serikali kushindwa kupeleka fedha za miradi ya maendeleo katika Wizara ya Kilimo, Mifugo na Uvuvi kwenye bajeti ya 2015/16, kinalifanya Bunge kujiona linajadili bajeti mpya kwa ajili ya miradi hiyo wakati kiuhalisia ni ya miradi ileile ya zamani.
Kauli hiyo ilitolewa bungeni jana na Mwenyekiti wa Kamati ya Bunge ya Kilimo, Mifugo na Uvuvi, Dk Mary Nagu alipokuwa akiwasilisha maoni ya kamati yake kuhusu bajeti ya wizara hiyo kwa mwaka 2016/17.
Alisema uchambuzi uliofanywa na kamati hiyo umebaini miradi mbalimbali ya maendeleo inayotengewa fedha kwa mwaka 2016/2017 ni mwendelezo wa utekelezaji wa ile ya mwaka unaomalizika wa fedha pamoja na miradi mipya ya 2016/17.
“Mwenendo huu unalifanya Bunge lijadili bajeti mpya kwa ajili ya miradi mipya ya maendeleo wakati kiuhalisia ni bajeti ya miradi ileile ya zamani,”alisema.
Kamati hiyo ililiomba Bunge liitake Serikali kukamilisha miradi iliyopo kabla ya kuanzisha mipya.
Alisema pendekezo hilo litasaidia kupunguza mzigo kwa Serikali kuwa na miradi mingi isiyokamilika, kwani kutokamilika kwa iliyopo kunaisababishia Serikali hasara na kukosekana kwa imani ya wananchi juu ya huduma zilizokusudiwa kutolewa.
Kuhusu udhibiti wa vitendo vya uvuvi haramu, kamati hiyo ililiomba Bunge kuishauri Serikali kuandaa utaratibu maalumu utakaowezesha ushirikishwaji wa Jeshi la Ulinzi la Wananchi wa Tanzania (JWTZ)
kufanya doria ili kudhibiti vitendo hivyo, hususan matumizi ya mabomu.
Awali, akiwasilisha hotuba ya bajeti ya wizara hiyo, Waziri wa Kilimo, Mifugo na Uvuvi, Mwigulu Nchemba alisema imeunda kikosi maalumu kinachojulikana kama Matt kwa ajili kushughulikia uhalifu wa mazingira, ikiwamo kudhibiti uvuvi haramu, hususan wa kutumia mabomu.
Alisema kikosi hicho kinajumuisha wajumbe kutoka Ofisi ya Rais Menejimenti ya Utumishi wa Umma na Utawala Bora, wizara yake, Wizara ya Mambo ya Ndani na Wizara ya Ulinzi na Jeshi la Kujenga Taifa.
Wengine wanatoka Wizara ya Katiba na Sheria, Wizara ya Maliasili na Utalii, Wizara ya Nishati na Madini, Ofisi ya Mkurugenzi wa Mashtaka na Mwanasheria Mkuu wa Serikali. 


