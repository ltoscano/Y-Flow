
Pochettino awaza jinsi ya kumfikia Ferguson
Kocha wa Tottenham, Mauricio Pochettino. mwenye ndoto za mafanikio kama alivyokuwa kocha wa zamani wa Manchester United, Sir Alex Ferguson.
London, England. Kocha wa Tottenham, Mauricio Pochettino amesaini mkataba mpya wa kuendelea kuinoa klabu hiyo akiwaza namna ya kumfikia aliyekuwa kocha mwenye mafanikio makubwa wa klabu ya Manchester United, Sir Alex Ferguson. 
Kocha huyo ambaye huenda akaipa mafanikio makubwa zaidi klabu hiyo ya White Hart Lane msimu ujao, ana ndoto za kuishi kwa muda mrefu kwenye klabu na kufuata nyayo za Ferguson.
Ferguson aliishi na kufanya kazi Manchester United kwa miaka 27, ambako alitengeneza kizazi cha kukumbukwa kwenye klabu hiyo ya Old Trafford.
Mkataba wa sasa wa Pochettino utamfanya awe kocha wa Spurs anayelipwa mshahara mkubwa wa Pauni 5 milioni kwa mwaka. Makubaliano baina ya kocha huyo raia wa Argentina na klabu yake yatasainiwa Jumanne.
Pochettino alifichua juzi kuwa ameafikiana na mwenyekiti wa klabu hiyo, Daniel Levy kuongeza mkataba kwa miaka miwili zaidi hadi 2021.
Tottenham itaingia uwanjani kesho usiku kuikabili Chelsea wakati ule ikijua hatima ya ubingwa baada ya mpinzani wake, Leicester City kucheza leo mchana na Manchester United kwenye Uwanja wa Old Trafford, ambako ushindi utaihakikishia taji lake la kwanza baada ya miaka 132.
Hata hivyo, kocha huyo alikana kupokea ofa mbalimbali, ingawa anafahamika kutakiwa na Manchester United baada ya mafanikio yake akiwa Spurs. Pia, klabu ya Paris Saint Germain imekuwa ikifuatilia mienendo yake kwa lengo la kumwajiri.
Mkufunzi huyo wa soka mwenye miaka 44 alisema: “Ni uamuzi rahisi unapokuwa mwenye furaha na kujisikia unapendwa na watu. Ni wakati hali ya klabu inapokuwa kubwa.
“Kwa nini mabadiliko, ni kwa nini nisibaki hapa? Ninafikiri tunaweza kupata mafanikio na kufanya mambo makubwa siku zijazo.”
Huenda, kocha huyo akawa na kibarua kigumu cha kuendelea kuipa mafanikio klabu yake msimu ujao, hasa akifanikiwa kubaki na kikosi chake cha sasa.
Alisema: “Sir Alex Ferguson kwangu ni mtu maalumu. Alipewa ulinzi, akaunda kikosi cha ushindi akiwa Manchester United. Ninaamini kuwa kwamba hata sisi tunaweza kuyafikia mafanikio yake kwa kujenga pamoja. Klabu ni kitu cha kwanza.”


