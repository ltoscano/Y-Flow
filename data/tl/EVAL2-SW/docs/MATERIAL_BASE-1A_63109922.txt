Ni wakati wa ACT, ADC kuungana
Mar 25, 2015

HAYAWI hayawi, mwisho yamekuwa. Zitto si tena mwanachama wa Chama cha Demokrasia na Maendeleo (Chadema) baada ya kutangaza kujitoa/kufukuzwa kutokana mgogoro wa muda mrefu ulioanza kwa kile kilichoelezwa na viongozi wa Chadema kuwa ni njama za mapinduzi.
Ilidaiwa kuwa Zitto na wenzake kadhaa, akiwemo Profesa Kitila Mkumbo na Samson Mwigamba walipanga njama za kupindua uongozi halali wa Chadema ingawa watuhumiwa waliutazama mpango wao kama sehemu ya mchakato wa kidemokrasia.
Juhudi za kwanza za kumfukuza Zitto zilikwama baada ya mbunge huyo kijana na machachari anayejinasibisha na mapambano dhidi ya ufisadi kukimbilia mahakamani mnamo mwanzoni mwa mwaka jana.
Hukumu ya kushtukiza ya Machi 10 iliyotupilia mbali ombi la zuio la Zitto kufukuzwa la kabla hajapewa haki ya kusikilizwa ilifanya Zitto kufikia uamuzi wake wa sasa. Ni wazi kuwa Zitto alichoka kupigana vita ya kumdhalilisha na ambayo mwishowe kwa vyovyote angeshindwa.
Zitto, sasa amejiunga rasmi na ACT, Muungano wa Mabadiliko na Uwazi, chama ambacho amekuwa akihusishwa nacho tangu kianzishwe na ambacho inasemekana yeye ndiye muasisi na mdhamini wa chama hicho.
Mjadala mkubwa uliopo sasa ni juu ya mustakbali wa Zitto Zuberi Kabwe. Je, ataendelea kungâ€™ara kama alivyokuwa Chadema, chama ambacho alijiunga nacho akiwa kijana mdogo wa miaka 16 na kushiriki kwa jasho, damu na machozi kukijenga? Ama Zitto atapwaya kisiasa na kupoteza mvuto kwa wananchi?
Kwa maana nyingine mijadala juu ya suala hili imejikita juu ya nani alikuwa akimuhitaji mwenzake zaidi kati ya chama (Chadema) na mmoja wa wanachama wake (Zitto).
Jawabu la swali hili huenda likapatikana katika siku chache zijazo ambazo zitakuwa muhimu sana katika kujua mwelekeo wa mustakabali wa Zitto kama mwanasiasa na taasisi yake mpya (ACT), kama ilivyo muhimu pia kwa Chadema katika kujua athari ya kuondokewa na mmoja wa waliokuwa wanachama wake waandamizi.
Miongoni mwa waliojadili suala la Zitto wapo waliomsifu na kumfananisha na Messi wa siasa za Tanzania kutokana na alivyopambana na kujiamulia mwenyewe muda wa kutoka katika chama, tena kwa hiari yake huku akionyesha kuwa angeweza kufanya vinginevyo.
Uamuzi wa kujitoa Chadema sasa, na si mwaka jana mgogoro ulipoanza kujitokeza ulimpa Zitto nafasi ya kushiriki katika mjadala wa kashfa ya Escrow kama Mwenyekiti wa Kamati ya Bunge ya Hesabu za Serikali (PAC).
Wanaofuatilia undani wa kashfa ya Escrow watakuwa wanaelewa, hususan, katika mijadala ya wasomi, ambayo baadhi Zitto ni mshiriki, wanajua kuwa kuna utata mwingi juu ya usahihi wa taarifa na ushahidi uliotumika katika kufikia maazimio yaliyofikiwa na Bunge. Wanachama wa jukwaa la Wanazuoni wanajua jinsi Zitto alivyopata tabu kujibu baadhi ya hoja.
Ni wazi pia kuwa suala la Escrow lilimjengea Zitto maadui wengi wa kisiasa ambao nao wangependa kushuhudia anguko lake aidha kupitia rungu la chama chake au kuhusishwa na kashfa moja au nyingine.
Katika majukwaa ya kisomi niliyoitaja hapo juu wapo watu walifufua hoja ya zamani ya mgongano wa maslahi ambapo kampuni ya Zitto ya Gombe Advisors, anayomiliki kwa pamoja na wasanii wa muziki wa kizazi kipya wenye asili ya Kigoma kampuni ya Lekadutigite inadaiwa ilifanya biashara TANAPA na NSSF.
Wakosoaji walihoji kwa nini Zitto, ambaye alikuwa ni Mwenyekiti Kamati ya PAC yenye wajibu wa kukagua mahesabu ya mashirika yote ya umma, ikiwemo haya mawili, asiitwe mbele ya Tume ya Maadili ya Utumishi wa Umma aulizwe kuhusu suala hilo kama ilivyofanyika kwa wengine walioitwa hivi karibuni wakiwemo wabunge watatu Profesa Anna Tibaijuka, William Ngeleja na Andrew Chenge.
Kwa maoni yangu Zitto amekimbia tufani la kisiasa ambalo lilikuwa likimnyemelea aidha kutoka chama chake cha zamani Chadema au kutokana na uhusika wake, katika kashfa ya Escrow ikiwemo uwezekano kuwa alipotosha umma katika suala hilo au hofu ya kuchunguzwa usafi wake.
Kujiondoa kwa Zitto kutoka Chadema kumewanyima ushindi wa kisiasa wahafidhina wa Chadema waliotaka kuona mwanasiasa huyo akitimuliwa kwa namna ya kumdhalilisha ili apotee kisiasa.
Kwa upande wa ACT ni wazi kuwa chama hicho sasa kimezaliwa rasmi, kama ambavyo chama cha Umoja wa Mabadilko ya Kidemokrasia (ADC) kitazaliwa rasmi Hamad Rashid, mbunge wa Wawi (CUF) atakapotangaza rasmi kujiunga na chama hicho.
Kama ambavyo umaarufu wa ACT tangu hapo mwanzo ulitokana na kuhusishwa na Zitto, vilevile umaarufi wa ADC unatokana na kuhusishwa na Hamad ambaye naye ana mgogoro na CUF. Bila kuhusushwa na majina haya, vyama hivi vingekuwa kama vyama vingine vidogo ambavyo vipo kwa sababu tu vimesajiliwa.


