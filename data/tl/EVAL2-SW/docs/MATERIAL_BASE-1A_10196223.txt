Uvuvi haramu Ihefu
Sep 12, 2014

KATIKA miaka ya hivi karibuni Mko wa Mbeya umeshuhudia kushamiri kwa biashara ya samaki aina ya kambare, ambao hata hivyo kwa jijini Mbeya huuzwa kwa kificho.

Lakini kwa miji ya Wilaya ya Mbarali mkoani humo, biashara ya samaki hao inafanyika hadharani, wanapatikana katika masoko ya Ubaruku, Rujewa, Chimala na Igurusi.
Huko, wauzaji hawana hofu ya kukamatwa kutokana na kutengeneza mtandao mpana hadi kwenye vyombo vya sheria.
Samaki hao huvuliwa ndani ya ardhi oyevu ya Ihefu, ambako kisheria hairuhusiwi, ni biashara uzao wa uvuvi haramu, ndio maana wachuuzi wenye kuwafikisha jijini Mbeya huwauza kwa kificho wakihofia kukamatwa na kupewa adhabu kali kutokana na mtandao wao kutokuwa na nguvu nje ya Wilaya ya Mbarali.
Ukubwa wa tatizo la uvuvi haramu ndani ya ardhi oyevu ya Ihefu, ambayo ni sehemu ya Hifadhi ya Ruaha, unajibainisha katika kiwango na ukubwa wa samaki wanaovuliwa, ni kuanzia wakubwa hadi wadogo kabisa.
Kushamiri kwa uvuvi haramu katika ardhi oyevu ya Ihefu kunachangiwa zaidi na udhaifu wa sheria zilizopo kuhusu aina hiyo ya uvuvi, pamoja na nguvu ya kiuchumi ya mtandao huo wa ujangili kwa upande wa uvuvi.
Mhifadhi, Hifadhi ya Ruaha, Christopher Timbuka, anakiri Mamlaka yake kukabiliwa na tatizo hilo la uvuvi haramu katika ardhi oevu ya Ihefu, na anabainisha pia udhaifu wa sheria zilizopo kuhusu uvuvi huo, na kuilinganisha na ile ya ujangili dhidi ya tembo ambayo anasema angalau maumivu yake kwa wahalifu ni makali.
“Tunawakamata. Lakini wakipelekwa mahakamani hutozwa faini shilingi 10,000 au 50,000. Hicho ni kiwango kidogo sana ikilinganishwa na kipato wanachopata,” anasema Timbuka katika mahojiano yake na Raia Mwema.
Uchunguzi umebaini kuwa mzigo mmoja wa samaki hao aina ya kambare kutoka Ihefu, huwapatia wavuvi hao zaidi ya shilingi milioni moja, hivyo adhabu ya shilingi 10,000 au 50,000 haiwezi kumsumbua, analipa na kuendelea na biashara yake.
“Sheria inatoa adhabu ndogo sana,” analalamika Mhifadhi Timbuka.
Uchunguzi zaidi unaonyesha kuwa wafanyabiashara ya samaki hao wamejenga mtandao mpana wilayani humo, na kutokana na nguvu yao ya kifedha hujiandaa kulipa hiyo adhabu ambayo wao huichukulia kama aina ya malipo yenye kuwahalalishia kuendelea na shughuli zao za uvuvi ndani ya Ihefu.
Mtandao huo unawajumuisha wavuvi wenye kuingia ndani ya Ihefu, wachuuzi na baadhi ya watumishi wa vyombo vya dola ambao kazi yao kubwa ni kuwajengea mazingira mazuri majangili hao wa samaki na kuhakikisha kesi zao zinaendeshwa zikiegemea upande wa majangili hao.
Katika mahojiano na baadhi ya wachuuzi wa samaki hao katika Soko la Ubaruku, walikiri samaki hao kuvuliwa ndani ya ardhi oyevu hiyo huku wengine wakikana, japo hushindwa kuelezea wanakowatoa.
Uvuvi unavyofanyika Ihefu
Wavuvi haramu huingia ndani ya Ihefu nyakati za usiku kwa kutumia mitumbwi midogo, na kutokana na ukubwa wa ardhi oevu hiyo njia za kuingilia ni nyingi pia, hawana njia maalumu hivyo kuwawia vigumu walinzi wa Hifadhi hiyo ya Ruaha kuzidhibiti.
Ndani ya Ihefu vipo visiwa vidogo vidogo, hivi hutumika na wavuvi haramu hao kama vituo vyao na ndiko hutumia pia kukaushia samaki, kabla ya kuwaleta sokoni.
Hata hivyo, kwa samaki wale wadogo huletwa sokoni wakiwa wabichi na hukaangwa na wachuuzi wenyewe kwenye masoko, na wengine huwauza wakiwa wabichi, inategemeana na muda na hali ya samaki.
Sehemu kubwa ya wavuvi hao ni wenyeji, na wanaelezwa kuwa wazoefu wa majini, hivyo wajuzi pia katika mbinu za kukabiliana na walinzi wa doria wa hifadhi hiyo.
Wavuvi hawa haramu hutumia makokoro kukamata samaki, ni makokoro yenye kukamata samaki wa ukubwa wowote ule, wakubwa kwa wadogo. Lakini zaidi ya hayo, hutegeshea pia kwenye matoleo ya maji ambako huvuliwa samaki wadogo zaidi hivyo kuathiri ukuaji na kuzaliana kwa samaki hao.
Serikali inavyokabiliana
na tatizo la uvuvi haramu Ihefu
Ihefu ni sehemu ya Hifadhi ya Taifa ya Ruaha, hivyo inaingia katika utaratibu wa Mamlaka hiyo wa ulinzi wa rasilimali zake, japo mwisho wa siku nao hutegemea vyombo vya dola kuwashughulikia wahalifu.
Katibu Tawala, Wilaya ya Mbarali, Alfred Mzurikwao, anasema ya kuwa yeye hana taarifa za kuwapo uvuvi haramu kwenye hifadhi hiyo, na kwamba anachokifahamu yeye ni uvuvi wa rejareja kwenye mifereji iliyopo kwenye mashamba makubwa kama Kapunga.
Hata hivyo, Afisa Maliasili Wilaya ya Mbarali, Kennedy Hicha, anakiri kuwapo uvuvi haramu ndani ya Ihefu akibainisha kuwa pamoja na doria wafanyazo bado unaendelea.


