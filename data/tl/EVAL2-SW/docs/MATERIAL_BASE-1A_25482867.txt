
Imechapishwa: Mon, Apr 25th, 2016

Jitihada za Tanapa kulinda wanyama walio hatarini kutoweka

NA SAID NJUKI, ARUSHA
TAFITI mbalimbali za ndani na nje ya nchi zinaonyesha idadi ya wanyama pori wakiwamo tembo na faru imezidi kupungua hali inayotishia uhifadhi endelevu wa maliasili zetu.
Baadhi ya tafiti hizo zinaonyesha kuwa zaidi ya tembo milioni 45 sawa na asilimia 90 ya tembo milioni 50 waliokuwapo barani Afrika mwaka 1930, wanasadikiwa kuuawa na majangili ikiwa ni miaka 83 tu. Sasa inasadikiwa tembo waliopo barani Afrika si zaidi ya 50,000.
Hapa nchini inaaminika kuwa mwaka 1960 kulikuwa na tembo kati ya 250,000 na 300,000, takwimu za mwaka 2002 zinaonyesha tembo hao walipungua na kufikia 130,000. Hata hivyo takwimu za hivi karibuni zinaonyesha kuwa tembo waliopo si zaidi ya 55,000.
Kwa takwimu hizo ni wazi kuwa tembo 850 huuawa kwa mwezi sawa na takribani tembo 10,000 wanaopoteza maisha kwa ujangili hali inayotishia kuwepo kwa wanyama hao wakubwa na adimu duniani.
Shirika la Hifadhi za Taifa (TANAPA), ndilo lenye dhamana ya uhifadhi wa wanyama nchini likiwa na hifadhi 16.
Miongoni mwa hifadhi hizo ni pamoja na Serengeti, Tarangire, Mikumi, Ruaha na hifadhi changa ya Mkomazi iliyopo mikoa ya Kilimanjaro na Tanga.
Kwa baadhi tu ya hifadhi za taifa, Serengeti inaonyesha idadi ya tembo imepungua kutoka 2,500 mwaka 1985 hadi 500 mwaka 2012 huku nyati wakipungua kutoka 70,000 hadi 40,000 katika kipindi hicho.
Lakini mbaya zaidi hata wanyama adimu duniani faru nao walipungua katika hifadhi hiyo kipindi hicho toka 1,000 hadi faru 20 tu. Hizo ni takwimu za hifadhi moja tu ya Serengeti hatujazigusa hifadhi zingine kama Tarangire.
Shukrani za dhati kwa jitihada zinazofanywa na Serikali, taasisi mbalimbali za ndani na nje ya nchi, huku mataifa makubwa duniani kama Marekani yakisaidia mapambano dhidi ya ujangili huo.
Jitihada hizo ndizo zilizofanikisha kuwapo kwa ndege aina ya MLB Super-Bat DA-50 yenye uwezo wa kupiga picha usiku na mchana isiyokuwa na rubani, inayoendeshwa kwa mitambo maalumu ya kompyuta. Ni hatua kubwa zinazostahili pongezi.
Lakini pia pamoja na ulinzi huo wa kutumia ndege, Tanapa imejipanga kuhakikisha idadi hiyo ya wanyama hao na wengine walioko katika hatari ya kutoweka duniani haipungui kwa gharama yoyote.
Mkurugenzi Mkuu wa Tanapa, Allan Kijazi, anasema hifadhi nyingi bado zipo katika uoto wa asili licha ya baadhi ya wanyama kupungua.
“Wengine wapo katika tishio la kutoweka lakini tumejipanga kuhakikisha wanyama wetu walioko katika hatari hiyo kama tembo, faru, mbwa mwitu na wengine wanabaki salama kwa gharama zozote,”anasema Kijazi.


