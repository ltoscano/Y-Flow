Liwá lya Mákalámbá lipésákí sɔ̂lɔ́ bato bayíké mawa míngi o motéma. Elɔ́kɔ bato bazalákí kolela míngi sé mpɔ̂ ya makambo mánsɔ ya malámu maye Mákalámbá azalákí koloba, makundámí o nsé ya bowéi bwa yĕ esíká mɔ̆kɔ́.

Na káti ya makambo mánsɔ toyébí na motó ya Mákalámbá, tólanda naíno maye azaláká komáloba ntángo na ntángo te bato bánsɔ ba Kongó, bazalí sé moto mɔ̆kɔ́, ntína ya botandoli ezalí tɛ̂. Sɔ́kí litando lizalí wâná ndé mondɛ́lɛ́ moto azalí kotíya yangó mpɔ̂ ázala sékó na bonyati bato ya Kongó!

Mákalámbá azaláká koloba te, "Sɔ́kí mokili mwa Kongó mozwí lipandá lokóla mbóka ínsɔ íye izalákí o boúmbu ya mindɛ́lɛ́, elɔ́kɔ ya libosó ezalí bato ya mayɛ́lɛ mpé na bato basúsu baye balandí baye ba mayɛ́lɛ́, bakozala o bosó ya mbóka mpɔ̂ ya bonáti mbóka, ebɔngí sé báyébisa na bato bánsɔ níni wâná moto wa Kongó. Batíya nkómbó ya Kongó libosó mpé bálongola nkómbó ya mokɔ́ngɔ́, mongála, molúba, mutɛtɛ́la, moswahíli, mɔ́ngɔ, ngombe, na bikólo bisúsu míngi o mitú ya bangó. Sɔ́kí babwákí makambo ya tŏ mwa •bikólo• ya mokɛ́ mokɛ́ óyo ezalí na Kongó mpé batíí motéma sé na ezaleli ya bato bánsɔ o Kongó, ndé bakozala na bonsɔ́mí bwa bangó.

"Bato ya Kongó bayébaka te útá mondɛ́lɛ́ azalí konyata bangó, azalí na ntángo áyébisa bangó ekólo na ekólo ezalí na Kongó tɛ̂ mpɔ̂ ányata bangó. Azalí sé na ntángo ya botíki bangó bôngó mpé na bokamati bangó bánsɔ ndéngé mɔ̆kɔ́, mpɔ̂ bámɔ́na na míso ya bangó te mondɛ́lɛ́ azalí na moto alingí tŏ ekólo alingí tɛ̂, mpé mpɔ̂ báyéba te akosála bangó bánsɔ sé ndéngé mɔ̆kɔ́.

"Ya sɔ̂lɔ́ mpenzá, mpɔ̂ ya botíí mobúlú na efándeli ya bangó mpɔ̂ bázala sékó mokonzi wa Kongó, mondɛ́lɛ́ akosála sé koluka kobúlungusana bangó mpɔ̂ bábomana. Na bôngó akomílakisa te sɔ́kí eyéí mabé bábéngaka sé yĕ mpɔ̂ ákátelaka bangó makambo bazwání. Kási nyɔ́nsɔ wâná mondɛ́lɛ́ akosála sé sɔ́kí amɔ́ní te mánsɔ makosála yĕ o káti ya bangó mazalí na bopikami bwa yĕ o Kongó.