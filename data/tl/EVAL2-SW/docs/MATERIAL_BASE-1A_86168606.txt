
CUF wazungumze kumaliza tofauti zao
Sep 29, 2016

HALI si shwari ndani ya Chama cha Wananchi (CUF). Kwa hali ilivyo sasa, kuna kila dalili kwamba mambo yanaweza kuwa mabaya zaidi ya leo endapo hatua za haraka hazitachukuliwa kumaliza mgogoro huu.

Mgogoro wa CUF unasikitisha. Ukiuchunguza kwa undani, utaona kwamba ni mgogoro ambao hata haukutakiwa kuwepo. Ni mojawapo ya ishara za kutokukomaa kwa demokrasia ndani ya vyama vyetu barani Afrika.

Inapotokea kutoelewana kwa sababu yoyote ile ndani ya vyama; hususani vile vya upinzani, jawabu lake huwa ni kufukuzana. Matatizo ya kufukuzana na kuitana majina mabaya yametokea kwa karibu vyama vyote hapa nchini.

Lakini hii si namna ambayo vyama hivi vinaweza kujijenga na kuaminika mbele ya wananchi wa Tanzania. Kama vyama vinashindwa kutatua migogoro yake kwa majadiliano wakati vikiwa nje ya madaraka, vinawezaje kufanya hivyo vikiwa madarakani?

Kinachosikitisha kuhusu mgogoro wa CUF ni kwamba umetokea katika kipindi ambacho kulikuwa na dalili za vyama vya upinzani kutengeneza muungano wa pamoja wa kudumu kupitia Ukawa â€“jambo ambalo Wa tanzania wengi wapenda upinzani walikuwa wakililia.

Matamko na ishara zinazotoka katika vinywa na miili ya makundi pinzani katika mgogoro wa CUF yanaonyesha mpasuko mkubwa hata katika jambo la Muungano. Tayari kuna wanaodai kuwa kuna CUF Bara na CUF Zanzibar. Hii ni dalili mbaya.

Mgogoro huu hautaweza kumalizwa na nguvu ya kundi moja dhidi ya lingine. Hautaweza kumalizwa kwa ubabe na kauli za kudhalilisha. Wala hautaweza kumalizwa kwa upande mmoja kujiona una haki kuliko mwengine.

Namna pekee ya kutatua mtanzuko huu wa kisiasa ni kwa wahusika kukubali kukaa chini na kufanya mazungumzo. Katika migogoro karibu yote ya kisiasa, mazungumzo yanaweza kumaliza nusu ya matatizo.

Kama pande mbili zilizo kwenye mgogoro zitaona kwamba hakuna uwezekano wa kuendelea kuwa pamoja, ni muhimu suluhisho likapatikana kupitia njia zinazokubalika kikatiba.

Kama kiongozi hatakiwi na wanachama, ni muhimu ukatafutwa mkutano ambao pande zote zitakubaliana kila hatua na kisha wenye chama wafanye maamuzi ya kumaliza tatizo.

Lakini, kufika huko kunahitaji wanaokinzana wakutane kwanza.


