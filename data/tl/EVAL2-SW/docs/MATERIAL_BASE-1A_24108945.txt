

KUNA watu ambao wameonyesha kufurahishwa na azma ya Rais Dk. John Magufuli kupunguza mishahara ya baadhi ya watendaji wa taasisi za umma. 
Furaha yao hiyo inatokana na kile kinachoelezwa kuwa watu hao wanalipwa fedha nyingi sana ukilinganisha na watumishi wengine wa umma.Kwa hiyo, watu wanaona ni bora na wenzao wanaolipwa zaidi wapunguziwe ili wafanane vipato. Sikubaliani nao.
Siku zote nitaendelea kuamini kuwa Mtanzania anastahili kulipwa fedha nyingi kutokana na kazi anayoifanya. Siku zote nitaendelea kuamini kuwa moja ya njia kubwa za kupambana na umasikini wa kipato ni kuwalipa Wa tanzania mishahara ambayo itawawezesha kumudu gharama za maisha.
Siku zote nitaendelea kuamini kuwa kufikiria kuwalipa watu mishahara midogo ni mawazo ya kimasikini ambayo chimbuko lake ni ufinyu wa kufikiri njia na namna ya kuboresha mapato ya taasisi ili ziweze kulipa mishahara mizuri.
Athari ya hilo ni kuwa na jamii ambayo kipato chake hakiwezi kumudu gharama za maisha, jambo ambalo tunalishuhudia hivi sasa.
Mwaka jana, kuliibuka kilichoitwa kashfa dhidi ya Shirika la Maendeleo ya Petroli Nchini (TDPC) kuwa walikuwa wamepanga kujilipa mishahara mikubwa.
Ilinishangaza sana pale watu wengi walipolipinga hilo wakati kila siku ya sherehe za Mei Mosi tumekuwa tukishuhudia madai ya ongezeko la mishahara zikianikiza na kuchukua sehemu kubwa ya ujumbe mkuu katika sherehe hizo.
Kila siku kilio cha Wa tanzania kimekuwa ni kudai ongezeko la mishahara wakidai kuwa mishahara wanayolipwa hivi sasa haiendani na gharama za maisha.
Lakini katikati ya madai hayo, bado watu wanashabikia azma ya Rais Magufuli kupunguza mishahara ya baadhi ya watumishi wa umma.
Hata kama fedha zitakazopunguzwa kwenye mishahara hiyo zitapelekwa kuongeza mishahara ya wale wanaolipwa kidogo, bado haitasaidia sana kwa sababu hakutakuwa na kigezo cha ziada cha kudai nyongeza zaidi ya mishahara iwapo watumishi wote watakuwa wanalipwa kidogo.
Hivi sasa, zaidi ya gharama za maisha, kigezo kingine kinachotumiwa kwenye madai ya nyongeza za mishahara ni kukua kwa pengo kati ya wale wanaolipwa zaidi na wale wanaolipwa kidogo.
Mimi nilidhani moja ya njia bora za kupunguza pengo hili ni kuacha kuwaongezea wale wanaolipwa zaidi na kuwaongezea wale wanaolipwa kidogo ili angalau wawakaribie wale wa juu ili wafanane fanane.
Sidhani kama kuwapunguzia wale wanaolipwa zaidi ni njia mwafaka kwa sababu itawafanya nao walipwe kidogo. Si ajabu baada ya muda nao wakajiunga kwenye kundi la wale wanaodai ongezeko la mishahara.
Iwapo watu watakubaliana na hatua ya kuwapunguzia mishahara wale wanaolipwa zaidi, hata kama wale wanaolipwa kidogo wakiongezewa, baada ya muda mfupi watabaini kuwa ongezeko hilo haliendani na kupanda kwa gharama za maisha, hapo wataanza kudai tena nyongeza za mishahara lakini mara moja watakuwa wameondokewa na kigezo cha pengo la kipato kwa sababu wale wanaolipwa zaidi watakuwa wamepunguziwa mishahara yao na kuwiana na wale wanaolipwa kidogo.


