
Wataka korti isitishe ununuzi wa feri mbili
GALGALO BOCHA na LABAN ROBERT
MOMBASA WATU wawili wamefika mahakamani kuzuia Shirika la Huduma za Feri (KFS) kununua feri mbili za kuvusha watu kwa thamani ya Sh1 bilioni. 
Bw Abdalla Miraj na Peter Matangi, ambao wanasema ni watumiaji wa kivukio cha feri cha Likoni waliwasilisha kesi hiyo mahakamani wakisema kuwa ununuzi wa feri hizo mbili ambazo zinatarajiwa kupunguza msongamano wa watu wakati wa kuvuka ulisimamishwa.
Wawili hao wanaomba mahakama kuzuia kwa muda shirika hilo kutoa tenda ya kuunda na kutengeneza feri hizo mbili kabla ya kesi hiyo kusikizwa na uamuzi kutolewa.
GALGALO BOCHA na LABAN ROBERT Wawili hao walisema KFS ilitoa tenda kinyume na mahitaji kwa nia ya kufilisi umma. Walisema KFS haiwezi kununua feri hizo bila kufuata njia kamilifu za utoaji wa kandarasi.
“Ununuzi na utoaji wa tenda nambari KFS/Ferries/ 01/09/2014 ili feri ziundwe, zitengenezwe na ziwasilishwe ili kuanza kazi ni kinyume cha Katiba,” wawili hao walidai.
Bw Miraj na Bw Matangi walidai kuwa KFS imo mbioni na imetekeleza awamu ya kwanza ya kutoa tenda kwa bila kuzingatia kanuni.
Kupitia kwa wakili wao Bw Mose Nyambega, wawili hao wanataka kesi hiyo kuchukuliwa ya dharura.
Jaji anayesikiza kesi hiyo bado hajatoka likizo.


