
Watoto Wenye Vichwa Vikubwa, Mgongo Wazi Wafanyiwa Upasuaji
Shinyanga. Watoto 10 kati ya 35 wenye vichwa vikubwa na mgongo wazi wamefanyiwa upasuaji na madaktari bingwa kutoka Taasisi ya Mifupa Moi katika Hospitali ya Rufaa ya Mkoa wa Shinyanga.
Huduma ya upasuaji imefanyika kwa siku tatu katika hospitali hiyo.
Timu ya madaktari bingwa wakishirikiana na Shirika la GSM Foundation wamewafanyia upasuaji watoto hao huku wengine 25 wakipewa matibabu ya kawaida.
Kiongozi wa madakatari hao kutoka Taasisi ya Mifupa Muhimbili (Moi), Profesa Josephat Kahamba alisema watoto wengine walishindwa kuwafanyia upasuaji kwa sababu matatizo yao yameshakuwa sugu.
“Wazazi wengi wamekuwa wakijifungua watoto wenye vichwa vikubwa na kuingiza imani za kurogwa lakini siyo kweli.
“Hili tatizo linasababishwa na lishe tu, linatibika na mtoto anakua vizuri akiwa na akili timamu,”
alisema Profesa Kahamba.
Kaimu Katibu Tawala wa Mkoa wa Shinyanga, Albert Msovela aliipongeza taasisi hiyo kutoa tiba bure kwa wakazi wa Shinyanga.
Alisema tatizo hilo limeonekana kuwa kubwa kwa watoto wengi kutokana na wazazi wao kudai kushindwa kumudu gharama za matibabu.
Msovela alisema atawasiliana na wizara ya afya kuangalia namna ya kuleta madaktari wataalamu wa tiba hiyo, kuwasaidia watoto hao.
Baadhi ya wazazi wenye watoto waliofanyiwa upasuaji, Anastazia Peter na Elizabert Robert, waliwashukuru madakatari kwa kutoa huduma hiyo kwa watoto wao waliokuwa wakisumbuliwa na magonjwa hayo. 


