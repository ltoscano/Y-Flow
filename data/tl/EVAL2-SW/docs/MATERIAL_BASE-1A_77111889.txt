
Wabunge wagomea utaratibu wa kujisajili mara mbili
Sharon Sauwa, Mwananchi ssauwa@mwananchi.co.tz
Mbunge wa Konde (CUF), Khatibu Said Haji, akiomba mwongozo wa Spika kuhusu wabunge kusaini mahudhurio zaidi ya mara moja.
Dodoma. Wabunge wameukataa utaratibu mpya wa kujisajili mara mbili kwa kutumia mfumo mpya wa kieletroniki (biotromic) kwa vidole, huku wakilalamika kuwa Bunge linawafananisha na wanafunzi. 
Akiomba mwongozo kwa kutumia kanuni Namba 68 (7), Mbunge wa Konde, Khatib Said Haji (CUF)
alisema tangu mkutano uliopita, Bunge limekuwa likiwatangazia matangazo mbalimbali yanayotaka baadhi ya wajumbe wa kamati wakutane baada ya saa 7.00 mchana katika kumbi zilizopo nje ya Bunge.
Alisema hilo linawafanya wabunge wakati mwingine kufanya kazi za kibunge nje ya ukumbi wa Bunge hadi jioni. “Naibu spika tatizo langu au mwongozo ninaoutaka mimi ni hili jambo lililoanza la wabunge kujisajili mara mbili asubuhi na jioni,” alisema Khatibu.
Alisema wakati mwingine wabunge wanatoka bungeni saa 7.00 mchana, wanatakiwa kukutana kwenye Kamati za Bunge kushughulikia mambo mbalimbali hadi saa 10.00 jioni na wakati mwingine hadi saa 12.00 jioni.
“Mbunge anatumia muda wake wa mapumziko na ule anaotakiwa kuja kwenye kikao cha jioni, kufanya kazi zizoendelea huko. Sasa leo unapomtoa mbunge kwenye ukumbi wa Hazina aje kutia dole tu, tena mara mbili, hii siyo sawa. Naibu spika samahani pengine huku mnasema kuweka, siye kule Zanzibar tunasema kutia dole,” alisema Khatibu na kuongeza: “Uamuzi huo unatuchanganya wabunge, ndiyo maana tunahoji sijui mnatuchukulia kama wanafunzi wa shule? Nawaomba wabunge mniunge mkono katika hoja hii.”
Alisema kabla ya kuwasilisha hoja hiyo bungeni, alifanya utafiti kwenye baadhi ya ofisi za umma ikiwamo Benki Kuu, ambao wana utaratibu kama huo, lakini hawajisajili kwa kutumia vidole mara mbili na kuhoji kwa nini iwe kwa Bunge tu.
“Kutokana na uzito wa jambo hilo, naomba kutoa hoja wabunge mniunge mkono. Mtindo huu ukome,” alisema na kuwafanya wabunge wa kambi zote mbili kasoro mawaziri kusimama na kuanza kupiga makofi.
Akijibu mwongozo huo, Naibu Spika, Dk Tulia Ackson alisema kwa sababu jambo hilo limeombewa mwongozo mara mbili, Bunge italitazama upya.
“Lengo la utaratibu huo siyo kuwafanya wabunge muonekane kama wanafunzi,” alisema Ackson.
Kauli hiyo ilizua minong’ono ukumbini humo hali iliyomlazimisha Naibu Spika Ackson kuwataka waache minong’ono ili wasikilizane.
Alisema lengo la utaratibu huo ni kutaka kujua wabunge gani wapo ndani ya Bunge.
“Utaratibu unaotumika hapa wa usajili ni tofauti na maofisini kwa sababu wale wa ofisini wakiingia wanaweka na wanapotoka wanaweka ili ijulikane ameingia na kutoka saa ngapi,” alisema naibu spika huyo.
Alisema utaratibu wa bungeni hauangalii mtu ametoka saa ngapi.
Aidha, aliwataka baadhi ya wabunge kwenda katika ofisi za Bunge kuangalia kama taarifa za usajili wao kwa kutumia mfumo huo ni sawa na maelekezo.
Aliwataja wabunge hao kuwa ni Ahamed Ali Salum, Amina Makilagi (Viti Maalumu-CCM), Benadeta Mshashu (Viti Maalumu-CCM) na Dk David Mathayo David (Same Magharibi- CCM).
Wengine ni Lucy Mayenga (Viti Maalumu-CCM), Mary Chatanda (Korogwe Mjini-CCM), Matha Umbula (Viti Maalumu-CCM) na Philipo Mulugo (Songwe-CCM).
“Hawa waheshimiwa waangalie namna wanavyosaini na vidole vyao,” alisema Ackson.
Kabla ya kuanza kwa Mkutano wa Tatu wa Bunge, Katibu wa Bunge, Dk Thomas Kashililah alisema utaratibu huo unalenga kuimarisha usalama ndani ya chombo hicho cha kutunga sheria kwa kufahamu watu waliopo ndani na kuachana na utaratibu wa kuhesabu wabunge pindi wanapotaka kupiga kura kwa jambo fulani.


