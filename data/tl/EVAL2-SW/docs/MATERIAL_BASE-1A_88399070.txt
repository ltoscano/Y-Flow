
Bandari Kigoma yaboreshwa

Imeandikwa na Fadhili Abdallah, Kigoma

Imechapishwa: 20 Oktoba 2016

MAMLAKA ya Usimamizi wa Bandari Tanzania (TPA) imeanza kutekeleza mpango wa upanuzi na uboreshaji wa Bandari ya Kigoma katika Bandari ndogo ya Kibirizi,
Manispaa ya Kigoma Ujiji baada ya mpango huo kukwama kwa miaka miwili sasa.

Akitoa taarifa kwa waandishi wa habari leo, Mkuu wa Wilaya Kigoma, Samson Anga amesema TPA imeanza kutekeleza mpango huo kwa kuvunja vibanda vya biashara katika eneo la Bandari ndogo ya Kibirizi baada ya wafanyabiashara wa eneo hilo kulipwa fidia muda mrefu lakini walikaidi kuondoka na kufungua kesi Mahakama Kuu kanda ya Tabora wakitaka kuongezwa kwa malipo ya fidia.
Anga amesema Mahakama Kuu, Kanda ya Tabora ilitoa hukumu Oktoba 11 mwaka huu wa kuipa ushindi TPA kuendelea na utekelezaji wa mipango yake baada ya wafanyabiashara kuwa wameshalipwa, hivyo kuondoa pingamizi la zuio lililowekwa na wafanyabiashara hao.
Amesema kuwa wafanyabiashara hawakuwa wakipinga kutekelezwa kwa mpango huo isipokuwa baadhi yao baada ya kuchukua pesa za malipo ya fidia walizopewa walianza kulalamika kutaka kuongezwa malipo hayo, hivyo kufungua kesi kupinga mpango huo kuendelea hadi madai yao yatakapofanyiwa kazi.
“Mahakama imeona kuwa kwa sababu wafanyabiashara wameshachukua pesa na hawapingi mradi huo kutekelezwa, Mahakama imeamua kuendelea kutekelezwa kwa mradi huo na madai ya nyongeza ya malipo yataendelea wakati mradi ukiendelea kutekelezwa,” alisema Anga.
Baadhi ya wafanyabiashara waliozungumza na gazeti hili, walisema hawapingi TPA kuendelea na mradi huo kutokana na kufanyika kwa malipo ya fidia na kwamba wanachotaka ni kuongezwa kwa malipo ya fidia kufikia viwango vinavyokubalika.
Mmoja wa wafanyabiashara hao aliyevunjiwa kibanda chake cha biashara katika eneo hilo akiwa pia msafirishaji wa bidhaa kwenda Jamhuri ya Kidemokrasi ya Congo(DRC) na Burundi, Maftaha Baila, alisema wafanyabiashara hawana sababu ya kupinga au kuzuia kufanyika kwa mradi huo wakati tayari walishachukua malipo ya fidia ya maeneo yao.


