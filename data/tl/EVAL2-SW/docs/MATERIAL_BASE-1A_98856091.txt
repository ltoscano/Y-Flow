
Walikuwa wamelala ndani kabla ya Ukuta wa nyumba waanguka na kuua mama na mwanaye
Walikuwa wamelala ndani kabla ya mauti kuwafika usiku, RPC asema uchunguzi unaendelea na kuua mama
Ernest Magashi, Mwananchi emagashi@mwananchi.co.tz
Bukombe. Mama na mtoto wake wa miezi 10, wakazi wa Kitongoji cha Isabiro katika Kijiji cha Bulega wilayani hapa, Mkoa wa Geita, wamefariki dunia baada ya kuangukiwa na ukuta wa nyumba walimokuwa wamelala usiku wa kuamkia Mei Mosi.
Baba wa familia hiyo, Paulo Kakunde aliwataja waliofariki kuwa ni Pili Sitephano (22) na mtoto wake Stephano Paulo (miezi 10). Alisema tukio hilo lilitokea wakati mkewe na mwanaye wakiwa wamelala na kwamba, limemuachia huzuni kubwa maishani mwake. 
Wakati Kamanda wa Polisi Mkoa wa Geita, Mponjoli Mwabulambo amesema uchunguzi kuhusu tukio hilo unaendelea, Ofisa Mtendaji wa Kata ya Bulega, Andrew Anthony alikaririwa akisema nyumba hiyo ilibomoka kutokana na kujengwa kwenye ardhi ya kichanga kwa kutumia matofali ya udongo.
Mmoja wa ndugu wa marehemu aliyejitambulisha kwa jina la Rehema Paulo, alisema nyumba iliyomuua Pili na mwanaye ilianguka baada ya kulowanishwa na maji ya mvua iliyonyesha kijijini hapo kuanzia jioni ya Aprili 30 hadi alfajiri ya Mei Mosi. 
Alisema wakati maafa hayo yanatokea, baba wa familia hiyo, Kakunde hakuwapo nyumbani kwa sababu alikuwa amelala nyumbani kwa mke mkubwa.
“Hakuwa nyumbani hapo, ni kama aliokoka kwa kutokuwapo kwake maana kama angekuwapo huenda naye asingekuwa hai,” alisema.
Diwani wa Kata ya Bulega, Erick Kagoma aliyehudhuria mazishi ya watu hao aliwaomba wananchi kutohusishwa tukio hilo na imani za kishirikina kwa sababu ni ajali ya kawaida. 
Alisema ajali hiyo ilisababishwa na nyumba walimolala watu hao kutokuwa imara kuhimili mvua kubwa zinazoendelea kunyesha sehemu mbalimbali nchini.


