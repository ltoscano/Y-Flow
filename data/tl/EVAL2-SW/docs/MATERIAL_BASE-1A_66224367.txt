
Maandalizi ya upandaji miti yaiva

September 28, 2016

MKUU wa Mkoa wa Dar es Salaam, Paul Makonda, amesema maandalizi yote ya kampeni ya upandaji miti milioni 4 mkoani Dar es Salaam itakayofanyika Oktoba Mosi, mwaka huu, yamekamilika na kutaka wananchi kujitokeza kwa wingi kupanda miti.
Akizungumza wakati wa ziara ya kutembelea Wilaya ya Ilala, Dar es Saalaam jana,Makonda alisema maandalizi yote yamekamilika ikiwemo uchimbaji wa mashimo, huku Mamlaka ya Majisafi Dar es Salaam (DAWASCO) wakiwa wameshatandaza mabomba ya maji.
“Siku ya Oktoba, Mosi ni siku ya kitaifa ya kampeni ya kupanda miti kando kando ya barabara zetu tunawaomba wananchi kujitokeza katika upandaji huo wakishirikiana na Serikali,” alisema Makonda. 
Alisema mkakati huo ni endelevu wa upandaji miti mpaka nyumbani ambapo pia wananchi wametakiwa kupanda miti. Makonda alimpongeza Mkuu wa Wilaya ya Ilala Sophia Mjema na Katibu Tawala Edward Mpogolo kwa kufanikisha kampeni hiyo.
Kwa upande wake Mkuu wa Wilaya Ilala,Sophia Mjema,alisema wananchi wa Ilala na Dar es Salaam,wanawajibu wa kutunza miti. Alisema kampeni hiyo ya kisasa hakuna uharibifu uliofanyika katika barabara ya Nyerere ambapo mabomba ya maji yalipitishwa na DAWASCO kupitia chini kwa chini kwa ajili ya kumwagilia maji.
Wakati huo huo, kampeni ya kupima afya bure jijini Dar es Salaam iliyofanyika Viwanja vya Mnazi Mmoja imemalizika jana jioni huku wakazi zaidi ya 12,000 wakijitokeza kupima afya zao.
Akizungumzia upimaji huo Makonda alisema wananchi ambao wamekosa kupima afya zao bure waende katika vituo vya afya vya Serikali kwa ajili ya kupewa huduma.
Mganga Mkuu wa Mkoa wa Dar es Salaam,Dkt.Grace Magembe, alisema katika kampeni hiyo wagonjwa wengi waliobainika walikuwa na matatizo ya saratani na tezi dume.
Magembe alisema kutokana na mwitikio mkubwa kwa upimaji wa afya kwa magonjwa mchanganyiko walifanikiwa kuwapima zaidi ya watu 9,000 ambao walipewa huduma hiyo na hadi kufikia jioni zaidi ya watu 12,000 walipewa huduma hiyo.


