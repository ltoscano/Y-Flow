Mkuranga watarajia kujenga viwanda 53

Imeandikwa na Halima Mlacha, Mkuranga

Imechapishwa: 07 Oktoba 2016

MKUU wa Mkoa wa Pwani, Evarist Ndikilo ameutangaza rasmi mkoa huo kuwa ukanda wa viwanda, baada ya wawekezaji wengi kujitokeza kwa nia ya kuanzisha viwanda vipya mkoani hapo.

Mbunge wa Mkuranga, Abdallah Ulega, amesema mbele ya Rais John Magufuli kuwa mpaka sasa katika jimbo lake, jumla ya viwanda 53 vinatarajiwa kujengwa.
Viongozi hao wameyasema hayo, jana katika hafla ya uzinduzi wa kiwanda cha kusindika matunda kilichopo chini ya Kampuni ya Food Products ya Bakhresa, katika eneo la Mwandege, wilayani Mkuranga, mkoani Pwani.
Ndikilo alisema katika kuitikia nia ya Serikali ya Awamu ya Tano ya kujenga uchumi wa viwanda, mkoa huo umedhamiria kugeuka kuwa ukanda wa viwanda na tayari mikakati ya kufanikisha nia hiyo imeanza kutekelezwa.
Alitaja mikakati hiyo kuwa ni pamoja na agizo kwa kila halmashauri ya wilaya ya mkoa huo kutenga maeneo ya ardhi kwa ajili ya viwanda ambapo takribani wilaya zote zimeanza mchakato huo. Alisema kwa upande wa wilaya ya Kibaha tayari imetenga jumla ya ekari 3,366, mafia, ekari 4,440, Mkuranga zaidi ya ekari 7,000, Rufiji ekari 25,000 na Kisarawe ekari 4,500.
Ulega alisema wananchi wa Mkuranga wamejipanga kupokea viwanda kutokana na fursa iliyopo ya kupitishwa kwa bomba la gesi kutoka Mtwara kwenda Dar es Salaam. 
Hata hivyo, alitaja baadhi ya changamoto zinazolikabili jimbo hilo kuwa ni upungufu wa umeme kwani tayari kuna mwekezaji mwenye nia ya kujenga kiwanda cha nguo jimboni hapo kitakachotoa ajira kwa watu 14,000 lakini sharti lake ni umeme.
Waziri wa Viwanda, Biashara na Uwekezaji Charles Mwijage, alisema wizara yake imejiandaa ipasavyo kukaribisha wawekezaji mbalimbali wanaotaka kuanzisha viwanda nchini.
Alisema suala la upatikanaji wa umeme, tayari amezungumza na Tanesco na kukubaliana kuwa gesi itakayopitishwa Mkuranga kutoka Mtwara kwenda Dar es Salaam pia itatumika katika eneo hilo la Mkuranga kwa ajili ya viwanda na matumizi mengine.


