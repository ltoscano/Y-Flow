Dhibiti Midahalo, Fungia ‘Media’ Tuunde Katiba Mpya!
Aug 14, 2014

MAUDHUI ya makala yangu ya wiki iliyopita yalijikuta yakigongana uso kwa uso na uhalisia baada ya Bunge Maalum la Katiba (BMK) kurejea shughuli zake jijini Dodoma Tarehe tano ya mwezi huu. Katika makala hayo nilikuwa nimeeleza umuhimu wa midahalo ambayo imekuwa ikifanyika hapa nchini kuhusu mchakato wa katiba huku ikirushwa moja kwa moja na vyombo vya habari.
Nilisisitiza umuhimu wa midahalo hiyo kwa sababu inawakilisha utamaduni muhimu sana katika demokrasia inayojengwa katika misingi ya kufikiri, kujenga hoja, kutofautiana, kusikilizana na kutafuta kuelewana. Kinyume cha midahalo yenye lengo la kufahamisha zaidi, kujadili hoja zaidi, kubaini hoja dhaifu, n.k., ni utamaduni wa kijima wa kutumia misuli, amri, hila, matusi na ngumi katika kushughulikia tofauti miongoni mwa wanajamii.
Ujumbe wangu muhimu uliogongana uso kwa uso na yale yaliyozungumzwa katika Bunge la Katiba niliueleza katika aya kadhaa ambazo nitazinukuu hapa chini:
“Hoja muhimu ni kwamba madhali katiba inatungwa kulinda na kuelekeza nchi namna ya kujiendesha kwa miaka mingi ijayo, ipo haja ya kuepuka kudhibiti vyombo vya habari katika namna itakayotishia tena uhuru wa vyombo vya habari ambao ni muhimu katika kushamirisha demokrasia. Serikali pia haina budi kuwa tayari kukubali kwamba madaraka yote yanatoka kwa wananchi kama isemavyo katiba. Na walioko madarakani leo ni lazima watambue kuwa madhali serikali huongozwa na binadamu, basi ni dhahiri nao pia hukosea ama kwa kujisahau, kutokuwa makini au hata kwa hila tu za kuwasaidia kuendelea kubaki madarakani”.
Nikaendelea kwa kusema: “Na kwa vile serikali huongoza nchi kwa dhamana ya wale walioichagua, basi haina budi kuwajibika kwao. Na njia mojawapo ya kuifuatilia serikali kuhakikisha inawajibika kwa watu walioiweka madarakani ni kupitia vyombo vya habari huru. Hivyo basi suala la uhuru wa vyombo vya habari au wa watu kupata taarifa halitakiwi kuwa hisani itolewayo na serikali pale inapojisikia kufanya hivyo”.
Ajali kati ya maudhui ya makala yangu na hoja za kwanza kwanza katika katika Bunge Maalum la Katiba ilitokea pale wasemaji kadhaa walipoanza kwa kulitaka BMK lijipe madaraka ya kudhibiti Wa tanzania wengine waliokuwa wakitoa maoni kupitia midahalo na hata kushughulikia televisheni zilizorusha midahalo ile.
Wasemaji wale walisema kuwa kazi ya Tume ya Mabadiliko ya Katiba (TMK) ilikuwa imemalizika na hivyo wajumbe wa Tume ile walipaswa ‘kunyamazishwa’ ili wasijadili jambo lolote linaloendelea katika BMK. Na wasemaji wale wakaenda mbali zaidi kusema hata baadhi ya televisheni zilizokuwa zikirusha midahalo ile zidhibitiwe au ‘zinyamazishwe’, kama ‘ilivyonyamazishwa’ tovuti ya TMK.
Nimekuwa nikiandika mfululizo wa makala katika safu hii kuelezea nafasi ya vyombo vya habari katika demokrasia tuliyoamua kuifuata; Nimejaribu pia kujenga hoja zilizotokana na utafiti nilioufanya kuhusu umuhimu wa uhuru wa vyombo vya habari katika demokrasia yetu; Na nilikuwa na matumaini makubwa kuwa huenda Katiba Mpya (tarajiwa) kwa mara ya kwanza ingelilinda uhuru wa vyombo vya habari kama ilivyo katika katiba za nchi zinazofuata demokrasia ya aina tuliyochagua. 
Lakini kamwe sikufikiria, wala kutarajia, kwamba katika asubuhi ya mchakato wa kujadili, kurekebisha na kupitisha rasimu ya pili ya Katiba – ambao tayari umeingia mushkeli kutokana na kukosekana maridhiano – eti ningelisikia sauti zinazosema midahalo izuiliwe na vyombo vya habari vidhibitiwe!
Naheshimu mawazo ya wasemaji wale katika BMK. Wana haki kabisa ya kuwa na mawazo yao. Lakini hii inaturejesha katika mengi niliyoyagusia katika safu hii wakati nikijadili maana na historia ya demokrasia. Sababu mojawapo kubwa ya kuanzishwa kwa mchakato wa Katiba Mpya si tu ‘uchakavu’ wa iliyopo. Lengo la michakato ya katiba mpya karibu kote Barani Afrika limekuwa ni moja tu: kuboresha na kudumisha demokrasia kwa ajili ya salama ya wananchi na makundi yote ndani ya jamii.
Kwa wale tunaojaribu kujifunza maana halisi ya demokrasia – au maana ya demokrasia yenye maana kwetu – tungelitaraji kuona ndani ya hoja na matamshi ya Wajumbe wa BMK dhamira ya dhati ya kusaidia nchi yetu ipate katiba itakayotuweka salama kwa vizazi vijavyo.
Na katiba itakayotuweka salama kwa vizazi vijavyo inaweza tu kuundwa na Wawakilishi wanaoamini katika haki za wale wanaowawakilisha. Wajumbe wa BMK wanaotuzuia kujadili mchakato wa Katiba Mpya au kuzuia vyombo vya habari kuhabarisha wananchi kuhusu mchakato wenyewe, wanajitungia katiba yao binafsi na wala si ya wananchi.


