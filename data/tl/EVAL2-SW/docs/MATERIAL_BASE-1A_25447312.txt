
Makonda aongoza mamia kumzika Kivamwo

Imeandikwa na Lucy Lyatuu

Imechapishwa: 26 Septemba 2016

MKUU wa Mkoa wa Dar es Salaam, Paul Makonda jana aliwaongoza mamia ya waombolezaji waliojitokeza kumuaga na kumzika mwandishi wa habari mkongwe, Adolph Kivamwo (47), huku akiwasisitiza wanahabari kuyaenzi mema aliyoyafanya. 

Kivamwo aliyefariki dunia Alhamisi iliyopita kutokana na na maradhi ya saratani ya utumbo, aliagwa katika viwanja vya Leaders na kuzikwa mchana kwenye makaburi ya Kinondoni, jijini Dar es Salaam, shughuli iliyohudhuria na viongozi mbalimbali wakiwemo wabunge, wakurugenzi wa taasisi mbalimbali, wakuu wa wilaya wastaafu, wahariri waandamizi, waandishi wa habari na wananchi mbalimbali. 
Akizungumza wakati wa kuuaga mwili wa marehemu, Makonda alisema sio jambo rahisi kumpata mtu anayefanana na Kivamwo, na kazi aliyoifanya ya uandishi wa habari imesaidia kutoa elimu kwa watu mbalimbali.
Aliwataka wanahabari kutofedheheka wala kuhuzunishwa kwa kuwa Mungu ndiye mwenye kujua, hivyo ni vyema kuyaenzi yale aliyoyafanya wakati wa uhai wake.
Mhariri Mtendaji wa Kampuni ya Magazeti ya Serikali (TSN), wachapishaji wa magazeti ya HabariLeo, HabariLeo Jumapili, Daily News, Sunday News na SpotiLeo, Dk Jim Yonazi alisema Kivamwo amefanya mambo makubwa na ni wakati wa kuyaenzi yale aliyoyafanya.
Alisema Kivamwo alishirikiana vyema na watu akiwa na marafiki walio wengi ambapo hata katika shughuli ya kumuaga imeshuhudiwa, jambo linalotoa funzo kwa kila mmoja.
Mbunge wa Chalinze, Ridhiwani Kikwete alisema ni msiba mkubwa kwa tasnia ya wanahabari, lakini ikumbukwe kuwa Kivamwo kafanya yake na safari yake imekwisha.
Mwenyekiti wa makampuni ya IPP, Reginald Mengi alisema Kivamwo aliijali jamii hususani walioteseka na maradhi ya Ukimwi, ndiyo maana alianzisha Chama cha Waandishi wa Habari dhidi ya Ukimwi nchini (AJAAT) kwa ajili ya kuendelea kutoa elimu kupitia vyombo vya habari.
Alisema Kivamwo wakati wa uhai wake alijituma bila kujali fedha wala madaraka, bali moyo wa upendo wa kuipenda jamii.
"Mungu anakutuma duniani kuifanya kazi, Kivamwo amemaliza kazi yake, ameondoka kimwili lakini tukumbuke alivyokuwa mnyenyekevu na aliyoyafanya yataendelea kuishi," alisema Mengi.
Akihubiri, Askofu wa Kanisa la Pentekoste Holiness, Andrew Mwenibungu alisema Kivamwo wakati wa uhai wake alikuwa mwaminifu akifanya kazi kwa bidii na pengo lake ni kubwa.
Alisema alikuwa kielelezo kizuri wakati wa uhai wake, lakini kwa Mungu hakuna rufaa ni jukumu la kila mmoja kubadili mwenendo wake kwa kuishi maisha ya hofu, kwani kuna maisha zaidi ya haya ya duniani. Kivamwo ameacha mke na watoto wanne.


