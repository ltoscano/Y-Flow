
Ni vizuri Serikali ikatathmini utendaji wake
Nusu mwaka umemalizika tangu Serikali ya Awamu ya Tano chini ya Rais John Magufuli ilipoingia madarakani baada ya Uchaguzi Mkuu uliofanyika Oktoba 25, mwaka jana.
Tangu alipoingia madarakani Novemba 5, mwaka jana, Rais Magufuli amefanya mageuzi makubwa katika mambo ya msingi ya uendeshaji wa Serikali iliwamo kurejesha nidhamu ya utumishi wa umma kwa kupambana kikwelikweli na matumizi mabaya ya ofisi, rushwa na uzembe.
Rais Magufuli ambaye amejipambanua kwa kaulimbi yake iliyompa wafuasi wengi tangu wakati wa kampeni ya ‘Hapa Kazi Tu’ alianza kuonyesha dhamira yake kupambana na maovu serikalini kwa kupambana na vitendo vya ukwepaji kodi bandarini, ambavyo vilikuwa vimekithiri. 
Pia, alidhibiti na hakika kuokoa kiwango kikubwa cha fedha zilizokuwa zikitumiwa kwa safari za nje ya nchi na watumishi wa umma. Hivi sasa mtumishi wa umma anayetaka kwenda nje anafanya hivyo kwa kibali cha Ikulu tena baada ya kueleza faida ambayo Taifa litapa kwa yeye kwenda huko.
Amefuta hafla na sherehe kadhaa za kitaifa akianzia na kupunguza fedha zilizokuwa zimetengwa kwa ajili ya sherehe za uzinduzi wa Bunge la Kumi na Moja na kuelekeza zikanunulie vitanda katika Hospitali ya Taifa ya Muhimbili. Alifuta pia sherehe za Uhuru, Siku ya Ukimwi na Muungano na fedha alizookoa huko aliagiza zitumike katika shughuli za kijamii kama kujenga barabara.
Jambo jingine kubwa alilofanywa mkuu huyo wa tano wa taifa, ni vita yake dhidi ya watumishi hewa.
Akiwaapisha wakuu wa mikoa Ikulu Machi mwaka huu, Rais Magufuli pamoja na mambo mengine, aliwaagiza kufanya uhakiki wa watumishi hewa ambao Serikali imekuwa ikiwalipa mabilioni ya fedha bila ya kufanya kazi yoyote na kuibebesha mzigo usiostahili.
Katika kudhihirisha kwamba hilo ni jambo lenye kuhitaji ufuatiliaji makini, alitengua uteuzi wa Mkuu wa Mkoa wa Shinyanga, Anne Kilango Malecela mwezi mmoja tu baada ya kumteua kwa kueleza kuwa mkoa wake haukuwa na watumishi hewa ilihali ilibainika kwamba walikuwapo.
Hayo ni baadhi tu kati ya mengi ambayo Rais Magufuli amefanya katika miezi sita ya uongozi wake ambayo yamewafanya Wa tanzania walio wengi kupata matumaini kwamba matarajio yao katika kupiga hatua katika nyanja za kiuchumi na kijamii yatatimia.
Lakini wahenga walisema uongozi ni jalala. Mbali ya kupata pongezi, wapo ambao wanaona kuna mambo kadhaa ambayo Serikali hii haijayafanya kukidhi matarajio yao. Mojawapo ni jinsi matangazo ya Bunge yalivyozuiwa kurushwa moja kwa moja hivyo kuwafanya wananchi kushindwa kufuatilia mijadala yenye masilahi kwao.
Pia, wapo ambao wamekuwa wakihoji staili ya kuwawajibisha viongozi wanaobainika kutenda makosa au kutuhumiwa kwa uzembe ambayo imepewa jina la “kutumbua majipu”, wakosoaji wamekuwa wakishauri kufuatwa kwa kanuni za utumishi katika kuwawajibisha watumishi wanaopatikana na makosa mbalimbali kwa njia za kiofisi.
Lakini pamoja na madai hayo, tunaamini kwamba Serikali hii imefanya kazi kubwa kujenga upya nidhamu ya watumishi wa umma. Tunachoshauri ni Dola sasa kufanya tathmini ya utendaji wake kwa malengo makubwa mawili. Mosi, kubainisha mahali ambako imefanya vyema na kujizatiti katika mwelekeo huo na pia kuangalia changamoto ilizokumbana nazo na kuona jinsi gani itazipatia ufumbuzi.


