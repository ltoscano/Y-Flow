
Benki yakabidhi madawati Bukoba

Imeandikwa na Mwandishi Wetu, Bukoba

Imechapishwa: 05 Oktoba 2016

BENKI ya Biashara ya Mkombozi imekabidhi madawati 100 kwa Shule ya Msingi Ngarama wilayani hapa, ikiwa ni juhudi za benki hiyo katika kuunga mkono mwito wa Rais John Magufuli wa kuchangia madawati shuleni.

Mkurugenzi Mtendaji wa benki hiyo, Edwina Lupembe ndiye aliyekabidhi madawati hayo kwa Mkuu wa Wilaya ya Bukoba, Deodatus Kinawilo aliyepokea kwa niaba ya shule katika hafla iliyofanyika shuleni hapo.
Akikabidhi, Mkurugenzi huyo alisema â€œSisi Benki ya Biashara ya Mkombozi tunathamini elimu na tunaunga mkono jitihada mbalimbali za serikali za kuboresha elimu hasa katika hili la madawati ambapo hapo nyuma tulishuhudia wanafunzi wengi wakikaa chini.
Alitumia nafasi hiyo kutoa mwito kwa uongozi wa shule hiyo kuhakikisha madawati hayo yanatumiwa vizuri ili wanafunzi wengi zaidi waweze kufaidi, na kwa wanafunzi aliwataka wafanye bidii katika masomo yao, kwani sasa mazingira ya kusomea yatakuwa bora zaidi na kwamba elimu ni ufunguo wa maisha bora.
Aliongeza kuwa, benki yake imekuwa katika mstari wa mbele kuanzisha huduma zinazolenga kusaidia wananchi hasa wenye kipato cha chini kama vile huduma ya mikopo ya Mfuko wa Bima ya Afya kwa wakopaji wa vikundi.
Akizungumza katika hafla hiyo, Mkuu wa Wilaya ya Bukoba aliishukuru Benki ya Mkombozi kwa mchango huo wa madawati na kusema utaisaidia kuziba pengo lililokuwepo. 
Benki hiyo iliyoanzishwa mwaka 2009 na Kanisa Katoliki nchini kwa lengo la kuwasaidia wafanyabiashara ndogo, wa kati na wakubwa kupata huduma za kifedha, imetanua wigo zaidi kwa kuwapa fursa Wa tanzania wengine kuwekeza katika benki hiyo.
Kwa sasa ina matawi sita na vituo viwili vya huduma za kibenki katika mikoa ya Dar es Salaam, Mwanza, Moshi mkoani Kilimanjaro, Bukoba mkoani Kagera na Morogoro.


