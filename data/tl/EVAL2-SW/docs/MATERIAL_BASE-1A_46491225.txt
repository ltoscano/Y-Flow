
Wajukuu wajichongea kwa kuchinja jogoo wa nyanya
LIKIZO ya Disemba ilikuwa imefikia ukingoni. Watoto walijiandaa kurudi mjini ili kuanza masomo yao ya muhula mpya. Walizifua nguo zao na kuvifunganya virago tayari kwa safari ambayo L ingeng’oa nanga siku iliyofuata.
Bobu na Dobu walikuwa na huzuni sana virago tayari kwa safari ambayo kuagana na Bibi Nyakebagendi. Bila shaka wangeyakosa mambo mengi. Wangeukosa upepo mwanana wa kijiji cha Masosa na mandhari yake ya kijani kibichi. Wangewakosa masahibu wao wa kiamboni. Wangeukosa mchezo wao mtamu wa kuwawinda ndege kwa manati. Wangezikosa hadithi za bibi zenye utamu wa halua.
Jioni hiyo, wajukuu walimwambia Bibi Nyakebagendi kuwasimulia hadithi ya mwisho kabla ya kukiaga kijiji cha Masosa. Bibi aliwasimulia wajukuu wake hadithi ambayo iliwahimiza kuususia uvivu. Hadithi yenyewe ilikuwa na mada ‘Usimchinje Jogoo’ nayo ilianza hivi:
Bi Kizee aliishi na wajukuu wake watatu ambao hawakupenda kamwe kuamka asubuhi ili kumsaidia katika kazi mbali mbali. Saa kumi na moja kamili, ndio wakati ambao wale watoto watatu walitakiwa kurauka. Walikataa katakata kuitii amri ya bibi hadi pale alipowashurutisha kuamka. Siku ambayo bibi hakuamka na kuwanyang’anya mablanketi na kuwarashia maji nyusoni, watoto waliendelea kuutafuna usingizi mpaka che. Mara kwa mara, Bikizee aliutegemea mlio wa jogoo wa saa kumi na moja ili kuamka na pia kuwaamsha wajukuu wake ambao wakati huo walijifunika gubigubi na kuforota kama vyura.
Ilimbidi bibi kuwaparamia na kuwanyang’anya mablanketi ili ‘wachangamshwe’ na kibaridi cha asubuhi. Jambo hilo liliwakera sana wale watoto ambao walilichukulia kama adhabu.
‘Aha! Bibi naye amezidi. Kwani ni wakati gani mtu atausherehekea uhuru wake hasa wakati huu wa likizo?’ walilalamika.
Haukupita muda mrefu walipogundua kuwa tatizo lao kuu lilikuwa yule jogoo ambaye alimwamsha bibi asubuhi na mapema.Walikula njama ya kumchinja na kumla wakati wa Krismasi. Siku iliyofuatia kuchinjwa kwa jogoo, Bi Kizee aliamka akiwa amechelewa sana.
Wajukuu walikuwa wameusherehekea usingizi wao vya kutosha. Hata hivyo, ile ilikuwa ni starehe ya mbwa kukalia mkia kwani ujanja wao ulifichuliwa. Siku ya pili, ilimbidi bibi kuamka saa nzima kabla ya wakati wa kawaida na kuwabumburusha kutoka kitandani. Hali iliendelea vivyo hivyo. Kila wakati, ilipowadia saa kumi kamili, usingizi ulikuwa umempaa bibi ambaye aliwaamuru wajukuu wake kurauka ili kuanza kufanya kazi. Hali ilikuwa mbaya zaidi kwa sababu likizo hiyo ilijaa shughuli za mavuno na upanzi; kazi ambazo watoto wale hawakuzipenda. Hata hivyo, iliwabidi kujikaza kisabuni kutokana na tabia ya Bi Kizee ya kutodekeza hisia za ugoigoi. Walijilaumu sana kwa kumchinja jogoo wakidhani kuwa angewapunguzia kero ya kuamka asubuhi. Kumbe walijiongezea masaibu maradufu. Walidhani wamepata kumbe walipatikana! Waliruka kutoka kikaangoni na kutumbukia motoni. Shule zilipofunguliwa na watoto kujiandaa kurudi shuleni, wale wajukuu watatu walikuwa na furaha kwa sababu shule ingewaokoa kutokana na kazi nyingi walizofanyishwa na bibi. 
Bi Nyakebagendi alimaliza hadithi yake kwa kuwashauri wajukuu wake kuhusu umuhimu wa kukumbatia bidii na kuususia uzembe kwani uzembe hauwezi kumjengea mtu nyumba ya ghorofa!
Na ENOCK NYARIKI


