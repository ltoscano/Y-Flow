CCM, Chadema hapatoshi Kanda ya Ziwa
Sep 23, 2015

HEKAHEKA za kampeni za Uchaguzi Mkuu zimeendelea kushika kasi katika Kanda ya Ziwa ambapo mchuano mkali umeonekana kuwa kati ya CCM na Chadema, hivyo kujenga taswira ya uwezekano wa vyama hicho kupokonyana baadhi ya majimbo Oktoba 25, mwaka huu. 
Mchuano mkali baina ya vyama hivyo umeonekana zaidi katika majimbo ya Ilemela, Nyamagana, Ukerewe (Mwanza), Musoma Mjini, Bunda Mjini, Tarime Mjini na Tarime Vijijini (Mara) ambapo kila kimoja kimesimamisha wagombea wenye ushawishi kwa wananchi.
Hata hivyo, CCM kinatabiriwa kupata ushindi wa mteremko katika majimbo ya Busega, Misungwi, Kwimba, Sengerema, Buchosa (Mwanza), Serengeti, Rorya, Mwibara, Butiama na Musoma Vijijini (Mara) kutokana na wagombea wake kukubalika kwa wananchi.
Kwa upande mwingine, chama cha ACT – Wazalendo kimeibuka na nguvu ya aina yake katika majimbo ya Nyamagana, Tarime na Ukerewe kiasi cha kupunguza mashambulizi ya Chadema dhidi ya CCM katika kinyang’anyiro cha ubunge.
ACT – Wazalendo kimejenga jina katika majimbo hayo kutokana na kusimamisha wagombea wenye ushawishi na uzoefu wa uongozi wa kisiasa kwa miaka kadhaa kabla ya kujiunga na chama hicho kinachoongozwa na mwanasiasa maarufu nchini, Zitto Kabwe.
Uchunguzi uliofanywa na Raia Mwema wiki hii umebaini kuwa CCM na Chadema vimeendelea kuwavutia wakazi wengi wa Jimbo la Ilemela tofauti na ilivyo kwa vyama vya CUF, ACT – Wazalendo, ADC, Jahazi Asilia, UDP, miongoni mwa vingine vilivyosimamisha wagombea.
Mgombea ubunge wa Ilemela kwa tiketi ya CCM, Mkuu wa Wilaya ya Iringa Mjini, Angeline Mabula ameendelea kuweka upinzani mkubwa ambao haukutarajiwa dhidi ya mgombea kupitia Chadema, Highness Kiwia anayetetea nafasi hiyo kwa nguvu ya kujihami kisiasa.
Kinachomuuza Mabula katika kinyang’anyiro hicho ni ujasiri na uwezo wake wa kujinadi majukwaani kwa sera zenye mashiko. Kiwia yeye anauzwa zaidi na chama chake kinachosadikika kuweka mizizi tangu upepo wa upinzani ulipoibwaga ngome ya CCM jimboni humo mwaka 2010.
“Hapa Ilemela ngoma haitabiriki katika uchaguzi wa mwaka huu, ama za mama Mabula ama za Kiwia, hadi sasa mchuano unaonyesha kuwa wagombea hao ndio wenye nafasi kubwa ya kutwaa jimbo, kwa hiyo kitendawili ni kigumu,” anasema Simon Mapunda, mkazi wa Ibungilo jimboni humo.
Katika jimbo jirani la Nyamagana, ushindani mkali ni kati ya Meya wa Jiji la Mwanza aliyemaliza muda wake, Stanslaus Mabula (CCM) na Ezekiah Wenje (Chadema) anayeomba kuongezewa kipindi cha pili.
Wenje anabebwa zaidi na kundi la vijana, hususan wajasiriamali wadogo wakiwamo machinga, na Mabula anaungwa mkono na makundi mchanganyiko likiwamo la watu wa makamo.
Hata hivyo, mgombea kwa tiketi ya ACT – Wazalendo, Chacha Okong’o, ameibuka kwa kasi inayotishia kulegeza nguvu za Wenye na Mabula katika kinyang’anyiro hicho, ambapo kipaumbele chake cha kuboresha hali za wajasiriamali wadogo kimechangia kushawishi baadhi ya wanachama wa CCM na Chadema kujiunga na chama chake.
Okong’o ambaye pia ni Mwenyekiti wa ACT – Wazalendo Mkoa wa Mwanza, ni kijana mbabe wa kisiasa aliyemshinda Wenje katika kura za maoni za ubunge ndani ya Chadema Jimbo la Nyamagana mwaka 2010, lakini akaenguliwa na vikao vya juu vya chama hicho.
Mnyukano mwingine mkali kati ya Chadema na CCM unazidi kushika kasi katika Jimbo la Ukerewe, ingawa chama cha ACT – Wazalendo kimechomoza na ushindani unaoweza kugeuza misimamo ya wapigakura jimboni humo kuelekea Uchaguzi Mkuu Oktoba 25, mwaka huu.
Katibu wa CCM Wilaya ya Ukerewe, Abubakar Ghati, anakiri kuwa hadi sasa haijatabirika ni mgombea wa chama gani ataibuka mshindi jimboni humo. “Mapambano yanaendelea, lakini ni vigumu kujua itakuwaje,” anasema.
Wachambuzi wa kampeni za kisiasa katika Jimbo la Ukerewe wanasema Salvatory Machemli anayetetea kiti hicho safari hii kupitia ACT – Wazalendo, anashika nafasi ya tatu nyuma ya Christopher Nyandiga wa CCM na Joseph Mkundi wa Chadema.
Machemli aliyembwaga kwa kishindo Getrude Mongela (CCM) katika Uchaguzi Mkuu mwaka 2010, alikimbilia ACT – Wazalendo ambako aliteuliwa kugombea ubunge siku chache baada ya kushindwa na Mkundi katika kura za maoni za ubunge ndani ya Chadema.
Nyota ya kisiasa inaonekana pia kwa wagombea wa CCM na Chadema katika majimbo ya Tarime Mjini na Tarime Vijijini ambapo vurugu za kisiasa zilizuka hivi karibuni na kusababisha kifo na majeruhi miongoni mwa wanachama na mashabiki wa vyama hivyo.
Michael Kembaki (CCM) anachuana na Mbunge wa Viti Maalumu aliyemaliza muda wake, Esther Matiko (Chadema) Tarime Mjini, wakati Mkuu wa Wilaya ya Arusha Mjini, Christopher Kangoye (CCM) ananyukana na Mwenyekiti mstaafu wa Baraza la Vijana la Chadema Taifa (Bavicha), John Heche, katika Jimbo la Tarime Vijijini.


