  Ifahamu mashine ya kuchuja damu
Leo nitaelezea kuhusiana na mashine ya kuchuja damu. Hiki ni kifaa tiba kinachojulikana kama mashine ya dialysis ambayo hutumika kama mbadala wa figo zilizoshindwa kufanya kazi ikiwamo wale wagonjwa wenye matatizo sugu wa ogani hiyo.
Ikumbukwe kazi ya figo ni kuchuja uchafu, taka mwili, maji yaliyozidi na sumu zilizomo ndani ya mfumo wa damu. Vilevile figo ina kazi ya kusaidia utengenezwaji wa chembe hai za damu na mifupa.
Hivyo, kutofanya kazi yake vizuri vitu vyote ambavyo vilipaswa kuchujwa vitarundikana na kuudhuru mwili. Hali hiyo inaweza kumsababishia mgonjwa kupata matatizo ya kupanda kwa msukumo wa damu na kuvimba mwili kutokana na mrundikano wa maji kwenye tishu mbalimbali.
Hali hii inapojitokeza kwa wagonjwa waliopata ugonjwa sugu wa figo moja ya mbinu za kitabibu ili kuboresha maisha ya mgonjwa na kumpa nafuu ni kuichuja damu yake kwa kutumia mashine ya dialysis.
Wataalamu wa vifaa tiba walitengeneza mashine ya dialysis kufanya kazi kama figo za binadamu.
Ndiyo maana inatumika kama mbadala wa figo zilizoshindwa kufanya kazi.
Mashine hii hufanya kazi zote zilizokuwa zifanywe na figo ikiwamo kuirudisha damu kuwa katika hali ya kawaida na kuimarisha afya ya mgonjwa kiujumla.
Kuna aina mbili za uchujaji wa takasumu zilizomo katika damu kwa kutumia vifaa tiba ikiwamo aina ya kwanza ni Hemodialysis, hapa huwa inahusisha uchujaji wa damu kwa kutumia dialysis machine.
Damu hutolewa katika mzunguko wake wa ndani ya mwili na kupita katika mirija maalumu ya mashine hiyo na kuchujwa na kurudishwa tena ndani ya mwili. 
Aina ya pili hujulikana kama Peritoneal dialysis. Hapa damu inachujwa ikiwa ndani ya mwili baada ya tumbo kujazwa maji maalumu yenye dawa inayosafisha damu.
Katika aina hizi ambayo inatumika sana ni ile ya uchujaji damu nje ya mwili (hemodialysis) kwa kutumia mashine ya dialysis, aina hii inayotumika zaidi kwa watu wazima.
Ili kuweza kuunganisha mzunguko wa damu wa mwili kwenda katika mashine ya dialysis, wataalamu wa afya huweza kuunganisha mrija maalumu wa plastiki katika mishipa mikubwa ya damu maeneo ya shingoni, nyonga na miguuni.
Damu chafu iliyotoka mwilini huweza kuingia katika kifaa kilicho kama bomba kijulikanacho kama dialyser ambacho ndani yake ndimo huwamo kifaa chenye kuchuja kikiwa na maji yenye dawa.
Baada ya kusafishwa damu hiyo hurudishwa mwilini katika mrija uliopachikwa katika mshipa.
Mashine hiyo huondoa takamwili, kupunguza kiasi cha maji kilichozidi na kubakisha chumvichumvi muhimu za mwili katika damu. Kufanya hivyo kunasaidia kuweka uwiano sahihi wa vitu hivyo katika damu.
Kwa kawaida mgonjwa anaweza kuhitaji kusafishwa damu mara kadhaa kwa kila wiki kutegemeana na hali ya figo zilizoharibika. Kiasi cha mrundikano wa maji na taka mwili zilizo rundikana tangu kumaliza kusafisha na mashine hiyo, uzito wa mwili wa mgonjwa na aina ya mashine inayotumika.
Wagonjwa wanaohitaji kupata matibabu kwa mashine hii ni wale ambao figo zao zimeshindwa kufanya kazi au figo zake kupoteza utendaji wake kwa asilimia 85-90.
Mgonjwa anaweza kuhitaji kusafishwa na mashine hii maisha yake yote au la inaweza pia kutokea wagonjwa wachache wakahitaji kutibiwa na mashine hii kwa muda tu.


