
Waziri Mkuu azua mambo na ‘kijisketi’ chake
Sep 15, 2016

Waziri Mkuu wa Uingereza Theresa May akizungumza na Rais wa Baraza la umoja wa Ulaya, Donald Tusk. Kushoto ni namna sketi yake ilivyozua mambo.
LONDON, UINGEREZA

WAZIRI Mkuu wa Uingereza, Theresa May, amejikuta katika wakati mgumu huku akikodolewa macho wakati wa kikao baina yake na Rais wa Baraza la Umoja wa Ulaya, Donald Tusk, kutokana na sketi aliyovaa.

Katika kikao hicho cha Alhamisi wiki iliyopita, Donald Tusk alimtaka Theresa May kuharakisha mchakato wa kuiondoa nchi yake kwenye Umoja wa Ulaya (EU) baada ya wananchi wa Uingereza kupiga kura ya kujitoa, maaruf kama Brexit.

Waziri Mkuu huyo alikuwa amevalia sketi fupi (juu ya magoti) huku ikiwa na mpasuko kwenye paja la kushoto upande wa mbele na katika mazungumzo yake na Tusk alijikuta akilazimika kuziba kwa mikono sehemu ya mpasuko huo.

Lakini pamoja na juhudi zake za kuziba kwa mikono yake mpasuko huo wa sketi hiyo fupi, bado Tusk alikuwa akimkodolea macho mwanamama huyo mwenye umri wa miaka 59, umri ambao ni sawa na ule wa Tusk.

Inadhaniwa kwamba katika mazungumzo baina ya viongozi hao hapakuwa na utulivu wa asilimia 100 kuhusu kile walichokuwa wakijadiliana kwa sababu ya sketi ya waziri mkuu huyo, ambaye wakati anajitahidi kuficha mpasuko wa vazi hilo, mwenzake naye alikuwa ‘akimpiga’ jicho. 

Mkutano wa viongozi hao ulifanyika ofisini kwa Theresa May kwa takriban dakika 75, mapema asubuhi.

Hii si mara ya kwanza kwa mwanamama huyo kuvua gumzo kuhusu mavazi yake. Mwezi Machi mwaka huu, siku ya bajeti, akiwa Waziri wa Mambo ya Ndani alivalia gauni fupi kiasi cha kuzua mjadala kwenye mitandao ya kijamii.

Katika hatua nyingine Rais wa Zimbabwe, Robert Mugabe, hivi karibuni alitoa majibu ya majivuno kwa waandishi wa habari waliomuuliza maswali kuhusu afya yake baada ya kuwapo kwa uvumi kwamba ni mgonjwa sana, aliwajibu waandishi hao kwamba – ni kweli aliumwa hadi akafariki dunia na sasa (wakati akizungumza na waandishi hao) amefufuka.

Rais Mugabe amekuwa akizua gumzo nchini mwake ikidaiwa kwamba amekuwa akisafiri mara kwa mara nje ya nchi kwa ajili ya matibabu, taarifa zaidi zikieleza ya kuwa amefanyiwa operesheni ya tezi dume. 

Kuna wakati uvumi ulisambaa nchini humo kwamba kiongozi huyo mwenye umri wa miaka 92 sasa amefariki dunia. Wapo wanaosema kwamba unaweza kujua Mugabe anakwenda nchi gani kutibiwa kwa kubaini safari za ndege yake nje ya nchi.
“Ni kweli kabisa,” alisema Mugabe kwa furaha na kuongeza; “Nilikufa na sasa nimefufuka, kama kawaida yangu siku zote.”

Mwisho


