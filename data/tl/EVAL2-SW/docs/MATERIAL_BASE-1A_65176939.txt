
Hotuba ya Nkaissery ilidhihirisha kuwa ataiweza kazi ya kulinda nchi
WAZIRI mpya wa usalama Joseph Nkaissery, aliutia ufunguo mwafaka alipoapishwa wiki iliyopita kwa kuahidi kutekeleza wajibu wa kuimarisha usalama uliokuwa umesambaritika kiasi cha kutisha kila mwananchi.
Ilidhihirika kwa uwazi kuwa mzigo aliotwikwa waziri huyu haumlemei bali anauweza kuubeba ndio akawa anapigiwa upatu na kuungwa mkono na mirengo tofauti ya kisiasa.
Siku ya Krismasi ndiyo siku aliyoianza kazi yake na wananchi wote walijionea peupe namna usalama ulivyokuwa umeimarishwa katika sehemu mbalimbali ikiwemo ndani na nje ya jiji kuu la Nairobi.
Waliojaribu kuhujumu usalama siku hii, walijipata wamenaswa na walinda usalama waliokuwa macho.
Ushirikiano wa wananchi utarutubisha jitihada za waziri za kukomesha watu kukatwa shingo kama kuku, kupigwa risasi ovyo, kutekwa nyara, kuvamiwa, kuporwa na kutishwa na magaidi wanaojaribu kukandamiza uhuru wa kuishi bila ya kuhangaishwa. Kwa imani ninaona usalama utaimarishwa na tutaishi kwa furaha.
TOBIAS KIBET, Roseline Academy, Wamba Hakuna demokrasia ODM HATUA iliyochukuliwa na chama cha ODM kuteua mgombeaji useneta katika Kaunti ya Homa Bay moja kwa moja sio sawa kamwe. 
Hao wagombeaji wengine wangepewa nafasi ya kujipendekeza kwa wapiga kura wa kaunti hiyo ili ambao wangeshindwa wajue kwamba wangeshindwa kwa misingi halisi ya kidemokrasia.
Lakini sasa hatuelewi wamenyimwa hiyo tikiti kwa misingi gani sababu njia iliyotumika kuafiki kuwa huyu Moses Kajwangâ€™ ndiye bora zaidi bado ni kitendawili kigumu kwa wengi.
PETER ONESMUS CHEGE, Nyahururu ICC iachilie Ruto, Sang pia MAHAKAMA ya ICC inazidi kudidimiza imani, hadhi, heshima na uaminifu wake miongoni mwa wanachama wake na Ulimwengu kwa ujumla.
Kutokana na kujiondoa kwa mashahidi kila mara, Bi Fatou Bensouda hana la ziada ila kutupilia mbali kesi ambayo imetukosesha usingizi tangu ilipoanzishwa.
Wakenya tumesameheana kitambo na hatuhitaji kukwamishwa katika matope ya matendo ya kishetani yaliyopita.
Tunamwomba atamatishe tuhuma hizi zisizo na msingi ili Kenya irudi kwenye sura na ramani ya nchi ziongozazo katika safu ya amani.
Nina imani kuwa karibuni, kesi za Wakenya zilizosalia zitafutiliwa mbali kama ilivyofanyika kwa wenzao.
MWANAMAONI, Wamba Maana halisi ya Krismasi MAANA ya Krismasi ilipotea kitambo kwani usherehekezi wa Krismasi huwa watu wamechukulia kana kwamba ndio muda wa kubugia vileo na mambo mengi ambayo ni kinyume cha mapenzi ya mwenyezi Mungu.
Itakuwa vyema viongozi wa dini wajitahidi kurudishia sikukuu hii maana kama ilivyokuwa zamani ambapo watu walishinda makanisani wakimuabudu Mungu Muuumba.
ERIC MURAGE, Nairobi Heko kwa kunasa haramia HABARI za kukamatwa kwa kiongozi wa kivita wa AlShabaab ni njema mno hasa kwa Kenya ambayo imetatizwa sana na kundi hilo la kigaidi.
Ni vyema zaidi kuwa alikamatwa akiwa hai. Wakati mwingi washukiwa aina hii huuawa wanapokamatwa na hali hiyo huwa haisaidii.
Ni matumaini yetu kiongozi aliyekamatwa atasaidia kwa uchunguzi wa ujasusi na kusaidia katika juhudi za kukabiliana kabisa na kundi hilo hatari. Maisha mengi ya watu wasio na hatia yamepotezwa mikononi mwa kundi hilo na inahitajika habari zote muhimu kulihusu zikamatwe kutoka kwa aliyekamatwa.
JAMES MBWANA, Nanyuki Serikali yanyanyasa walimu SERIKALI inafaa kumakinika kuhusu jinsi inavyoshughulikia masuala ya walimu humu nchini. Mwaka uliopita walimu walijaribu wawezavyo kushauriana na serikali bila mafanikio.
Tunapongeza walimu kwani hawakuitisha mgomo wowote mwaka uliopita ingawa sasa inaonekana mwaka mpya utaanza kwa mgomo.
Inafaa serikali iwajibike inaposema imejitolea kushauriana si na walimu tu bali pia watumishi wengine wa umma.
Mwananchi wa kawaida ndiye huumia kutokana na migomo ya mara kwa mara ilhali hutoa jasho jingi zaidi kuchangia katika uchumi wa kitaifa.
CARLOS MUTINDA, Machakos


