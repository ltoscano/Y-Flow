
Wafanyabiashara Congo wafurahi kurejea Dar

Imeandikwa na Francisca Emmanuel

Imechapishwa: 08 Oktoba 2016

WAFANYABIASHARA kutoka Jamhuri ya Kidemokrais ya Congo (DRC), wamekubali kuanza kutumia Bandari ya Dar es Salaam baada ya serikali kuondoa vikwazo vilivyokuwepo ikiwemo wizi wa mizigo.

Akizungumza na waandishi wa habari jana Dar es Salaam, Rais wa Wafanyabiashara hao, Sumail Edward alisema kwa miaka miwili wafanyabiashara hao walikuwa hawapitishi mizigo kupitia bandari hiyo kutokana na changamoto zilizokuwepo.
Hata hivyo, alisema kuwa wamepewa siku 30 ambapo Novemba mwaka huu wataanza kutumia bandari hiyo kupitisha bidhaa zao.
Alisema awali waliikimbia bandari hiyo na kupitishia mizigo katika bandari nyingine zilizokuwepo karibu nao lakini waliona utapeli na kuamua kuanza kutumia upya bandari ya Dar es Salaam. 
‘’Tunazipongeza serikali hizi mbili za Tanzania na DRC, kwani wamefanya kazi kubwa kutuunganisha kwa kutuhakikishia kuondoa vikwazo vilivyokuwepo na sasa tunaanza kutumia bandari hii,’’ alisema Edward.
Alisisitiza kuwa wafanyabiashara wengi hutegemea kupata faida katika biashara zao hivyo, uwepo wa vikwazo katika bandari vilichangia wao kuhamia bandari nyingine ambako wanaona watapata faida.
Alifafanua kuwa vikwazo vilivyosababisha kuhama bandari ni uwepo wa mizani nyingi barabarani, wizi wa mizigo ambapo wafanyabiashara walikuwa wakilalamika kuibiwa mizigo yao na mizigo kukaa muda mrefu bandarini.
‘’Kikwazo cha mizani kimekwisha kwani kwa sasa ipo mizani ya Vigwaza iliyopo mkoani Pwani na Kigoma pia marais wote wametuhakikishia kwamba suala la wizi wa mizigo halitakuwepo kabisa. Tumeamua kurudi nyumbani,’’ alisema.
Kwa mujibu wa Edward, suala la Kodi ya Ongezeko la Thamani (VAT) haina tatizo kwa kuwa wafanyabiashara siku zote wanataka faida kubwa na kusababisha kupitisha mizigo kwa njia ya panya na kueleza kuwa tundu walilokuwa wanapitia sasa limezibwa hivyo ni lazima kulipa kodi.


