
Baghazally hachoki na kazi
Na ABDULRAHMAN SHERIFF
MKURUGENZI wa ufundi Aref Baghazally (aliye na tai) akiwapa wachezaji wa Mombasa Maize Millers ushauri.
NI nadra sana kuuona kiongozi wa soka na hasa wa benchi la ufundi akiendelea kushikilia madaraka hayo kwa kipindi kirefu cha miaka 30 ama zaidi.
Mara nyingi afisa wa benchi la ufundi hutimuliwa madarakani mara timu anayoisimamia, inapofanya vibaya na kushindwa kwenye mechi kadhaa za ligi.
Lakini Aref Baghazally amekuwa Mkurugenzi wa ufundi wa klabu mbalimbali mkoani Pwani kwa miaka 30 na katika klabu zote hizo, amefanikiwa kuziongoza kwenye mafanikio.
Mkongwe Baghazally mwenye umri wa miaka 52 anaamini ni kutokana na juhudi, bidii na jinsi ya kujua kwenda vizuri na wachezaji na ushirikiano na maafisa wenzake, ndivyo vitu vilivyomfanya kufanikiwa kuzifanya timu alizozitumikia kupata ufanisi na matokeo mazuri.
“Nimefanikiwa kuzifanya timu nilizotumikia kufanya vizuri kwenye ligi na mashindano ya vikombe kwa sababu ya kushirikiana pamoja na maafisa wenzangu pamoja na kujua jinsi ya kuwachukulia wachezaji,” akasema Baghazally.
Kutokana na kufanya vyema kwenye klabu alizowahi kuzitumikia, watayarishi wa mashindano ya Mvita Super Cup walimtunukia zawadi ya kikombe kama kumpa shukurani kwa kazi nzuri anazotekeleza kwenye viwanja vya kandanda. 
Baghazally alianza harakati zake za kuwa mmoja wa watu maarufu wa michezo mnamo mwaka 1984 alipokuwa mmoja wa waanzilishi wa Cosmos FC akiwa kama kocha na kwa kipindi cha miaka mitatu, aliitoa timu hiyo kutoka Ligi ya Mombasa darala la nne hadi daraja la kwanzaa.
Alifanikiwa kuipandisha Cosmos hadi Ligi Kuu ya Pwani mnamo mwaka 1989 na hadi Ligi ya Taifa. Timu hiyo ilibadilisha jina na kuitwa Coast Stars FC kwa ajili ya kupata fursa ya kushiriki Ligi Kuu ya Kenya mnamo mwaka 1993.
Kutokana na ukosefu wa uzoefu wa ligi kuu, timu hiyo ya Coast Stars iliteremshwa ngazi na kuendelea kushiriki kwenye ligi ya mkoa. Kwa jaili ya ujuzi wake na uongozi wa busara, Baghazally alisajiliwa na Coast Stars kunako mwaka 2010.
Baghazally aliisaidia timu hiyo ya Congo United kushinda taji la ligi ya Pwani na msimu uliofuata wa 2011 ikapanda hadi ligi kuu ikiwa pamoja na Bandari FC. Hata hivyo, timu hizo za Pwani zilitereshwa.
“Timu yetu ya Congo United ingeliweza kubakia kwenye ligi kuu lakini baada ya mechi za mkondo wa kwanza kukamilika, tulikosa udhamini na sababu hiyo ilitufanya tushindwe kubaki msimu uliofuatia,” akasema Baghazally.
Mnamo mwaka 2012, Baghazally alijiunga na Admiral FC , timu ambayo ilipanda hadi Ligi ya Taifa Daraja la Kwanza na kufanya vyema msimu wa 2013 lakini kutokana na tatizo la ukosefu wa udhamini, timu ikabanduliwa ligini.
“Ingawa tulimaliza kwenye nafasi ya sita mbali na kubanduliwa ligini, lakini mwaka jana hatukushiriki ligini. Tunajitahidi kupata udhamini ili tuombe kurudishwa ligini,” B aghazally aliambia Dunda Nyanjani.


