Ujenzi mwisho ghorofa 2 Dodoma, taasisi zapuuza
Sep 22, 2016

Mkurugenzi Mkuu wa Ofisi ya Taifa ya Takwimu, Albina Chuwa
WAKATI Wakala wa Jiolojia Tanzania (GST) ikishauri majengo yanayojengwa mkoani hapa yasizidi ghorofa mbili, taasisi za serikali zinazohamishia ofisi zake mjini hapa ikiwemo ya Ofisi ya Taifa ya Takwimu (NBS) zinatarajia kujenga majengo yenye ghorofa zaidi ya mbili.

Hatua ya kutaka majengo yasizidi ghorofa mbili inatokana na Mkoa wa Dodoma kukumbwa na matetemeko ya ardhi mara kwa mara kuliko sehemu yoyote ya Tanzania. Hali hiyo ya tetemeko imejitokeza hivi karibuni mkoani Kagera.

NBS ni miongoni mwa taasisi zinazotaraji kujenga jengo la ghorofa sita baada ya kupata kiwanja namba 8 kitalu ‘A’ eneo la NCC kinachopakana na ukumbi wa Dodoma Convection Centre unaomilikiwa na Chama cha Mapinduzi (CCM).

Ofisi hiyo ya NBS imesitisha mchakato wa ujenzi wa ofisi Dar es Salaam na kuhamishia ujenzi huo Dodoma. Ujenzi huo unatarajiwa kuanza Novemba, mwaka huu.

Kwa mujibu wa Mkurugenzi Mkuu wa NBS, Dk. Albina Chuwa, ofisi hiyo ilikuwepo tangu mwaka 1946 na jengo wanalolitumia Dar es Salaam lilikuwa la askari wa kijerumani lakini serikali iliendelea kulikarabati ili liendeleee kutumika kutoa takwimu.

Asilimia 50 ya fedha za ujenzi wa jengo hilo ni mkopo kutoka Benki ya Dunia (WB) na fedha nyingine ni za wafadhili.

“Baada ya kupata agizo la Rais John Magufuli tuliwasiliana na CDA na wametupatia eneo la kiwanja chenye ukubwa wa mita za mraba zaidi ya 7,000 katika eneo la NCC.

“NBS ni masikio na jicho la serikali, ili serikali iweze kutoa uamuzi wowote na kupanga mipango yenye ushahidi inategemea takwimu rasmi zilizozalishwa au kuratibiwa na NBS ,” alisema .

Mtendaji Mkuu wa GST, Profesa Abdul Mruma ameliambia Raia Mwema kuwa majengo ya ghorofa yanayojengwa mkoani hapa lazima yazingatie viwango vya uwepo wa tetemeko la ardhi la mara kwa mara.

“Tusipuuze haya, jengo la ghorofa zaidi ya mbili likianguka kutokana na tetemeko la ardhi litaathiri watu wengi wakiwemo majirani wanaozunguka jengo hilo na hata kusababisha vifo, ushauri na tahadhari haina budi kuchukuliwa,” alisema na kuongeza kuwa mwaka 2005 lilipita tetemeko na kutikisa hadi majengo ya bunge.

Kwa mujibu wa mtendaji mkuu huyo, serikali kupitia Wizara ya Ujenzi, Uchukuzi na Mawasiliano ifahamu kuwa tetemeko la ardhi hutokea bila kutabiriwa hivyo tahadhari ya kupima aina ya miamba iliyopo chini ardhi izingatiwe ili kujua ugumu wake na kuweza kuimarisha misingi ili yasiweze kuleta maafa.


