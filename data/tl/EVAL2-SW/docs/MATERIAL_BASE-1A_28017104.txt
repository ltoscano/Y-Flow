
Wakutana kutoa elimu ya nyuklia mtandaoni

Imeandikwa na John Mhala, Arusha

Imechapishwa: 14 Septemba 2016

TUME ya Nguvu za Atomiki Tanzania (TAEC) kwa kushirikiana na wataalamu wa teknolojia ya sayansi ya nyuklia kutoka nchi mbalimbali za Afrika wamekutana jijini Arusha kwa ajili ya kuanzisha mkakati wa kutoa elimu ya teknolojia ya nyuklia kwa njia ya mtandao kwa wataalamu walioko katika vyuo vikuu nchini.

Akizungumza na waandishi wa habari wakati wa ufunguzi wa mkutano uliofanyika jana makao makuu ya tume hiyo Njiro jijini hapa ukishirikisha nchi nane ikiwemo Tanzania, Mkurugenzi wa Usimamizi wa Mionzi, Wilbroad Muhogora alisema mpango huo ni mzuri kwa kuwa unalenga kuongeza idadi ya wataalamu wa teknolojia ya nyuklia nchini na utasaidia kupunguza gharama za kwenda kujifunza nje ya nchi.
Aidha, alisema nchi nyingi za Afrika zikiwemo Tanzania zimekuwa zikikabiliwa na uhaba wa wataalamu wa masuala ya teknolojia ya nyuklia, hali ambayo imechangia kudorora kwa elimu ya teknolojia nchini na kusababisha taasisi nyingi za utafiti kukosa wataalamu wa kutosha.
Muhogora aliongeza kuwa mpango huo wa kutoa elimu kwa njia ya mtandao utasaidia wataalamu walioko vyuo vikuu na taasisi za utafiti kuwarithisha utaalamu huo ili nao watoe elimu hiyo kwa wataalamu wengine na kuongeza idadi ya wataalamu wa teknolojia ya nyuklia nchini.
Kaimu Mkurugenzi wa Teknolojia ya Nyuklia, Simon Mdoe alisema Tanzania inakabaliwa na uhaba wa wataalamu wa teknolojia ya nyuklia kwani idadi iliyopo haizidi wataalamu 40 ambao wanatoka katika Chuo Kikuu cha Dar es Salaam(UDSM) na Nelson Mandela nchini. Alisema wataalamu wanaohitajika ni pamoja na kwenye teknolojia ya nyuklia kwa ajili ya hesabu za usalama wa mionzi hospitali kwa ajili ya mionzi, wataalamu wa nyuklia kwa ajili ya kutengeneza nishati ya umeme ambapo amesema hadi sasa Tanzania haina wataalamu hao. 
Wataalamu wengine wanaohitajika ni wataalamu wa kilimo wanaoweza kubadilisha mbegu kwa kutumia mionzi pamoja na wataalamu wa maabara viwandani ambapo amesema idadi yao bado ni ndogo.
Hata hivyo, alisema mkakati unaofanywa na nchi hizo utainufaisha Tanzania kwa kupata ujuzi na utaalamu kutoka nchi za Afrika Kusini, Ghana na Morocco ambazo zimekuwa na mafanikio makubwa ya teknolojia hiyo, hali itakayowezesha kuinua wataalamu nchini. Nchi nane zilizoshiriki ni Tanzania, Afrika Kusini, Nigeria, Tunisia, Morocco, Ghana na Misri ambazo zimenufaika kupitia elimu hiyo ya teknolojia ya nyuklia.


