
Mnyauko wapunguza uzalishaji mahindi 80%

Imeandikwa na Lucy Ngowi

Imechapishwa: 30 Septemba 2016

KITUO cha Utafiti wa Kilimo Mikocheni (MARI) kimesema ugonjwa mpya wa mnyauko wa mahindi unapunguza uzalishaji wa zao hilo kwa asilimia 80.

Ugonjwa huo umeibuka kwa mara ya kwanza katika mikoa ya Mwanza na Arusha.
Ofisa Mfawidhi wa Kituo hicho, Dk Joseph Ndunguru alisema jana alipokuwa akizungumza na mwandishi wa habari hizi kuhusu utafiti huo ambao wameufanya katika kanda tano nchini.
Dk Ndunguru alisema, ugonjwa huo ni mpya kwa sababu mwaka 2012 uliripotiwa kutokea nchini katika mikoa ya Mwanza na Arusha, lakini hakuna utafiti uliofanyika kabla isipokuwa kituo hicho ndicho kilichofanya kwanza.
Alisema utafiti huo umebaini maeneo yaliyoathirika zaidi ni Kanda ya Kaskazini katika mikoa ya Manyara, Arusha na Kilimanjaro pamoja na Kanda ya Ziwa katika mikoa ya Mwanza, Mara na Shinyanga. 
Alizitaja kanda zilizofanya utafiti huo kuwa ni, ya Kusini katika mikoa ya Ruvuma, Njombe na Iringa; ya Mashariki katika mikoa ya Tanga na Morogoro na Kanda ya Kaskazini katika mikoa ya Manyara, Arusha na Kilimanjaro.
Kanda nyingine ni ya Ziwa katika mikoa ya Mwanza, Mara na Shinyanga na Kanda ya Kati katika mikoa ya Tabora, Singida na Dodoma.
Dk Ndunguru alisema, ugonjwa huo ni mpya katika bara la Afrika, kwa sababu ulibainika miaka ya 70 katika Bara la Amerika.
“Hapa Afrika ulionekana kwa mara ya kwanza mwaka 2011 nchini Kenya na mwaka 2012 uliripotiwa hapa nchini katika mikoa ya Mwanza na Arusha,” alisema Dk Ndunguru.


