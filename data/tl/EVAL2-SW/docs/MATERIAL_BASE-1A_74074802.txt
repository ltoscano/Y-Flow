Mauaji ya bi. harusi Anni, nchini Afrika Kusini III
Apr 17, 2014

KWA upande wa familia ya Anni Dewani, msemaji wa familia hiyo, Ashok Hindocha, mjomba wa Anni Dewani, alitoa wito kwa Serikali ya Afrika Kusini kuchunguza zaidi mauaji hayo.
Hata hivyo alimtaka Shrien arudi Afrika Kusini na pia kuwataka polisi wa nchi hiyo kutomtuhumu mtu yeyote kabla ya kufanya uchunguzi makini.
Novemba 25, kaka yake Shrien, Preyen Dewani, alitoa taarifa kwa vyombo vya habari akidai kwamba kaka yake anahofia kuhusishwa na mauaji ya mkewe kimakosa kwa ajili ya kuisitiri Serikali ya Afrika Kusini isikose watalii na kupoteza pato la taifa linalotokana na utalii nchini humo.
Naye msemaji wa familia hiyo ya Shrien, Max Clifford, baadaye alisema Shrien yuko kwenye matibabu ya msongo wa mawazo na yuko chini ya uangalizi wa madaktari.
Aliendelea kusema kwamba, Shrien siyo mtuhumiwa wa mauaji ya mkewe na polisi wa Afrika Kusini hawajamtaka arudi nchini humo.
Kauli hiyo iliungwa mkono na mwendesha mashitaka wa Afrika Kusini ambaye katika mazungumzo yake na vyombo vya habari mwendesha mashitaka huyo alithibitisha kwamba, mpaka wakati huo, Shrien sio mtuhumiwa wa mauaji ya mkewe.
Desemba 3, mwaka 2010, Xolile Mngeni na Mziwamadoda Qwabe kupitia wakili wao walilalamika kwamba aliteswa na polisi. Baadaye wakili wa Shrien, raia wa Afrika Kusini Billy Gundelfinger alijitoa katika kesi hiyo.
Desemba 7, akiwa katika Mahakama Kuu ya Western Cape chini ya makubaliano maalumu aliyofikia na upande wa mashitaka ya kuwa shahidi wa upande wa mashitaka dhidi ya Qwabe na Xolile, Zola Tongo alidai kwamba Anni Dewani aliuawa kwa maelekezo ya mumewe, yaani Shrien Dewani ambaye alimpatia pauni za Uingereza zipatazo 1,300, (sawa na Rand 15,000 za Afrika Kusini) ili amuue mkewe.
Max Clifford msemaji wa familia ya Shrien Dewani, katika taarifa yake kwa vyombo vya habari vya nchini Uingereza kwa niaba ya Shrien Dewani na familia yake, alisema kwamba, madai yaliyotolewa na Zola Tongo hayana ukweli wowote.
Akizungumzia maelezo yaliyotolewa na Zola Tongo kuhusu kuhusika kwa Shrien na mauaji ya mkewe, mwendesha mashitaka Rodney de Kock alimwambia Jaji John Hlope aliyekuwa akisikiliza kesi hiyo kwamba, waliingia makubaliano maalumu na Zola Tongo awe shahidi wa upande wa mashitaka ili aseme ukweli na ndipo alipowaeleza kwamba, tukio la kutekwa nyara gari lake halikuwa bahati mbaya, bali lilipangwa kama mbinu ya Shrien Dewani na watekaji nyara kutaka kuficha ukweli kuhusu mauaji waliyopanga kuyafanya.
De Kock aliieleza Mahakama hiyo kwamba, Zola Tongo alikuwa amefanya makubaliano na katibu muhtasi wa Shrien tangu wakiwa Uingereza kwamba awapokee wanandoa hao watakapotua katika uwanja wa ndege wa Cape Town wakitokea katika mbuga ya wanyama ya Kruger.
Ijumaa ya Novemba 12, baada ya wanandoa hao kutua katika uwanja wa ndege wa kimataifa wa Cape Town, Zola Tongo aliwachukua na kuwapeleka katika hoteli ya kitalii ya nyota tano ya Cape Grace.
De Kock alimnukuu Zola akisema: “Baada ya kuwasili katika hoteli, Shrien Dewani alinifuata nikiwa peke yangu na kuniuliza kama namjua mtu yeyote ambaye anaweza kuondoa ushahidi.
Baada ya kuzungumza naye, nilimuelewa kwamba anataka mwanamke fulani auwawe. Alisema kwamba atalipa kiasi cha Randi 15,000. Hata hivyo Shrien alisema kwamba anazo dola za Marekani na angependa kulipa kwa dola.
Baada ya kuwasiliana na rafiki yangu, tulikubaliana kwamba, gari likishatekwa na wauaji, Shrien Dewani na mimi turuke kwenye hilo gari ili huyo mwanamke auwawe.” Mwisho wa kunukuu.
Siku iliyofuata wanandoa hao walitumia siku hiyo kujipumzisha kando ya bwawa la kuogelea hapo hotelini ambapo walipigia familia zao simu kuwaeleza kuhusu maendeleo yao ya fungate hapo nchini Afrika Kusini.

Tongo katika maelezo yake alidai kwamba, ni wakati Anni akiongea kwa simu na ndugu zake nchini Sweden, ndipo walipokutana na Shrien kwa siri ili kukamilisha mpango wao wa utekaji nyara na mauaji waliyopanga yafanyike usiku wa siku hiyo.
Tongo alidai alimuendesha Shrien hadi katika duka la kubadilishia fedha za kigeni kwa ajili ya kubadilisha dola za Marekani alizokuwa nazo na kununua randi (fedha ya nchini Afrika Kusini).


