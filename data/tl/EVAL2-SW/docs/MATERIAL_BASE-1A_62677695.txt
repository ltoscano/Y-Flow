Kocha Ngassa ashukuru wachezaji Toto

Imeandikwa na Rahel Pallangyo

Imechapishwa: 09 Oktoba 2016

KOCHA mpya wa Toto Africans ya Mwanza, Khalfan Ngassa amewashukuru wachezaji wake na kuwapongeza kwa ushindi wa mabao 2-0 dhidi ya Kagera Sugar juzi.

Kocha huyo aliyechukua mikoba ya Rogasian Kaijage aliyebwaga manyanga baada ya timu hiyo kufanya vibaya alisema anashukuru kwa kupata ushindi wa kwanza katika kazi yake hiyo mpya na kuwaomba wachezaji wake waendelee kumuamini na kumpa ushirikiano.
Toto iling’ara ugenini kwenye Uwanja wa Kaitaba katika mechi hiyo ya Ligi Kuu ikiwa ni siku chache baada ya kupoteza mechi kwenye Uwanja wa nyumbani CCM Kirumba na kusababisha kocha Kaijage kubwaga manyanga.
Akizungumza na gazeti hili kwa simu jana, Ngassa alisema anashukuru kwa kuanza na ushindi na kuwapongeza wachezaji kwa ushindi huo kwani wamefuata maelekezo yake vyema.
“Nashukuru kwa ushindi lakini pia nawapongeza wachezaji kwani kupata pointi tatu ugenini si kazi ndogo hivyo tunaomba ushirikiano kwa mashabiki wetu wa Mwanza,” alisema Ngassa.
Mabao ya Toto Africans katika mechi hiyo yalifungwa na Jamal Soud dakika ya 47 na Mohamed Soud dakika ya 80 na kuifanya Toto kupata ushindi wake wa kwanza ugenini.
Kwa matokeo hayo, Toto imefikisha pointi nane baada ya kucheza michezo minane, ikifungwa minne, kutoka sare miwili na kushinda mchezo mmoja.


