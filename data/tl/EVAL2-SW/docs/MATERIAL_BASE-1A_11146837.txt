
Kilimo nchini kikiboreshwa kitakavyoweza
kutoa ajira Julius Mathias, Mwananchi jmathias@mwananchi.co.tz
Diwani wa Kata ya Busanda mkoani Geita, Elias Kisome akiangalia zao la nyanya lilivyostawi katika Green House yake. Diwani huyo huvuna tani mbili na nusu kila wiki. Picha ya Maktaba
Wiki mbili baada ya kuapishwa, Rais John Magufuli alilihutubia Bunge la Jamhuri ya Muungano wa Tanzania na kuahidi kuimarisha sekta ya kilimo ili kukuza ajira.
Ijumaa ya Novemba, mwaka jana, Rais Magufuli alilihutubia Bunge kwa mara ya kwanza. Alieleza mengi zikiwamo kero zinazowakabili wakulima, wafugaji na wavuvi. Alitambua uhaba wa pembejeo za mifugo na kilimo, tatizo la masoko na ukosefu wa wataalamu wa ugani.
Hata changamoto ya kukopwa mazao ya wakulima, alisema anaitambua. Alieleza juu ya upungufu wa maghala ya kuhifadhia mavuno ya msimu husika, bila kusahau malambo kwa ajili ya maelfu ya mifugo iliyopo maeneo mbalimbali nchini.
Mapungufu hayo pamoja na uvuvi haramu na uwekezaji mdogo katika sekta hiyo hususani viwanda vya kuchakata na kusindika yamezingatiwa kwenye bajeti ya kwanza ya utawala wake.
Wakati akiwasilisha bajeti hiyo, Waziri wa Fedha na Mipango, Dk Philip Mpango alisema Serikali ya Rais Magufuli imedhamiria kushughulikia matatizo yanayowakabili wananchi ili kuleta matumaini mapya ya maisha hasa kwa wananchi wa kipato cha chini.
Vilevile, kujenga uchumi wa kipato cha kati kwa kuendeleza viwanda vitakavyoongeza ajira hasa kwa vijana. Hilo litafanyika kwa kuongeza tija kwenye kilimo kinachotegemewa na wananchi wengi.
Kwa hatua ya awali, tayari Dk Mpango ametangaza kufuta ushuru na tozo zote huku akibainisha kuwa: "Serikali imejipanga vyema kukabiliana na changamoto hizo."
Tayari Sh1.56 trilioni sawa na asilimia 4.9 ya bajeti yote ukiondoa deni la taifa imetengwa kwa ajili ya ununuzi wa pembejeo, kuboresha upatikanaji wa masoko, kuongeza upatikanaji wa zana bora na za kisasa za kilimo, ufugaji na uvuvi, na kuongeza maofisa ugani.
Makadirio ya hoja hiyo iliyowasilishwa na Dk Mpango, ilikuwa inabainisha dhamira ya mkuu wa kaya ya kutatua kero za wananchi na kuendeleza viwanda ili kufikia kipato cha kati mwaka 2025.
Kufika huko, alisema, bajeti hiyo inalenga kuimarisha miundombinu ya maji, umeme na usafirishaji ili kuweka msingi wa maendeleo ya viwanda na kuongeza uzalishaji wa mazao ya kilimo ambayo ni malighafi muhimu viwandani.
Wakati Serikali ikijenga mazingira mazuri ya kufanya biashara na uwekezaji kwenye kilimo, zipo dalili za shabaha na malengo hayo kufikiwa kwa kutegemea ushiriki wa sekta binafsi.
Wadau wa kilimo wanaona hatua hiyo itatoa unafuu utakaowahamasisha wawekezaji, kukitazama kilimo kwa jicho la biashara hasa kwenye uanzishaji wa viwanda vya kuongeza thamani ya mazao.
Mwenyekiti wa Jumuiya ya Wafanyabiashara, Johnson Minja alisema endapo mipango ya kuimarisha usafiri na miundombinu yake itafanyiwa kazi, Wa tanzania watakuwa tayari kuwekeza.
Alibainisha kuwa kwa mtu anayefuata mzigo China akishawishiwa kwa mazingira rafiki atakubali kutumia mtaji wake kuzalisha, badala ya kuagiza bidhaa hizo kutoka ng'ambo.
Alisisitiza kuwa kinachotakiwa ni Serikali kuhakikisha wilaya na mikoa yote inafikika kirahisi jambo litakaloongeza uhakika wa masoko ya bidhaa zitakazozalishwa na upatikanaji wa malighafi kwenye kiwanda husika.
Waziri Mpango alibainisha lengo la Serikali kujenga reli ya kati kwa kiwango cha standard gauge, kununua ndege tatu kwa ajili ya Shirika la Ndege (ATCL) na meli mpya kwa ziwa Victoria na kuzikarabati za kwenye ziwa Nyasa na Tanganyika.
Hoja hiyo inaungwa mkono na mhadhiri mwandamizi wa Chuo Kikuu cha Dar es Salaam (UDSM), Profesa Lettice Rutashobya anayeeleza kuwa miundombinu ya usafiri ni muhimu zaidi ya mtaji wa biashara kwenye mapinduzi ya uchumi wa Tanzania.
Alifafanua kwamba kutokana na jiografia ya nchi, kila ukanda huwa na mazao yake makuu ya biashara ambayo yanafaa kwa uzalishaji wa bidhaa ambazo zinaweza kuwa zinahitajika sehemu nyingine.
Kwa kutambua tofauti ya hali ya hewa kwa kilimo na mahali kiwanda husika kilipo, alisema: "Usafiri pekee ndiyo suluhisho la kudumu. Ikifa miundombinu yake na uzalishaji lazima utasimama."
Licha ya mchango wa sekta binafsi, Serikali ilisema itakamilisha tathmini ya viwanda vilivyobinaf sishwa na kuhakikisha vilivyopo vinafanya kazi.
Imetenga Sh2.18 trilioni kwa ajili ya ujenzi wa barabara hasa zitakazofungua fursa za kiuchumi pamoja na kukarabati zilizopo. Ujenzi wa reli ya kati umetengewa Sh2.49 trilioni huku Sh161.4 bilioni zikielekezwa katika Mfuko wa Reli kwa ajili ya ununuzi wa mabehewa na vichwa vya treni pamoja na ukarabati wa reli.
Baada ya kuzipitia kodi, tozo na ada mbalimbali ili kuzipunguza au kuziondoa zinazolalamikiwa na wananchi na wawekezaji, msisitizo umeelekezwa kwenye nishati.
Sh1.13 trilioni zitagharamia upatikanaji wa umeme wa uhakika majumbani na viwandani. Usambazaji utafika mpaka vijijini ambako wananchi wengi wanaishi na kuzalisha kupitia kilimo, ufugaji na uvuvi.
Anania Burton, mjasiriamali wa kilimobiashara, alisema umeme utawanufaisha wananchi na kubadili hali zao kiuchumi.
Alifafanua kwamba mazingira ya kijijini yanahitaji nishati hiyo ili kutunza, kusindika na hata kuongeza ubora.
"Muda wa kufanyakazi utaongezeka. Uhakika wa kuuza upatakapo utakuwepo," anasema.
Endapo umeme utawaka, Burton anaamini watu watazalisha zaidi tofauti na hali ilivyo kwa sasa. Maeneo mengi ya vijijini watu humaliza shughuli zao kabla ya saa 2:00 usiku.
Anasema: "Hata taarifa ya habari hawaangalii kwenye televisheni wala kusikiliza kwenye redio."
Dk Mpango alipendekeza kufanyiwa marekebisho Sheria ya Ongezeko la Thamani (VAT) ili kuongeza mapato ya Serikali. Alisema endapo hilo litafanyika Serikali itakusanya kiasi cha Sh268.6 bilioni.
Miongoni mwa maeneo yaliyopendekezwa kufanyiwa kazi ni msamaha wa VAT kwenye maharage ya soya, mbogamboga na mazao ya mifugo yasiyosindikwa, bima ya vyombo vya usafiri wa anga na vitamini na virutubishi bila kusahau dawa muhimu na za kutibu maji.
Licha ya misamaha hiyo, kwa marekebisho ya sheria hiyo, tozo mpya zimeanzishwa kwenye huduma za utalii, bidhaa za Tanzania Bara na zinazouzwa Zanzibar au kinyume chake sambamba na misamaha ya kodi kwa bidhaa za petroli. Kutakuwa na VAT kwenye ada za huduma za benki ili kukusanya kiasi kilichopendekezwa.
Chris Matumbyo, mkulima wa Morogoro alisema Tanzania inaweza ikapata fedha nyingi za kigeni iwapo itaboresha kilimo cha matunda ili kukidhi mahitaji ya ndani na ziada kuuzwa.
Alisema hiyo itasaidia kwa miaka ijayo, Tanzania isiagize matunda kutoka nje ya nchi.
"Kuimarisha shilingi hilo linawezekana ikiwa maeneo mengi mazuri yanayofaa kwa kilimo yatatumika," alisema. 


