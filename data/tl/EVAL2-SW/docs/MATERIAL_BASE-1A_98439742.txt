KKKT Karatu sasa waenda mahakamani
May 15, 2014

WAUMINI wa Jimbo la Karatu wa Kanisa la Kiinjili la Kilutheri Tanzania (KKKT) wametoa notisi ya kuufikisha mahakamani uongozi wa Dayosisi yao katika hatua inayoashiria kwamba sasa mgogoro wao na uongozi huenda ukaamuliwa mahakamani. 

Pamoja na hayo, mgogoro huo ndani ya Dayosisi ya Kaskazini wenye kulenga kujitenga kwa Jimbo la Karatu, wiki hii umeingia pia katika sura nyingine kwa waumini wa usharika wa Endamarariek wa Jimbo hilo kupinga hatua ya uongozi wa Dayosisi chini ya Askofu Dk. Martin Shao kumfukuza kazi mmoja wa wachungaji wa ushariki huo.
Waumini hao kupitia kwa mwanasheria wao Edmund Ngemela wa kampuni ya wanasheria ya Equality ya mjini Arusha, wametoa notisi ya kuufikisha mahakamani uongozi wa Dayosisi ya Kaskazini iwapo uongozi wa Dayosisi utashindwa kumrudisha kazini Mchungaji Panga.
Waumini hao zaidi ya 700 kutoka mitaa saba ya usharika huo wanawakilishwa na Katibu wa Baraza la Usharika Kastuli Thomas na wenzake 17 ambao wametia saini notisi ya kutaka kufungua kesi dhidi ya Dayosisi.
Mchungaji huyo Costantine Panga anadaiwa kufukuzwa kazi kutokana na msimamo wake wa kuunga mkono harakati za Jimbo hilo kujitenga kutoka Dayosisi ya Kaskazini.

Katika barua ya waumini hao kupitia kwa wakili wao kwenda kwa uongozi wa Dayosisi ya Kaskazini wanaeleza kuwa maamuzi yaliyofanywa na uongozi wa Dayosisi yanakwenda kinyume na Katiba ya Dayosisi ya mwaka 2006.
Barua hiyo yenye kumbukumbu namba EQA/CA/05/37/2014 ya Mei 10 mwaka huu, imefafanua kuwa uamuzi wa kumfukuza kazi Mchungaji huyo uliofanyika Aprili 10 mwaka huu ni batili na umevunja katiba ya Dayosisi.
Kwa mujibu wa katiba ya Dayosisi hiyo Halmashauri Kuu ya Dayosisi inaweza kumfukuza kazi Mchungaji iwapo tu uongozi wa Baraza la Usharika utashirikishwa na utaridhia kufukuzwa kwa mchungaji husika.
“Aprili 10 mlifikia maamuzi ya kumwondoa katika utoaji huduma Mchungaji Costantine Kanso Panga, na kumtangaza Mchungaji John Safari Mayo kuchukua nafasi yake kinyume cha matakwa ya washarika ambao walimktaa Mchungaji Mayo,” inasema notisi hiyo.
Notisi hiyo inaendelea: “ Hatua za kisheria zitachukuliwa dhidi ya uongozi wa Dayosisi iwapo uamuazi huo hautabatilishwa au kufanyika kwa mazungumzo ya kutafuta muafaka haraka”.
Akizungumza na Raia Mwema kwa niaba ya wenzake, Katibu wa Baraza la usharika huo, Kastuli Thomas, alithibitisha uamuzi wa washarika kutafuta haki katika “vyumba” vya mahakama kama njia ya kufikia muafaka katika mgogoro huo.


