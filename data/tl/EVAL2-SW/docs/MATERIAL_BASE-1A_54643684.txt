
Kamati ya Bunge yaitimua Halmashauri kikaoni

Imeandikwa na Mwandishi Wetu, Dodoma

Imechapishwa: 03 Septemba 2016

KAMATI ya Kudumu ya Bunge ya Hesabu za Serikali za Mitaa (LAAC) juzi iliitimua Halmashauri ya Wilaya ya Itilima mkoani Simiyu kutokana na kubaini ubadhirifu mkubwa wa fedha na kuborongwa taarifa za vitabu vyao vilivyokabidhiwa kwa kamati.

Akizungumza mara baada ya halmashauri hiyo kufika mbele ya Kamati ya LAAC, Mwenyekiti wa kamati hiyo, Vedastus Ngombale, alisema kamati imepitia vitabu vya Halmashauri ya Itilima na kubaini kuwa vina hali mbaya hali iliyosababisha kushindwa kufanya nao mahojiano.
“Taarifa za vitabu zimeborongwa sana katika uandaaji, kuna ubadhirifu mkubwa wa fedha, kimsingi havieleweki na sisi kama kamati hatuwezi kuwahoji na tunawataka mrudi mlipotoka, tutawaita tena,” amesema.
Kamati ilimuagiza Katibu Tawala wa mkoa wa Simiyu, Jumanne Sagini kuhakikisha anakwenda kukaa na watu wake na kuandaa upya vitabu vya LAAC na kuviwasilisha Ofisi ya Ukaguzi kwa ajili ya kukaguliwa kabla ya kuitwa ama kufika mbele ya kamati hiyo kwa mara nyingine kwa mahojiano.
“Nendeni mkajipange, muandae upya vitabu vya LAAC na kuweka vielelezo vyote na kabla ya Septemba 30 mpeleke vitabu hivyo kwa CAG kwa ukaguzi,” amesema Ngombale.
Amesema, kwa ujumla halmashauri hiyo ni moja ya halmashauri, ambazo kamati imezipitia na kushuhudia uozo mkubwa.
Aidha alimtahadharisha Mkurugenzi wa halmashauri hiyo Mariano Mwanyingu, ambaye ni mgeni kwani amepelekwa katika halmashauri hiyo makusudi ili kuleta mabadiliko.
“Kipindi kingine Mkurugenzi ndio utakuwa mjibu hoja za kamati na si vinginevyo, kajipange maana wakati mwingine hutasamehewa kama ilivyokuwa leo usitegemee safari nyingine utakuja mbele ya kamati ukiwa na madudu kama haya mliyokuja nayo safari hii kwenye vitabu vyenu, halafu tukawachekea, tutawatimulia mbali,” alisema.
Hata hivyo mkurugenzi huyo alisema watajipanga na kuondoa kasoro zote zilizojitokeza sambamba na kujibu hoja kwa umakini zaidi.


