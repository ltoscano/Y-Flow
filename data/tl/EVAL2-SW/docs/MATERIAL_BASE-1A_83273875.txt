
Al-Shabaab waua wanne kwa kuamini ni majasusi
MOGADISHU, Somalia WAPIGANAJI wa kundi la Al-Shabaab nchini Somalia wameua watu wanne kwa madai ya kukusanya taarifa za kijasusi kwa niaba ya Amerika, Ethiopia na mataifa mengineyo yanayoungwa mkono na nchi za Magharibi.
Wanne hao waliuawa Jumanne kwa kupigwa risasi mjini Bardhere, ambao ni ngome ya kundi la Al- Shabaab. Mauaji hayo yametokea wiki moja baada ya Amerika kuua mkuu wa ujasusi wa kundi hilo ambalo ni mshirika wa mtandao wa Al-Qaeda.
“Mmoja wa majasusi hao anafanya kazi na Idara ya Kijasusi ya Amerika (CIA) na alichangia pakubwa katika mauaji ya kamanda wa Al-Shabaab,” akasema jaji wa Al-Shabaab mjini humo kabla ya wahasiriwa kumiminiwa risasi.
Kulingana na jaji huyo, mmoja kati ya waliouawa amekuwa akisaidia Amerika kuchunguza mienendo ya kundi hilo la kigaidi katika mji wa Barawe ambao ulikuwa ngome ya AlShabaab kabla ya kudhibitiwa na wanajeshi wa Somalia kwa ushirikiano na majeshi ya Afrika mwaka jana.
Al-Shabaab ilisema wawili hao walikuwa majasusi kutoka taifa jirani la Ethiopia.
“Baada ya kusikiliza mashtaka dhidi ya wanne hao, mahakama ya Kiislamu iliamua kuwahukumu adhabu ya kifo,” akasema jaji huyo. Ali Ronow, aliyeshuhudia kisa hicho alisema mamia ya watu walikusanyika kushuhudia mauaji hayo.


