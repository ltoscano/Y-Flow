
Nchemba: Hatutavumilia wakimbizi wavunja sheria

Imeandikwa na Lucas Raphael, Tabora

Imechapishwa: 25 Septemba 2016

SERIKALI imesema haitawavumilia raia wapya wanaoishi katika kambi ya wakimbizi ya Ulyankulu na kwamba itawafutia vibali vya uraia ikiwa watakwenda kinyume na kanuni na taratibu za nchi.

Kauli hiyo ilitolewa jana na Waziri wa Mambo ya Ndani, Mwigulu Nchemba, baada ya kupokea taarifa ya Serikali ya Mkoa wa Tabora iliyolalamikia tabia za baadhi ya raia hao wapya. 
Akiwasilisha taarifa ya mkoa mbele ya waziri huyo, Mkuu wa Mkoa wa Tabora, Aggrey Mwanry aliitaka serikali ione umuhimu wa kuwahamisha raia wapya wanaoishi kwenye makazi ya Ulyankulu badala ya wao kujiamulia pa kuishi.
Akijibu maombi hayo, Nchemba alisema raia mpya wa Tanzania aliyeandikishwa na kupata kibali akienda kinyume na matakwa ya sheria za nchi vibali vyake vitatenguliwa na italazimika arudishwe kwao.
Alisema Wa tanzania wamekuwa wakarimu sana na kukubali kuishi na wakimbizi kama ndugu zao lakini wao hivi sasa wanawabagua kwenye sehemu za kupatia huduma kama maji na hata kwenye ibada.
Alisema huu si mwisho wa kupokea wakimbizi hivyo maeneo wanayoishi yanapaswa kubaki kama makambi.
Aliongeza kuwa waliokubali kupewa uraia watapangiwa maeneo ya kuishi na Serikali na wala si kujipangia.
Alifafanua kwamba maeneo wanayoishi wakimbizi wa kutoka Burundi ya Ulyankulu wilayani Kaliua yamepakana na hifadhi hivyo wanaopata uraia wanatakiwa kuiacha hifadhi hiyo kama ilivyo.


