
Ndugai hifadhi hadhi ya Bunge
Nov 18, 2015

BUNGE la Jamhuri ya Muungano wa Tanzania, tayari limekwishapata spika mpya anayetarajiwa kudumu kwa angalau miaka mitano ya awamu hii ya Serikali ya Awamu ya Tano, chini ya Rais Dk. John Magufuli. Spika huyo mpya ni Job Ndugai. 
Job Ndugai kwa sasa ni Mbunge wa Kongwa, mkoani Dodoma na amekuwa mbunge wa jimbo hilo kwa takriban mihula mitatu sasa, yaani tangu mwaka 2000, huu ni muhula wake wan ne bungeni.
Katika Bunge la 10, Ndugai alikuwa Naibu Spika chini ya aliyekuwa Spika, Anne Makinda na katika Bunge la Tisa lililokuwa chini ya Spika, Samuel Sitta, Ndugai alikuwa Mwenyekiti wa Bunge. Kwa kiasi kikubwa, tunaweza kusema Bunge limepata Spika mwenye uzoefu ndani ya chombo hicho.
Jambo la hadhari ni kwamba, uzoefu huo usitumike kuendeleza yale yale na hasa kwa kuelemea makosa ya yaliyopita. Tunatambua kwamba kuna mengi mazuri yamefanywa katika mabunge yaliyopita, kwa mfano, Bunge la Tisa na hata Bunge la 10, lakini vile vile tunatambua udhaifu uliojitokeza kwenye awamu hizo, udhaifu ambao wakati mwingine haukustahili kujitokeza.
Kwa mfano, miongoni mwa mazuri katika Bunge la Tisa ni pamoja na Spika, Samuel Sitta, kufanikisha muhimili huo wa kutunga sheria na kuishauri serikali, kuwa na kamati maalumu za uangalizi wa hesabu za serikali, na hasa Kamati ya Hesabu za Mashirika ya Umma (PAC) na kuweka uamuzi wa kikanuni kwamba kamati hiyo ni sharti iongozwe na mbunge wa upinzani.
Tumeshuhudia ushirikiano wa aina yake kati ya Bunge, kuanzia Bunge la Tisa hadi la 10, na ofisi ya Mdhibiti na Mkaguzi Mkuu wa Hesabu za Serikali (CAG), uwazi katika ofisi hizo ambao ni daraja la kufichua ufisadi uliokuwa ukifanyika kimya kimya lakini ukiwa na athari za wazi kwa uchumi wa nchi, kuanzia ngazi ya halmashauri hadi ngazi ya taifa.
Kwa kuzingatia hayo na mengine, tunaamini kwamba Ndugai na viongozi wenzake wa Bunge kwa maana ya itakayokuwa Kamati ya Uongozi ya Bunge, kuboresha zaidi mwenendo wa Bunge, kugeuza Bunge kutoka kuwa kundi lenye donda ndugu la kupigania ongezeko la posho miongoni mwao, hadi kuwa chombo cha kupigania maslahi ya watumishi wa umma kwanza na au wafanyakazi kwa ujumla.
Ndugai anajua namna wabunge wanavyofurahia mapambano ya kuongezeana posho miongoni mwao, lakini vile vile, bila shaka, anajua namna ambavyo umma wa Wa tanzania inavyokerwa na ulafi huo. Tunawatakia kila la kheri viongozi wote wapya na wale waliorudi katika nafasi zile zile za uongozi wabunge, tunawatakia heri pia wabunge wote, pamoja na watendaji wa chombo hicho. Tunatarajia Bunge la wananchi.


