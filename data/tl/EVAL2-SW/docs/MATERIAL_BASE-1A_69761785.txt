
Je, upo upepo ‘unaowafagia’ madikteta Afrika?
HUENDA kuna wimbi la mapinduzi ya kiraia linavuma Afrika.
Ni swali ambalo huenda likaibuka kutokana na matukio kadha ambayo yamedhihirisha kuwa huenda kuna aina ya mzinduko uliowateka raia na ghadhabu zinazozidi kuwaelekezea viongozi wa kiimla ambao wamekuwa ‘miungu’ nchi zao.
Tukio la majuzi ni majaribio ya kijreshi nchini Gambia Jumanne juma lililopita, ambapo kwa mara ya pili, Rais Yahya Jammeh aliponea kung’atuliwa madarakani na wanajeshi waasi, akiwa ziarani Ufaransa.
Hilo lilikuwa jaribio la pili, baada jingine mnamo 2006, ambapo kiongozi huyo aliokolewa na wanajeshi watiifu kwake.
Kama viongozi wengine ‘miungu’ barani, Rais Jammeh alichukua mamlaka mnamo 1994 katika mapinduzi ya kijeshi, baada ya kumng’atua aliyekuwa Rais Dawda Jawara.
Tangu wakati huo, kiongozi huyu amewania urais kwa vipindi vinne, huku akiwa haonyeshi dalili zozote za kung’atuka.
Ili kuutasisisha uimla wake, amejitangaza kama ‘mwenye uwezo’ wa ‘kuponya’ magonjwa hatari hata kama Ukimwi! Chini ya utawala wake, Gambia imegeuzwa kuwa ‘falme’ kamili, huku demokrasia inayodaiwa kuwepo, ikiwa kama mazigazi.
Wanahabari wamegeuzwa kuwa maadui wa nchi, nao wanaharakati wa haki wakifananishwa kama wasaliti wa nchi.
Hofu yangu ni kuwa raia barani humu weamechoka kutokana na mifumo ya kiimla iliyotaasisioshwa na ‘viongozi’ hao.
Mnamo Novemba, raia wa Burkina Fasso, walimwondoa uongozini Rais Blaise Campoare, baada ya majaribio ya kujiongeza muda zaidi wa kutawala kupitia njama za ubadilishaji katiba. 
Kwa ghadhabu, waliandamana huku wakichoma Bunge.
Mkondo huu unaashiria kuna wimbi la kimageuzi linalovuma barani, hali ambayo huenda ikawapa wasiwasi madikteta ambao wamekuwa wakikwamilia madarakani kwa miaka.
Ni sikitiko kuwa eneo la Maziwa Makuu halijasazwa, kwani baadhi ya viongozi kama Yoweri Museveni (Uganda), Paul Kagame (Rwanda), Salva Kiir (Sudan Kusini) kati ya wengine wengi wameonekana kuwa wanaopanga njama za kuendelea kutaasisisha tawala zao. 
Nchini, hali ya sintofahamu ingalipo kwani Rais Uhuru Kenyatta na utawala wa Jubilee, umegeuka ghafla na kwa kuuhujumu upinzani kupitia ‘uimla’ wa wingi wa wabunge Bungeni.
Mfano ni jinsi Sheria ya Usalama ilivyopitishwa. Hiyo haikuwa demokrasia.
Urafiki wa Uhuru na Museveni pia unaibua maswali kuhusu kiini cha kubadilika kwake.
Wakati ndiyo mwamuzi mkuu ikiwa wimbi hili litafika nchini.


