
TBL wakabidhi milioni 100/- kwa waathirika

October 4, 2016

KAMPUNI ya TBL Group mwishoni mwa wiki wamemkabidhi Waziri Mkuu, Kassim Majaliwa, sh. milioni 100 kwa ajili ya kusaidia waathirika wa tetemeko la ardhi lililotokea mkoani Kagera, Septemba 10 mwaka huu.
Mkurugenzi Mkuu wa TBL Group,Roberto Jarrin alisema, kampuni yake imeguswa na janga hili kubwa hapa nchini ambalo limesababisha vifo vya watu na kubomoa makazi na miundo mbinu na inaungana na wadau wengine kusaidia waathirika ili waweze kurejea katika hali zao za awali na kuendelea na maisha yao ya kawaida. 
'Tunaunga mkono jitihada za serikali za kusaidia wahanga wa tukio la tetemeko la ardhi mkoani Kagera.Tupo pamoja nao katika kipindi hiki kigumu walichonacho wakati serikali inafanya jitihada za kuhakikisha wanaendelea kupata huduma za kijamii ambazo zimevurugwa na janga hili,' alisema Jarrin.
Roberto aliongeza kuwa, moja ya sera ya TBL Group ni kusaidia jamii inakofanyia biashara zake wakati wote na ndiyo maana mbali na kutoa msaada huo wa majanga imekuwa ikisaidia miradi mbalimbali ya kuleta mabadiliko kwenye jamii hususan katika sekta ya afya,mazingira na maji,elimu na kilimo.
'Siku zote tutakuwa mstari wa mbele kuunga mkono jitihada za serikali za kuboresha maisha ya wananchi kwa kufadhili miradi mbalimbali ya kijamii ikiwemo kutoa misaada wakati anapojitokeza majanga kwenye jamii. 
Kwa upande wake,Waziri Mkuu,Kassim Majaliwa alishukuru kampuni zote na wadau wengine ambao wameonyesha moyo wa kusaidia wahanga wa tetemeko la ardhi ambao wanahitaji msaada wa kukarabati na kujenga makazi na miundombinu mingine.


