Mwalimu mbaroni akituhumiwa kutapeli

Imeandikwa na John Nditi, Morogoro

Imechapishwa: 14 Septemba 2016

MWALIMU wa Shule ya Sekondari Kihonda katika Manispaa ya Morogoro, Abdallah Kipinga (28) ametiwa mbaroni na Polisi akitumiwa kwa utapeli wa Sh milioni 1.4 kutoka kwa Daniel Chacha akidai kumpatia nafasi ya kujiunga na Jeshi la Ulinzi la Wananchi wa Tanzania (JWTZ) kupitia mmoja wa viongozi wa juu wa jeshi hilo. 

Kamanda wa Polisi wa Mkoa wa Morogoro, Ulrich Matei amesema mtuhumiwa huyo mkazi wa Bigwa na mwalimu wa sekondari Kihonda alikamatwa jana jioni mjini Morogoro.
Kamanda Matei alisema mwalimu huyo alimtapeli Chacha ambaye ni mkazi wa Tibuyu Sh milioni 1.4 kwa kumwingizia fedha kwenye simu yake kwa nyakati tofauti kwa kumuahidi kuwa angepatiwa nafasi ya kujiunga na JWTZ kupitia mmoja wa viongozi wa juu wa jeshi hilo ambaye alidai ni ndugu yake.
Kwa mujibu wa Kamanda Matei, Chacha baada ya kuona anazungushwa na mwalimu huyo aliamua kutoa taarifa Polisi kuhusu kutapeliwa fedha zake kwa njia ya kuwatumia majina ya viongozi mbalimbali.
Alisema uchunguzi wa tukio hilo unaendelea na utakapokamilika mtuhumiwa atafikishwa mahakamani kujibu shitaka litakalomkabili.


