
HATI MILIKI ZA KIMILA KUMALIZA MIGOGORO YA ARDHI NCHINI
Malinyi. Serikali kwa kushirikiana na Tume ya Taifa ya Mipango ya Matumizi ya Ardhi wameamua kutafuta mwarobaini wa kuondoa migogoro ya ardhi kwa kuanzisha mpango maalumu wa utoaji wa hati miliki za kimila ndani ya vijiji nchini.
Mkurugenzi wa Mipango Miji na Vijiji kutoka Wizara ya Ardhi, Nyumba na Maendeleo ya Makazi, Profesa John Lupala alisema mpango huo utatekelezwa kwa kipindi cha miaka kumi baada ya kupata mafunzo kupitia mradi wa kuanzisha Programu ya Kuwezesha Umilikishaji Ardhi (LTSP).
Profesa Lupala alitoa kauli hiyo juzi wilayani Malinyi Mkoa wa Morogoro kabla ya kuanza mkutano ulioshirikisha madiwani, maofisa ardhi, mipango miji na watendaji wa Serikali kwa lengo la kuchambua na kuingiza maoni mapya katika rasimu ya kwanza ya mpango wa matumizi bora ya ardhi wilayani hapa.
Alisema njia zinazotumika katika utekelezaji wa mradi huo zitasaidia kurahisisha mpango wa miaka miaka kumi kwa vijiji vingine nchini.
“Kwa sasa nchi nzima ina vijiji takriban 12,000 na wastani wa vijiji 9,000 vimeshapimwa mipaka yake, lakini changamoto iliyopo ni kwamba kuna vijijiji 1,640 ndiyo vimepangiwa matumizi ya ardhi,” alisema.
Akizungumzia hali ya migogoro na hatua za utekelezaji wa mradi huo, Profesa Lupala alisema uwazi ndiyo utakaofanikisha kukamilisha ugawaji wa hati hizo.
Mwanasheria wa Wilaya ya Malinyi, Beatrice Buya alisema asilimia 100 ya kesi anazopokea ofisini kwake ni migogoro ya ardhi.
Mkazi wa Kijiji cha Makelele, Isaya Mwilongo alisema chanzo cha migogoro ni baadhi ya viongozi wa Serikali za vijiji na kamati za ardhi kumilikisha ardhi watu wachache.
Mradi huo wa Dola 15.2 milioni za Marekani unatekelezwa kwa hisani ya nchi za Sweden, Denmark na Uingereza. 


