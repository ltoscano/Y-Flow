
Cuba yaitangazia neema Tanzania

Imeandikwa na Theopista Nsanzugwanko

Imechapishwa: 04 Oktoba 2016

SERIKALI ya Cuba imekubali kushirikiana na Serikali ya Tanzania katika nyanja mbalimbali, ikiwemo ujenzi wa kiwanda cha kisasa cha kutengeneza dawa za binadamu ili kupunguza kununua dawa nje ya nchi na ujenzi wa viwanda vya sukari.

Aidha, Serikali ya Cuba imeahidi kusaidia kuwajengea uwezo wataalamu wa Tanzania katika masuala ya utabiri wa majanga na namna ya kujikinga na uokoaji.
Hayo ni baadhi ya makubaliano yaliyofikiwa na serikali hizo mbili wakati wa mazungumzo baina ya Makamu wa Rais wa Cuba, Salvador Antonio Valde's Mesa na Makamu wa Rais wa Tanzania, Samia Hassan Suluhu wakati wa ziara ya kikazi ya siku tatu ya Mesa nchini inayomalizika leo. 
Akizungumzia makubaliano hayo waliyofikia jana Dar es Salaam, Makamu wa Rais Samia alisema makubaliano hayo ni pamoja na katika sekta za afya, elimu na maeneo mengine mapya ya ushirikiano ambayo ni utalii, viwanda, uwekezaji pamoja na kukabiliana na majanga.
Samia alisema katika sekta ya afya, Cuba imeahidi kujenga kiwanda hicho cha dawa ili kupunguza kununua dawa za binadamu nje ya nchi huku Tanzania ikiiomba Cuba kuendelea kusaidia kufundisha wataalamu wa afya na kuleta madaktari, ambapo hadi sasa wapo madaktari 24 kutoka nchini humo wanaosaidia kutoa huduma ya afya nchini.
Alisema katika kiwanda cha kutengeneza viuatilifu vya kuulia viluwiluwi vya mbu wanaoambukiza ugonjwa wa malaria kilichopo Kibaha mkoani Pwani, kitaanza kutengeneza kikamilifu viuatilifu katika kipindi kifupi kijacho lita milioni sita zitakazosaidia kuondoa ugonjwa wa malaria kwa Tanzania na nchi jirani. 
Alisema katika viwanda na uwekezaji ni kuwa biashara baina ya nchi hizo mbili bado ni ndogo, hivyo Tanzania wameomba kushirikiana katika uzalishaji wa sukari nchini, na kwamba timu ya awali ya wataalamu itakuja nchini kwa ajili ya mazungumzo ya kuwezesha uanzishwaji wa kiwanda hicho. 
Vile vile tumekubaliana kuwa na utaratibu wa wafanyabiashara kutembelea ili kuangalia fursa mbalimbali zilizopo baina ya nchi hizo.
Alisema katika sekta ya elimu, Cuba imekubali kuendeleza ushirikiano wa elimu kupitia Programu ya Elimu ya Watu Wazima ijulikanayo kwa jina la 'Yes I can' ambayo inahusisha kutoa mafunzo ya kusoma na kuandika kwa watu wazima kwa kutumia redio na video.
Alisema sehemu ya kwanza ya majaribio ya programu hiyo imekamilika kwa mafanikio makubwa ambapo mpaka sasa takribani watu 2,670 wamepatiwa mafunzo ya kusoma na kuandika kupitia programu hiyo.
Alisema programu hiyo itaendeshwa sasa nchi nzima kuanzia mwaka 2017/2018 na itanufaisha mamilioni ya wasiojua kusoma na kuandika kwa muda mfupi .
Akizungumzia maeneo mapya ya ushirikiano, alisema Cuba wamekubaliana kusaidia kuwajengea uwezo wataalamu wa utabiri wa majanga na namna ya kujikinga na uokoaji kutokana na Cuba kuwa na uzoefu wa muda mrefu katika kukabiliana na majanga ya aina mbalimbali, ikiwemo matetemeko ya ardhi, vimbunga na mengineyo.
Alisema hatua hiyo inatokana na Tanzania hivi karibuni kukabiliwa na tetemeko la ardhi ambalo wataalamu walishindwa kutabiri pamoja na kukabiliana na majanga hayo. Naye Makamu wa Rais wa Cuba, Mesa aliishukuru Tanzania kwa mapokezi mazuri katika ziara yake hiyo na kutaka ushirikiano baina ya nchi hizo mbili wa kihistoria kudumishwa licha ya kuwepo na mambo magumu, lakini uhusiano haukutikisika. 
Kuhusu uwekezaji alisema waendelee na kuwa wana mipango ya kuimarisha uhusiano katika sekta nyingine huku akitaka Tanzania na nchi nyingine, kusaidia katika Jumuiya ya Kimataifa kuondolewa vikwazo vilivyobaki baina ya nchi hizo mbili.
Awali, Makamu wa Rais wa Cuba alikutana na Rais John Magufuli na kukubaliana kuimarisha na kuongeza uhusiano na ushirikiano huku Rais Magufuli akisema serikali yake imejipanga kuhakikisha unaelekezwa katika maeneo yenye manufaa ya kiuchumi na ustawi wa jamii.
Alimuomba ashawishi wawekezaji kuja kuwekeza katika ujenzi wa viwanda vya dawa za binadamu ili kurahisisha upatikanaji wa dawa, kupunguza gharama na kuwekeza katika uzalishaji wa sukari nchini.


