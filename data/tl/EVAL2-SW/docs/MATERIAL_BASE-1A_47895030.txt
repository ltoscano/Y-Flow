Hiki kiburi cha kina Kinana kina nini?
May 08, 2014

MARA nyingi masaibu yanayotufika sisi wananchi wa kawaida huwa ni ya kujitakia. Mara nyingi vitendo vyetu hutufanya tuwe sawa na pweza wenye kujipalilia wenyewe makaa. Hebu chukulia, kwa mfano,namna tunavyowaenzi viongozi wetu, hususan wale wenye kututawala.
Viongozi hao wakipanda kwenye majukwaa sisi wananchi wa kawaida ndio wenye kuwashangilia na hata kuwaimbia nyimbo za kuwasifu utafikiri tunataka kuwafikisha mbinguni. Wakianza kuhutubu huwapigia makofi na vigelele hata kama wanayoyasema ni maneno ya uongo au yasiyoingia akilini.
Viongozi hao huwa hawaoni taabu kusema uongo au kutamka maneno ya kipuuzi. Hawaoni taabu kwa sababu wamekwishazoea kutufikiria sote kuwa ni wajinga, mabahaluli.
Mfano mzuri wa hivi karibuni ni matamshi ya Katibu Mkuu wa Chama Cha Mapinduzi (CCM), Abdulrahman Kinana, alipokuwa akiuhutubia mkutano wa hadhara katika viwanja vya Gombani ya Kale kisiwani Pemba. Matamshi hayo yalisikitisha na yalikuwa ya namna mbili.
Kuna yale yaliyokuwa ya uzushi mtupu na mengine yaliyoubiruwa ukweli. Miongoni mwa ya uzushi yalikuwa yale yaliyofanana na uongo anaoambiwa mtoto mdogo. Mheshimiwa huyu kwa sauti ya kiburi na yenye kumtweza Maalim Seif Sharif Hamadi alimsingizia uongo huyo Katibu Mkuu wa Chama cha Wananchi (CUF) ambaye pia ni Makamu wa Kwanza wa Rais wa Zanzibar.
Kinana alidai kwamba eti Maalim Seif aliulizwa hivi na Rais Kikwete: “Mbona huko unakokaa kwenye mikutano ya hadhara Pemba unazungumza mengine?” Na Maalim Seif akajibu: “Nazungumza yale ili kitumbua kisiingie mchanga.”
Mtu yeyote mwenye kuelewa jinsi mambo yalivyo na jinsi Rais wa Jamhuri ya Muungano wa Tanzania anavyozungumza na Makamu wa Kwanza wa Rais wa Zanzibar atajua tu kwamba aliyoyasema Kinana ni ya uzushi mtupu. Ni propaganda yenye lengo la kumfitinisha Katibu Mkuu wa CUF na wafuasi wake.
Kinana pia alisema kwamba viongozi wa upinzani wenye kudai Muungano wa Serikali tatu wana uchu wa madaraka na wanatoa hoja za vitisho. Maneno hayo ni ya kuupinda ukweli. Hakika ya mambo ni kwamba hadi sasa wenye kutoa hoja za vitisho ni viongozi wa CCM kutoka Bara na Zanzibar.
Swali linalojitokeza hapa ni hili: kwa nini kiongozi wa hadhi kama ya Kinana akawa haoni taabu usiku kuuita mchana na mchana kuuita usiku?
Nadhani sababu moja ya hayo ni kiburi chenye kuwafanya viongozi wa aina hiyo wawadharau wananchi wa kawaida. Hiyo dharau yao ndiyo inayowasababisha wawadanganye wananchi, hasa wale walio wafuasi wao. Na kila pale wafuasi wao wanavyowaenzi ndipo nao wanapozidi kuwadharau kwa sababu wanaamini ya kuwa wafuasi wao hawana lao jambo, wana amini kila waambiwacho na viongozi.
Kuna jingine tulilolisikia katika hotuba ya Kinana hapo Gombani ya Kale: mwanasiasa huyo akimshambulia binafsi Maalim Seif badala ya kuziporomoa hoja zake za kutaka mfumo wa Muungano wa Serikali tatu.
Mashambulizi hayo ya Kinana yanathibitisha jambo moja, kwamba yeye na wenzake wamefilisika kisiasa. Kwa upande mwingine, hadi sasa wapinzani wao wa Umoja wa Katiba ya Wananchi (UKAWA) hawakumsema mtu yeyote binafsi bali walitumia hoja kuziporomoa hoja za watetezi wa mfumo wa Muungano wa serikali mbili.
Halafu Kinana alijaribu pia kumkashifu Maalim Seif kwa kusema kuwa hakuleta maendeleo kwao Pemba akisahau kwamba hata Mwalimu Julius Nyerere naye hakuleta maendeleo kwao Butiama.
Pengine ni stahili yetu kupata viongozi sampuli ya Kinana kwa makosa tuyafanyayo. Kosa letu moja kubwa ni kwamba wakati mwingine huwa hatuwaenzi tu viongozi hao bali hufanya baya zaidi: hufika hadi hata ya kuwanyenyekea. Huo unyenyekevu wetu ndio wenye kutuchongea. Hulka yetu ya unyenyekevu inakuwa kama sumaku inayozivuta dharau za viongozi.
Kosa letu jingine ni hii tabia yetu ya kuwaita “vigogo” viongozi wa ngazi za juu. Nafikiri tunavyowaita hivyo baadhi yao hudhania kwamba labda kweli wao ni vigogo vilivyoumbwa kuhimili vimbunga na kila aina ya zilzala na haviwezi kung’oka. 
Wengine hujiona kuwa wana nguvu na uwezo wa kufanya walitakalo ilimradi yao yawaendee.
Katika kipindi hiki ambapo Tanzania inajaribu kujijengea utawala wa kidemokrasia, wananchi wanapaswa wawe macho na wahakikishe kwamba wanasiasa wao wanachukua hatua za kuimarisha utawala wa kisheria. Njia moja ya kufanya hivyo ni kujitahidi kuzifuata kanuni za kidemokrasia katika kupigania haki zao zote zikiwa pamoja na haki za binadamu.


