  Umuhimu wa kunywa maziwa
Kila Juni Mosi, Tanzania huungana na nchi nyingine duniani kusherehekea kilele cha Siku ya Maziwa Duniani. Makusudio ya sherehe hizo ni pamoja na kuwahimiza watu kujenga tabia ya kunywa maziwa kila siku kwa kiwango kilichopendekezwa ili kuimarisha afya zao.
Viwango vinavyopendekezwa kimataifa na Shirika la Afya Ulimwenguni (WHO) na Shirika la Chakula na Kilimo (FAO) ni kunywa lita 200 kwa mtu kwa mwaka. Kwa hapa Afrika Mashariki na Kati, kiwango hicho kinakaribiwa na wananchi wa Kenya wanaokunywa lita 140 kwa mwaka, kwa kila mtu.
Wananchi wengi hawana tabia ya kunywa maziwa kila siku. Takwimu za unywaji maziwa kama zilivyopatikana katika tovuti ya Bodi ya Maziwa Tanzania (TDB) zinaonyesha kuwa Mtanzania hunywa wastani wa lita 47 tu za maziwa kwa mwaka.
Wakati unywaji wetu wa maziwa ni wa kusuasua, kiwango cha udumavu hasa kwa watoto bado ni kikubwa.
Takwimu zinaonyesha kuwa takriban asilimia 35 ya watoto wenye umri chini ya miaka mitano bado wana udumavu hapa Tanzania. Zaidi ya hayo, mikoa ya Iringa, Njombe, Kagera, Dodoma, Ruvuma, Rukwa, Kigoma, Katavi na Geita ina viwango vya zaidi ya asilimia 40 ya watoto waliodumaa.
Sababu kubwa ya udumavu wa watoto hapa nchini ni ukosefu wa chakula cha kutosha na chenye virutubisho vyote muhimu kwa ujenzi wa afya bora.
Maziwa yana virutubisho vyote muhimu kwa ujenzi wa afya ya binadamu kama vile protini ya daraja la kwanza, mafuta, madini, vitamini, sukari ya asili aina ya lactose na maji. 
Watoto wakinyonyeshwa maziwa ya mama kwa miezi sita mfululizo na baada ya umri huo wakiendelea kunyonyeshwa na kupewa maziwa ya wanyama na chakula kingine watanusurika na udumavu.
Virutubisho vinavyo patikana katika maziwa vimo katika uwiano mzuri na hivyo vinaimarisha mifupa, meno, utendaji wa misuli, mishipa ya damu na kufanya kazi zingine.
Maziwa pia, yana kiasi kidogo cha madini ya sodiamu na potasiamu ambayo yana umuhimu mkubwa katika kumsaidia mtu kuwa na kiwango cha shinikizo la damu kinachokubalika kiafya.
Maziwa yana imarisha mifupa na meno ambapo asilimia 99 ya madini ya kalsiumu ndipo yanapo hifadhiwa. Tafiti mbalimbali zinaonyesha kuwa madini ya kalsiumu yaliyomo katika maziwa yana saidia kuboresha uzito wa mifupa.
Mifupa ikiwa na uzito mzuri inapunguza uwezekano wa mtu kupata mpasuko wa mifupa kutokana na uzito na mifupa kusagika, maradhi ambayo kwa sasa ni tishio hapa nchini na duniani kwa ujumla.
Mtu akifikia umri wa miaka 30, kama hapati madini ya ya kutosha, mwili unaweza kuichukua kalsiumu iliyomo katika mifupa na kuitumia kwa kazi zingine za mwili. Kitendo hicho kinaweza kudhuru afya.
Hata hivyo, unywaji maziwa kwa wingi yenye mafuta au wengine huiita krimu, unaweza kuongeza uzito kupita kiasi na kuongeza kasi ya kuzalisha lehemu.
Maziwa yana wingi wa mafuta aina ya "saturated fats" ambayo yataongeza kasi ya utengenezaji wa aina mbaya ya lehemu na hivyo kuongeza uzito. Kwa hiyo, ili kupata faida za unywaji maziwa, watu hasa wenye umri zaidi ya miaka 35 wanywe maziwa yenye kiwango kidogo cha mafuta.


