
Mke ni wako, posa ya nini tena?
Filamu ya "Gods Must be Crazy" ilitokana na simulizi nyingi za Kigiriki. Watu waliosimuliwa katika simulizi hii ni wale walioishi zaidi ya miaka 300 Kabla ya Kristu.
Waliamini kuwa dunia ni mfano wa meza kubwa sana na mwishoni mwa sayari hii ni korongo lisilo na mwisho.
Waliamini kwenye Miungu (wa neema alileta mavuno, wa hasira alisababisha tufani na tetemeko la ardhi n.k.). Kutokana na imani zao, vyema vilipokelewa lakini vile vya machukizo vilitupwa "mwishoni mwa dunia". Kwa upeo wao, Ugiriki ilikuwa ndiyo dunia katika ukamilifu wake.
Walikuwa na mwanasayansi mmoja aliyeitwa Aristotle. Alikaa ufukweni mwa bahari na kuitazama meli iliyong'oa nanga. Kila ilivyokwenda ilipungua ukubwa na kupotea kuanzia chini. Mwisho ikapotea milingoti. Akasema "msinitanie; Dunia ni duara. Ingelikuwa kama meza, meli ingetumbukia kule mwisho". Wagiriki wakamjibu "Wewe ndiyo unatutania; unataka Mungu wa hasira atushushie tufani?"
Wakamkosakosa kumpeleka "mwisho wa dunia" na yeye akakimbilia Chalkis.
Filamu ile ya "Gods Must be Crazy" kwa sehemu kubwa ilichezwa katika Jangwa la Kalahari. Rubani wa ndege anatupa chupa ya Coca dirishani, inaangukia mawindoni. Mwindaji wa kabila la Xhosa anaiokota na kuifurahia. Anaitumia kama chombo cha muziki, kiwashio cha moto, silaha na mambo kemkem.
Watu wakaanza kuimezea mate na kuanza kuigombea. Wakubwa walipoona hivyo waliiona kuwa ni laana, wakaamuru ikatupwe mwisho wa dunia. Mwindaji kwa kuamini kuwa ile ilikuwa ni zawadi kutoka kwa Miungu, aliipeleka akiamini kuwa anairudisha mikononi mwao. Huko aligundua kuwa hakukuwa mwisho wa dunia.
Leo ukiitazama bahari, hutaweza kuona inapoishia bali utaona ikiungana na anga.
Hutaliona boya lililoko kule kwa sababu upeo wako wa kuona unaishia pale. Tai angeweza kumwona samaki kwenye umbali ule kwani ana upeo mkubwa wa kuona. Jicho lake lina uwezo mara nane zaidi ya jicho la mtu wa kawaida. Kama mtu angepewa uwezo wa kuona kama tai angemwona mbu aliyeko ndani ya chumba kwenye ghorofa ya nane!
Jicho lina mawasiliano ya moja kwa moja na ubongo. Ndiyo maana mtu akikufanyia kiini macho anakupoteza akili kwa muda. Fikiria ule wizi wa mifukoni ulioitwa "mdudu"; mwizi anakuonesha begani pako akisema "mdudu..." Nawe unageuza macho kuangalia. Tahamaki unachukuliwa mpaka viatu bila kutambua. 
Unabisha? Wewe sasa utatuchelewesha, lakini fanya zoezi lifuatalo: simama umbali wa hatua moja kutoka mlangoni kwako. Iite nguzo ya kushoto "kushoto" na ya kulia "kulia".
Sasa fanya kama unatembea kijeshi: "kushoto, kulia..." huku hukiziangalia nguzo kwa majina yake bila kugeuza mwili wala kichwa. Nina maana uwe unageuza macho. Fanya kwa mfululizo wa dakika tano halafu niambie.
Lakini tafadhali usianze sasa hivi hadi tumalize simulizi. Haya tuendelee: Unapokutana na mtu na ukajiuliza "huyu nilimwona wapi kabla?" ujue macho na ubongo vinafanya kazi kwa kasi kubwa. Jicho liliona, likapeleka kwenye ubongo kuhifadhiwa. Sasa ubongo unaoanisha taswira ya leo na ile iliyohifadhiwa. Inafunguliwa "hard disk" ya kumbukumbu, inaingizwa taswira mpya na "comand" ya "search" inabonyezwa.
Mara "sub folders" za kantini, darasani, mesi, uwanjani, hosteli na nyingine nyingi zinaonekana. Ubongo una "right click" kabrasha dogo la hosteli kuangalia je, limehifadhiwa wapi? Hapo kabrasha kubwa la UDOM linaonekana. Unatanua domo na kujiachia "Habari za tangu tulipoachana UDOM!" Usicheze na Mungu wewe!
Kwa kawaida kila kiumbe kina upeo wa kufikiri. Ingawaje kuna tofauti kati ya viumbe, lakini kila kimoja hujiona sawa zaidi kuliko kingine. Kwenye ajali ya moto, binadamu huwashangaa siafu, sangara na sungusungu wanajaribu kuuzima moto kwa kuuvamia.
Kwa upande wao wadudu hawa hujiona kuwa wako sawa kwa sababu wanapoungua hupasuka na kumwaga sumu yenye kaboni. Kwa njia hii moto unaweza kuzimika kabla ya kumfikia malkia wao na mayai yake. Wao humshangaa binadamu anayekimbilia maji kuzima moto, maji ni muungano wa hewa za haidrojeni na oksijeni. Ili moto uwake unahitaji hewa ya oksijeni!
Tofauti ya upeo haipo kwa viumbe waliotofautiana pekee. Hata viumbe wa aina moja huwa na tofauti sana. Wapo binadamu kama sisi ambao ni manguli wa kutengeneza tungo na kuzisusa ziliwe na mchwa. Pia, wapo binadamu kama Wazungu walio manguli wa kuokota tungo zilizosuswa na kuzitumia.
Kila mwaka dunia hukusanyika Ulaya kuona na kununua tungo za Kiswahili. Kule wanapata historia na habari za Waswahili wengi maarufu, kwa uchache tu niwataje Farouk Topan, Mathias Mnyampala, Said Mohammed, Abdilatif Abdalla, S.A. Kandoro, Ngalimecha Ngahyoma, Euphrase Kezilahabi, Penina Mlama, Ndyanao Balisidya, Elvis Musiba, Hammie Rajab, Ben Mtobwa, Shaaban Robert, Edwin Semzaba, Shafi Adam Shafi, Chachage Seith Chachage (ngoja niache maana mzuka ukinipanda ntamaliza gazeti zima!)


