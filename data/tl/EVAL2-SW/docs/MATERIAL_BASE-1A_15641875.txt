
Bendi yatumbuiza, yaboresha nidhamu
WAMETUNUKIWA kipaji cha uimbaji na Rabuka mwenye neema W na wakapokea zawadi ya vyombo vya muziki kutoka kwa mdhamini ndiposa talanta zao zipaliliwe.
Chambilecho wahenga barabara ndefu haikosi kona, ni watoto waliokumbwa na msururu wa changamoto za maisha kwani wanatoka katika mitaa mitano mbalimbali ya mabanda katika Kaunti ya Nairobi.
Fauka ya hayo, wengine hulelewa na mama zao, hutoka katika familia zilizokolea ulevi wa kupindukia na wengine kuanguka tumbwi na kuzama zii katika bwawa la mihadarati. 
Kutana na bendi ya watoto wa St John's Community School (St John's Community School Brass Band), iliyoko kwenye mtaa wa Pumwani, Nairobi.
Kwa mujibu wa Meneja wa Mipango shuleni humu, Bi Sally Gatei, watoto katika shule hii hutoka katika mitaa ya Majengo, Kitui, Kanuku, Kiambiu na Motherland mkabala wa Mto Ngong. nidhamu Bi Gatei alisema ni shule iliyoanzishwa mwaka 1957 na wamishenari ikiwa na wanafunzi 12.
Lakini wakati huu, yaendeshwa na kanisa la Kianglikana Kenya, Dayosisi ya Nairobi. Bendi ya shule ilibuniwa mwaka 2014 baada ya wanafunzi wa shule ya upili ya Drumen iliyoko Norway kutoa msaada wa vyombo kwa minajili ya mtoto Mwafrika katika shule ya St John's.
"Baada ya kupata vyombo, hatukuwa na la kutabasamu baada ya kukosa mwalimu wa kufunza watoto. Tulikuwa na imani, hatukukata tamaa, tulipiga moyo konde na kisha tukafanikiwa kumpata mwalimu Bw Ernest Nthenge anayefunza watoto chini ya kandarasi," Bi Gatei asema.
Bw Nthenge ana ujuzi kutoka kanisa la AIC Matungulu, na Kayamba Fiesta. 
Aliongeza kwamba nia ya bendi hiyo ni kukuza vipaji vya watoto na pia kutumiwa kama njia moja ya kurekebisha tabia za wanafunzi.
Mwalimu mkuu wa shule hiyo, Bi Jedidah Maina, alisema bendi ina wanachama 15 watokao katika darasa la pili hadi la sita.
"Tunawaonyesha pia talanta zinaleta mapato," asema.


