Siasa za Vita Baridi zilitukanganya
Mar 06, 2014

NIMEKUWA nikisimulia matukio yaliyotokea katika historia yetu kwa madhumuni ya kujadili hoja kuu ambazo zimetuathiri na zimetufanya tuwe tulivyo hivi leo. Ni majuha pekee ndio wanaweza kudhani kwamba wanaweza kusahau historia yao na bado wakabaki kuwa taifa au jamii.

Hatuna budi kujifunza kutokana na matatizo tuliyoyapitia, na pia kujifunza kutokana na mafanikio tuliyoyapata huko nyuma. Hivyo ndivyo tutaweza kujenga taifa lenye mustakabali tunaoutaka. La sivyo tutakuwa ni watu wa kutangatanga na katu hatutakuwa taifa.

Sakata la Uhuru wa Angola na msimamo wetu kama nchi ni muhimu sana, na sura ya msingi katika somo la diplomasia yetu, hususan kwa sababu tulikuwa ni taifa lililojulikana kama kinara wa harakati za ukombozi wa Bara la Afrika.

Angola ililigawa Bara la Afrika vibaya. Tuligawanyika kufuata mirengo miwili: mmoja ulikuwa wa nchi zilizokuwa zikiiunga mkono Serikali ya Agostino Neto na MPLA, na mrengo wa pili ukiwa ni ule uliompinga Neto na chama chake. Sisi tuliingizwa humo. Kwa vipi?

Hili ni muhimu kulielewa. Katika muktadha wa Vita Baridi, nchi ziligawanyika kufuatana na misimamo ya nchi hizo kuhusu uhusiano uliokuwapo baina ya nchi za Magharibi na zile za Mashariki. Mara nyingi, kama nilivyosema mara kadhaa, misimamo hiyo ilitokana na siasa za ndani. Nchi zilizoongozwa na siasa za aina fulani, ndani zilikuwa zinaenenda kwa namna inayofanana na siasa hizo katika siasa za nje, yaani diplomasia.

Nchi zilizojinasibu kama nchi za kijamaa, kama Tanzania mathalan, zilijikuta mara kwa mara zikirandana na misimamo ya kuunga mkono, kidiplomasia, nchi za kijamaa, hususan katika masuala ya ukombozi na kupinga ubeberu katika ujumla wake. Nchi kama Kenya, ambazo katika siasa za ndani, zilikuwa na mwelekeo wa kibepari, zilikuwa na misimamo tofauti katika diplomasia. Zilikuwa, kwa ujumla, upande wa nchi za Magharibi. 

Upande wa kwanza, ilikokuwa Tanzania, ulikuwa na nchi kama Msumbiji, Guinea Bissau, Algeria, Ethiopia, Kongo-Brazza na kadhalika, wakati upande wa pili, ilikokuwa Kenya zilijikuta nchi kama Ivory Coast, Chad, Liberia, Tunisia, na kadhalika.

Wafuatiliaji wa masuala ya diplomasia ya ukombozi barani Afrika tulijua hivyo, kiasi kwamba mjumbe wa nchi fulani alipokuwa akisimama kuongea tulikuwa tukijua atasema nini, atakuwa na msimamo gani. Misimamo hii ilijitokeza mara kwa mara katika masuala mengine kadhaa, kwa mfano mgogoro wa Sahara Magharibi.

Katika mantiki hiyo, ilishangaza sana kwa Tanzania kushindwa kuitambua Jamhuri ya Watu wa Angola ilipotangaza Uhuru wake tarehe 11/11/1975. Ni vipi nchi yetu ilifikia msimamo kama huo? Ni akina nani walitufikisha hapo? Ni maslahi gani tulikuwa tunatetea?

Tulijikuta katikati ya mikondo na misukosuko ya Vita Baridi. Wakuu wa mataifa ya Magharibi hawakutaka Angola itawaliwe na MPLA, kwa kile walichokiona kama ukomunisti. Huu ulikuwa ni wakati ambapo akina Nelson Mandela, Robert Mugabe na Joshua Nkomo walichukuliwa kama Wakomunisti, na walikuwa wakipigwa vita na nchi za Magharibi.

Katika mapambano haya ya kiiitikadi kila aina ya silaha ilitumika, ikiwa ni pamoja na ushawishi wa itikadi za kidini, utaifa, ukabila na kadhalika. Rushwa za kila aina zilitumika kuwarubuni wakuu wa serikali zetu na hususan wakuu wa diplomasia katika nchi zetu. Mara kadhaa vitisho pia vilitumika, na aghalabu watu waliuawa.

Nimeeleza kwamba Savimbi alikuwa ni wakala wa shirika la ujasusi la Ureno, PIDE, na jukumu lake kuu lilikuwa ni kuidhoofisha MPLA, kivita na kisiasa, ili isishike madaraka nchini Angola. Kwa bahati mbaya sisi tulijikuta katika mkanganyiko wa kumuunga mkono Savimbi katika kipindi muhimu mno katika historia ya Angola. Tuliyumbishwa na nchi za Magharibi.

Tarehe 11/11/1975 wanafunzi wa Chuo Kikuu cha Dar es Salaam walifanya maandamano ya kuadhimisha siku ya Uhuru wa Angola, na wakamkabidhi Mwalimu Julius Nyerere hundi ya fedha za kuisaidia Angola. Mwalimu alishindwa kutamka kuitambua Jamhuri ya Watu wa Angola, na akasema kwamba hajui zile fedha angempa nani. Akataka iundwe serikali ya umoja wa kitaifa nchini Angola.

Taarifa hizi nilizipata nikiwa mjini Luanda, mahali ambako tulikuwa tumezingirwa na UNITA na wenzi wao makaburu (kusini) na FNLA na walevi wa Zaire (kaskazini). Nilijiuliza, huu umoja wa kitaifa utakuwa umoja kati ya nani na nani? Kati ya MPLA na makaburu na Mobutu?

Nilipotoka Luanda nilipitia Maputo, Msumbiji, na kuzungumza na aliyekuwa balozi wetu huko, Obed Mbogo Katikaza nikimweleza jinsi nilivyokuwa nimefadhaishwa na msimamo wa nchi yangu kuhusu Angola. Alichoniambia kilinishangaza zaidi.

Balozi Katikaza alinieleza kwamba alikuwa akipita taabu sana kukutana na Rais wa Msumbiji, Samora Machel, ambaye alikuwa akimuulizauliza juu ya msimamo wa Tanzania kuhusu Angola. Katikaza aliniambia kwamba alimweleza Samora kwamba alipeleka taarifa zote muhimu Wizara ya Mambo ya Nje, na kwamba kila mara alisisitiza umuhimu wa kuitambua serikali ya MPLA siku ya Uhuru.


