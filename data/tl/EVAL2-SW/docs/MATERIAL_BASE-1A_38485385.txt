Mzimu wa Shitambala waitesa Chadema Mbeya Vijijini
May 06, 2015

WANANCHI wa Jimbo la Mbeya Vijijini bado wanaamini kwamba Sambwee Shitambala aliwasaliti, ni imani inayowafanya wamtilie shaka kila mtangaza nia katika jimbo hilo kupitia Chama cha Demokrasia na Maendeleo (Chadema).
Hatua ya wananchi hao inaelezwa kuchangiwa zaidi na uwekezaji walioufanya kwa mwanasiasa huyo aliyejijengea jina wakati akiwa mgombea wa Chadema katika uchaguzi mdogo kwa Jimbo la Mbeya Vijijini mwaka 2008.
“Unapotembelea jimboni kujitambulisha wanauliza, nyinyi vijana hamtatufanya kama mwenzenu?” anabainisha, Jacob Wila ambaye ni mmoja wa watangaza nia katika jimbo hilo.
Hofu ya watangaza nia katika chama hicho inathibitishwa pia na Mwenyekiti wa Chadema, Wilaya ya Mbeya Vijijini, Jackson Mwasenga, akisema wananchi wanayo haki ya kuhoji kutokana na kilichotokea katika uchaguzi mdogo huo ambao chama hicho kiliwakilishwa na Shitambala ambaye baada ya kushindwa alihamia Chama cha Mapinduzi (CCM).
Hatua ya mwanasiasa huyo kuhamia CCM baada ya kushindwa ilijenga imani miongoni mwa wanachama wa Chadema mkoani Mbeya kwamba alikihujumu chama chao.
“Lazima wajue nani anakwenda, ana dhamira gani, Chadema bado inaaminika sana Mbeya Vijijini na hili jambo lipo wazi,” anasema Mwenyekiti huyo katika mahojiano yake na Raia Mwema.
Jimbo la Mbeya Vijijini lina kata 26, na kwa mujibu wa Mwenyekiti huyo wa Chadema, Wilaya ya Mbeya Vijijini, wamejipanga kuongoza halmashauri ya wilaya hiyo. Kufikia hatua hiyo watalazimika kushinda zaidi ya nusu ya kata hizo hizo, jambo ambalo wanasema litawezekana na hata kuchukua kata zote.
Kuelekea uchaguzi mdogo huo wa mwaka 2008, uliofanyika baada ya Mbunge aliyekuwepo, Richard Nyaulawa kufariki, Chama cha Demokrasia na Maendeleo, kilifanikiwa kujijenga hadi vijijini ndani ya jimbo hilo na kutishia uhai wa CCM katika wilaya hiyo.
Kuimarika kwa chama hicho maeneo ya mijini na vijijini katika wilaya hiyo kulijenga imani kubwa ya kushinda katika uchaguzi huo, hivyo taarifa za kushindwa, tena na mgombea wa CCM ambaye wao waliamini kuwa hakuwa akikubalika kama ilivyokuwa kwa mgombea wao, kulimweka katika wakati mgumu Shitambala, wakimshutumu kukihujumu chama chao.
Shitambala alikihama chama hicho na kujiunga na mahasimu wao, CCM, ambapo miongoni mwa madai yake ilikuwa pamoja na kukithiri kwa upendeleo ndani ya uongozi wa chama hicho.
Wakijiandaa kwa Uchaguzi Mkuu wa mwaka huu, wanachama wa chama hicho walionyesha nia ya kuwania nafasi ya ubunge, wamejikuta wakikabiliwa na swali la; “Nyinyi vijana, hamtatufanya kama mwenzenu?”
Wanachama 34 wajitokeza
Hadi sasa, Jimbo la Mbeya Vijijini ndilo limejitokeza kuwa na idadi kubwa zaidi ya wanachama walioonyesha nia ya kuwania nafasi ya ubunge, ambapo hadi Juma lililopita takribani wanachama 34 walifahamika kujitokeza.
Kwa mujibu wa taarifa kutoka ofisi za chama hicho jimboni humo, kwa mara ya kwanza, watumishi wa serikali ni miongoni mwa waonyesha nia hao, jambo ambalo halikuwezekana katika chaguzi zilizopita tangu kurudishwa kwa mfumo wa demokrasia ya vyama vingi nchini.
Mbali ya watumishi wa serikali, wapo pia wafanyabiashara na wakulima. Katika chaguzi zilizopita, hata wafanyabiashara waliohofu kugombea nafasi za uwakilishi kupitia vyama vya upinzani, lakini katika uchaguzi wa mwaka huu hofu hiyo imetoweka.
Hata hivyo, walio wengi wanasita kujitangaza mapema wakihofia kuhatarisha ajira zao, hivyo wanasubiri kuanza kwa mchakato rasmi ndipo wajitose rasmi.
Wachache waliothubutu kuweka nia yao hiyo hadharani ni pamoja na Mratibu wa Kanda, Nyanda za Juu wa chama hicho, Frank Mwaisumbe, Jacob Wila, Stephano Mwandiga na Daud Mponzi.
Mwaisumbe anaeleza wazi kwamba atagombea na kwamba hana sababu ya kuhofia chochote. Katika hoja kuhusu mzimu wa Shitambala, anathibitisha kuwepo kwa hofu hiyo miongoni mwa wananchi, inayotokana na kuwepo taarifa za usaliti miongoni mwa waonyesha nia kupitia chama hicho.
Mwanachama mwingine aliye wazi kuzungumzia nia yake ya kuwania Jimbo hilo la Mbeya Vijijini ni Jacob Wila, ambaye anaamini kuwa mfumo wa chama chake wa kuwapata wawakilishi kwa nafasi mbalimbali ndio utakaoamua yupi anafaa kupeperusha bendera ya chama hicho kwa nafasi ya ubunge.
“Mimi naamini kuwa mfumo utatumika kumpata mgombea, lakini sio nguvu ya kiongozi iliyopo nyuma ya mgombea,” anasema Wila.
Miongoni mwa mambo yanayowasumbua watangaza nia wa chama hicho hivi sasa ni pamoja na suala la mgongano wa kimaslahi wa watangaza nia wake, ambapo wapo wenye kushikilia nafasi za uongozi wa chama hicho lakini wakati huo huo wakionyesha nia ya kuwania nafasi za uongozi wa umma, ikiwamo udiwani na ubunge.


