Hatujaona mwisho wa vituko Bunge la Katiba
Mar 26, 2014

MWEZI sasa unapita na Bunge la Katiba halijaanza hata kupitia ibara ya kwanza ya rasimu ya Katiba mpya!
Na kama mahusiano ya pande mbalimbali yanatupa utangulizi wowote ni rahisi kusema kuwa licha ya kuwa mchakato huu ni haramu lakini uharamu wake utatufunulia matatizo makubwa zaidi pale mijadala ya vipengele mbalimbali vya rasimu itakapoanza.
Tayari tumeona katika suala la muundo tu wa Muungano pande mbili zinatofautiana kwa kiasi kikubwa kwamba sijui zitaweza vipi kupatana. Alitangulia Mwenyekiti wa Tume ya Katiba Jaji Joseph Sinde Warioba kwa kuwasilisha rasimu kwa Bunge la Katiba. Lakini hili lenyewe halikuwa rahisi kama tulivyoshuhudia pale ambapo siku aliyokuwa awasilishe rasimu hiyo kutokea vurugu zilizomsababishia ashindwe kufanya hivyo licha ya mzee wa viwango na kasi Mwenyekiti wa Bunge hilo Samuel Sitta kujaribu bila mafanikio kumpa nafasi hiyo.
Alipopata nafasi ya kuzungumza siku iliyofuatia Warioba alizungumza bila kumung’unya maneno; akawa shujaa kwa watu wengi na wakati huo huo akajitangaza adui kwa watu wengi vile vile. Alionekana ni shujaa wa kusema ukweli kuhusu kiini cha tatizo la kuendelea na mfumo wa Serikali Mbili, mfumo ambao umegubikwa na malalamiko mengi ambayo yameshindwa kutatuliwa ndani ya mfumo huo.
Warioba alishangiliwa na Bunge lililogawanyika. Alipokuwa akitaja malalamiko au kero ambazo Wazanzibari wanaziona kwa Tanganyika na mfumo wa Serikali Mbili kundi la Wazanzibari lilionekana wazi likishangilia kwa nguvu zaidi huku wenzao wa Bara wakiwa wanasikiliza kwa makini. Na wakati kibao kimegeuzwa ilikuwa ni zamu ya watu wa Bara kushangilia pale ambapo Warioba alipokuwa anabainisha malalamiko ya Watanganyika hasa kuhusiana na Wazanzibari.
Lakini hotuba ya Warioba haikukaa na kukubaliwa kirahisi kwani watu walijua kabisa kuwa mpango wa kutengua kanuni ili kumfanya Warioba atoe hotuba yake kabla ya Bunge kuzinduliwa rasmi na Rais Jakaya Kikwete ulikuwa na lengo la kumpa nafasi Rais Kikwete kuandaa majibu ya hoja za serikali tatu.
Na si hivyo tu, kwa vile Rais Kikwete ni Mwenyekiti wa CCM na Bunge la Katiba karibu asilimia 80 ni wana CCM, kumpa nafasi Kikwete kuzungumza baada ya Warioba ilionekana pia ni njia ya Mwenyekiti wa Bunge – Waziri katika Serikali ya Kikwete na Mbunge wa CCM – kujaribu kuokoa jahazi. 
Na hivyo ndivyo alivyofanya Kikwete. Alipozungumza na Bunge hilo katika hotuba iliyokuwa ikisubiriwa kwa hamu, Rais hakufanya ajizi bali alionekana moja kwa moja akijaribu kutuliza ukali wa hotuba ya Jaji Warioba kwa kupigia debe mfumo wa Serikali Mbili. Hotuba yake ilipokewa kwa kushangiliwa na kufurahiwa na kundi la wabunge wa CCM na wale ambao wanaamini katika mfumo huo.
Hata hivyo, hotuba hiyo ilionekana kuwachefua watu wengine hasa ambao walikuwa wanaamini kuwa Rais Kikwete hakutakiwa kujiingiza katika mjadala wa vifungu vya Katiba na badala yake angeweza tu kuzungumza kwa kuwataka wabunge wawe huru kufikia muafaka baada ya majadiliano ya wazi na yenye kuweka maslahi ya Taifa mbele.
Hivyo, kwa hawa walionekana kuwa Rais Kikwete amejaribu kuvuruga mchakato wa Katiba mpya ambao yeye mwenyewe ndiye aliyeuanzisha na ambao ulitengenezwa kwa maono yake. Hili liliwakera baadhi ya wajumbe na bila ya shaka si wajumbe wa upinzani tu au wa kundi la 201 bali hata wana CCM wengine.
Na haya yote yametokea ndani ya huu mwezi na yametokea kabla hata ya kuanza kupitia vifungu vya rasimu hiyo. Si jambo la ajabu basi kusema pasi ya shaka kuwa kwa mtindo tuliouona hadi hivi sasa ni wazi kuwa huko Bunge la Katiba tutaona vituko vingi zaidi; vituko ambavyo sitoshangaa vinaweza kabisa kusababisha Bunge hili kuvunjika kwani sioni dalili ya watu kukubaliana kubadilisha mawazo (compromise).
Tutashuhudia kuwa mjadala utakaponoga hata Sitta hatoweza kuuhimili kwani tofauti kati ya wajumbe ni kubwa mno kuliko tofauti zile ambazo tumezizoea kuziona kwenye Bunge la kawaida. Na ni tofauti ambazo Wazanzibari hawajawahi kuziona kwenye Baraza la Wawakilishi. Sidhani kama hata Rais Kikwete ataweza kuokoa jahazi kwani kuna dalili kuwa hii safari ya juzi ya Dodoma haitokuwa ya mwisho.
Ni kwa sababu hiyo Wa tanzania waliokubali mchakato huu wajiandae kuona vituko vya wanasiasa kwani Bunge hili ni la wanasiasa kwa kiasi kikubwa. Na sote tunajua wanasiasa wana maslahi yao, kuuza sura, kujionesha wanajua n.k Tutaona vituko watakapopitia vifungu vingine vingi tu na kama ilivyokuwa vigumu kuamua kama kura iwe ya wazi au ya siri, kwa mwezi mzima, sijui itakuwaje kwenye baadhi ya vifungu.


