
Mapolo wachapana waking’ang’ania mnofu wa kuku
KULIZUKA kizaazaa wanachama wa kikundi kimoja mtaani hapa walipopigana wenyewe kwa wenyewe waking’ang’ania nyama ya kuku.
Kulingana na mdokezi, wanachama hao walipanga sherehe ya kufungua mwaka na wakakubaliana kununua vyakula mbalimbali ili kusherehekea. Walinunua mbuzi wawili na kuku sita na vinywaji vya aina tofauti.
Kwa mujibu mdokezi, wanachama hao walikubaliana ni viongozi pekee ambao wangekula nyama ya kuku.
Hata hivyo, wanachama wengine walienda kinyume na makubaliano hayo na kunyemelea nyama ya kuku jambo ambalo lilileta mvutano.
“Mvutano ulizuka na kupelekea kuvunjika kwa mkutano kila mmoja akitaka kupata kipande cha nyama ya kuku. Vyakula vingine vilitapakaa kila mahali,” akasema mdokezi.
Na PETER OFWARE


