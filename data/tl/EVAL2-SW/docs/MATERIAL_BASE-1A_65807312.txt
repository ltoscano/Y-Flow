
Jela Miaka Mitatu Kwa Kutukana Mtandaoni
Dar es Salaam. Mahakama ya Wilaya ya Ilala, imemhukumu kifungo cha miaka mitatu jela, Naila Aminel (24) au kulipa faini ya Sh5 milioni baada ya kukiri shtaka la kutukana kupitia mtandao.
Aminel ambaye ni mfanyabiashara na mkazi wa Kariakoo, anadaiwa kutenda kosa hilo kinyume na kifungu namba 23 (1) na (3)
cha Sheria ya Makosa ya Mitandao Namba 14 ya mwaka 2015.
Hata hivyo, mshtakiwa huyo alilipa faini hiyo na kuepuka kifungo.
Mshtakiwa huyo alimtukana mlalamikaji Martha Sebarua kwenye mtandao kuwa alimchukulia mume wake na walipiga picha za utupu na kumtumia kwenye simu yake.
Hakimu Mkazi Mwandamizi Mfawidhi wa mahakama hiyo, Said Mkasiwa alisema juzi kuwa mshtakiwa alikiri kutumia lugha ya matusi ambayo haifai katika jamii.
Mshtakiwa huyo alisema hakumtukana mlalamikaji isipokuwa alifanya hivyo kwa kuwa alimchukulia mume wake na walipiga picha za utupu na kumtumia kwenye simu yake.
Akisoma hati ya mashtaka, Wakili Mitanto alisema mshtakiwa alitenda kosa hilo Februari 13 katika eneo la katikati ya jiji.


