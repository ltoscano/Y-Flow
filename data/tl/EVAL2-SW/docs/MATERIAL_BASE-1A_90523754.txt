Lengo la kujenga uchumi wa viwanda laungwa mkono

Imeandikwa na John Nditi, Morogoro

Imechapishwa: 29 Oktoba 2016

MTANDAO wa Vikundi vya Wakulima Tanzania (Mviwata), unaunga mkono lengo la Serikali kujenga uchumi wa viwanda ambao utajengwa juu ya mifumo ya uzalishaji wa kilimo katika kuzingatia historia ya uchumi wa taifa tangu wakati wa Azimio la Arusha.

Hayo yalisemwa na Mwenyekiti wa Mviwata, Veronica Sophu kupitia tamko la mtandao huo, lililotolewa juzi kwenye kongamano la kitaifa la wakulima katika Manispaa ya Morogoro.
Katika tamko hilo pia Mviwata ilieleza kufarijika kwake na tamko la Rais John Magufuli, alilolitoa katika majumuisho ya kikao cha 17 cha Wakuu wa Nchi za Afrika Mashariki.
Rais Magufuli ambaye ni Mwenyekiti wa jumuiya hiyo katika kikao hicho alitumia fursa hiyo kuahirisha kusaini makubaliano ya Ubia wa Kiuchumi (EPA), kati ya nchi hizo na Jumuiya ya Ulaya (EU) ili kujipa muda wa kutafakari na kujiridhisha iwapo kuna maslahi kwa mataifa ya Afrika Mashariki.


