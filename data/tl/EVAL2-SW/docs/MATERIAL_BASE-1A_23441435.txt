Ni kweli Rais huchaguliwa na Mungu lakini â€¦
Nov 04, 2015

WAKATI tukisubiri majibu ya Uchaguzi Mkuu ili kumfahamu nani ataibuka rais wa taifa letu kwa awamu ya tano ninakubaliana na wale wanaosema kwamba Rais huchaguliwa na Mungu na kwamba Rais wa Tanzania amekwishachaguliwa na Mungu, ni ukweli mtupu.
Sidhani kuna mtu wa kupingana na hoja hii. Pamoja na utabiri wangu na kuonyesha asilimia za ni nani anaweza kuibuka mshindi, sina ubavu wa kupingana na hoja hii ya kwamba rais huchaguliwa na Mungu. Wa tanzania ni wacha Mungu. Idadi kubwa ni waumini wa dini zetu za kigeni na waliobaki wanamwabudu Mungu wa dini zao za jadi.
Katika dini zote tunafundishwa kwamba Mungu, alishapanga yote na anajua yaliyopo sasa na yale yanayayokuja kesho. Yeye hutoa na kutwaa. Ndiye ajuaye saa na wakati wa kila jambo. Binadamu hupanga na Mungu, hupangua. Haya ni mafundisho yaliyo kwenye dini zote.
Hivyo si lengo la makala hii kupingana na hoja hiyo, mjinga peke yake ndiye anaweza kupingana na hoja hii. Nisingependa kujiweka kwenye kapu la wajinga, hata hivyo ni mjinga gani ana ubavu wa kukubali kwamba yeye ni mjinga? Mjinga akikubali ujinga wake anakuwa si mjinga tena. Mjinga ni yule asiyetambua kwamba yeye ni mjinga! Ni watu wachache waliojaliwa neema ya kukubali hali zao. Mlevi, kukubali kwamba ni mlevi anakuwa hajalewa, aliyelewa sawa sawa atakwambia pombe umeninywesha wewe? Mwizi, kukubali kwamba yeye ni mwizi ni kazi, atakwambia, ninasingiziwa! Hali ni mbaya hadi kufikia hatua ya kuficha magonjwa. Mtu atakwambia anaumwa kichwa, mgongo au tumbo, kumbe anasumbuliwa na magonjwa ya zinaa. Magonjwa haya yanatibika, lakini kwa kuendekeza tabia hii ya kutokubali hali halisi kuna watu wanapoteza maisha yao kwa njia hii. Madaktari wanatibu kichwa, kumbe mtu anaoza sehemu zake za siri. Ukimwi, umeenea kwa njia hii, watu wanaficha, wanabaki kusema shinikizo la damu, ugonjwa wa muda mrefu, homa nk. Ipo mifano mingi ya kuonyesha jinsi mwanadamu asivyopenda kukubali hali halisi. Kwa upande wa sisi wa Afrika, au niseme sisi Wa tanzania, hali ni mbaya zaidi. Wenzetu katika nchi zilizoendelea, wamekwisha jijengea tabia ya kukubali hali halisi.
Mimi si mjinga! Isichukuliwe kwamba ninakataa kukubali hali halisi. Ningekuwa mjinga, ningekubali ujinga wangu, ili nitolewe kwenye kundi la wajinga. Sipingani na hoja hii! Lengo la makala hii nikutaka kuuliza swali: kama rais wetu amekwishachaguliwa na Mungu, kazi yetu sisi Wa tanzania ni nini? Tukae tu na kubweteka? Kwa nini tuwepo kama hatuwezi kusaidiana na Mwenyezi Mungu, kujichagulia rais anayetufaa? Alituumba tu kama mapambo? Alituumba tuwajibike, alituumba tufanye kazi na kujituma. Kukaa na kumtegemea atufanyie kila kitu ni kumtakisha mengi bila sababu kubwa. Amewaumba watu na kuwapatia uwezo, ni kazi yetu kuchagua miongoni mwa hao. Hatuwezi kukaa tu kwa kumtumaini yeye. Kwamba tusilifanyie kazi. Tubaki kusubiri atuchaguliye yeyote yule?
Tusiangalie uwezo wake, tusiangalie uzalendo wake, busara na mambo mengine ambayo ni muhimu kwa mtu wa kuliongoza taifa. Mungu huyu ambaye anamchagua Rais, alituumba na utashi, akatupatia uwezo wa kutambua mema na mabaya. Hivyo si kweli kwamba alituumba kama mapambo. Ni lazima tuseme hapana wakati ukifika na ndiyo kama ni lazima kusema ndiyo.
Tunafundishwa kwamba Mungu, ni mmoja. Hivyo alivyotuchagulia sisi ndivyo anavyowachagulia na watu wengine katika nchi zao. Kufuatana na historia ni kwamba Mungu, huyu alikuwa akimtokea Idd Amin, na kumwelekeza kutekeleza mambo mbalimbali kama kuwafukuza wahindi na mambo mengine mabaya dhidi ya ubinadamu. Amin, aliweza kuitawala Uganda, zaidi ya miaka minane! Alifanya mema na mabaya. Kwa macho yetu sisi wanadamu, maana hakuna mwenye ujuzi wa kipimo cha Mwenyezi Mungu, mabaya ya Idd Amin yalizidi mema yake. Aliwachinja watu ovyo kufikia hatua ya kuua hata mke wake na mtoto wake, hakufuata katiba wala sheria, hakuheshimu haki za binadamu, watu waliishi kwa woga na wasiwasi. Wachunguzi wa mambo ya kisiasa wanasema Obote, rais wa kwanza wa Uganda, ambaye naye alikuwa amechaguliwa na Mungu, aliua watu wengi zaidi ya Idd Amin.
Hakuna shaka kwamba Mungu, ndiye aliyekuwa amemchagua Mobutu. Kama bado tunazingatia mantiki ya kwamba Mungu, hupanga na kujua yote, yaliyopo na yasiyokuwepo. Tunayajua mabaya ambayo Mobutu, aliwafanyia watu wake. Alipora mali yote na kuuza uhuru wa nchi yake! Hadi leo hii DRC, haijatulia kufuatana na mbegu mbovu iliyopandwa na mtu wa Mungu, marehemu Mobutu.
Kwa mantiki ile ile tunaweza kusema kwamba hata na Hitler wa Ujerumani, alikuwa amechaguliwa na Mungu, kuwaongoza watu wake. Hitler, alifanya mazuri na mabaya. Ila ubaya ulichomoza zaidi ya uzuri. Mauaji ya wayahudi milioni sita, ni dhambi ambayo haitasahaulika hapa duniani na kule mbinguni.


