
Cord yakemea kimya cha Jubilee kuhusu Shahbal
Na CAROLYNE AGOSA
ODM imesema kimya hicho kinaashiria kuwa viongozi wa Jubilee wanakubaliana na matamshi ya Bw Shahbal –mfanyabiashara wa Mombasa aliyewania ugavana wa kaunti hiyo mnamo 2013 na kushindwa na Ali Hassan Joho.
Wakati huo, Bw Shahbal aliyeibuka wa pili aliwania kupitia chama cha Wiper Democratic Movement (WDM), ambacho pia kiko kwenye muungano wa Cord sawa na ODM ya Bw Joho.
Lakini mapema mwaka jana, Bw Shahbal alikihama chama cha Wiper na kujiunga na TNA, ambacho ni sehemu ya vyama vinavyounda serikali ya Jubilee.
“Basi mara hii nawaambia uchaguzi wa 2017 tutashinda… tutashinda kwa nguvu. Tutanunua, tutaiba, liwalo liwe. Mnakubali, mnakataa...,” alionekana akiambia mkutano kupitia video iliyosambazwa mtandaoni. Video hiyo ilinaswa wakati wa mkutano huo mjini Kilifi, Jumapili IEBC ilitoa taarifa ikakashifu matamshi hayo naye Mkurugenzi wa Mashtaka ya Umma (DPP) ametaka Bw Shahbal achunguzwe.
ODM jana ilisema Naibu Rais William Ruto aliyekuwa katika hafla hiyo hakumkashifu Bw Shahbal. Aidha, Rais Kenyatta ambaye alikuwa akizuru Pwani wakati huo hajakashifu matamshi hayo.
“Tunampa changamoto Rais Uhuru Kenyatta kujitokeza wazi kuwaambia Wakenya kuwa haungi mkono matamshi ya Suleiman Shahbal, kwamba Jubilee itaiba kura ama kutumia nguvu kushinda uchaguzi wa 2017. La sivyo hatutakuwa na lingine ila kuchukulia kuwa (mwanasiasa huyo) alikuwa anawasilisha msimamo wa Rais na ule wa serikali yake. 
Nasi, katika Upinzani, twafaa kujitayarisha vilivyo,” alisema mwenyekiti wa ODM, Bw John Mbadi, ambaye pia ni mbunge wa Suba.
Akizungumza katika kikao cha wabunge wa ODM na wanahabari mjini Nairobi, Bw Mbadi alimtaka rais na naibu wake kuahidi kuandaa mazingira yatakayowezesha uchaguzi huru, haki, wa amani na kuaminika.
Tukienda mitamboni Bw Ruto alituma taarifa akisema serikali haitamvumilia yeyote anayetoa matamshi ya uchochezi, hata kama yuko serikalini.


