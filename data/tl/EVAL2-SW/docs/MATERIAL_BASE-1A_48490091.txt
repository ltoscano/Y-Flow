
Hatua ya Kidero haitoshi kamwe
UAMUZI wa Gavana wa Nairobi, Dkt Evans Kidero kusimamisha kazi maafisa wa serikali ya kaunti kufuatia kuanguka kwa jengo jijini unafaa, ingawa umefanywa kuchelewa.
Jengo hilo la mtaa wa Huruma ambapo watu wanne walifariki lilikuwa la pili kuanguka katika kipindi cha wiki tatu, na kumekuwepo matukio mengine kama hayo Nairobi awali.
Kila wakati tukio kama hilo linaposhuhudiwa, wataalamu wa masuala ya ujenzi na hata wananchi wa kawaida hulalamikia jinsi ufisadi na ulafi unavyochangia katika ujenzi wa mijengo duni ambayo huweka maisha ya wakazi hatarini. 
Kinachohuzunisha ni kuwa malalamishi hayo hayajawahi kuchukuliwa kwa uzito unaostahili na badala yake wananchi wasio na hatia wamezidi kufariki au kujeruhiwa wakati mijengo inapoporomoka.
Viongozi wote ni sharti wawe wepesi kuchukua hatua za haraka wakati mambo yanapoenda mrama.
Imekuwa tabia ya viongozi wakuu kusubiri hadi wakati maji yamezidi unga ndipo wachukue hatua wanayoamini itasaidia kurekebisha hali.
Ni mwaka uliopita tu ambapo kulishuhudiwa mashambulio mengi ya kigaidi nchini, na licha ya wito kutoka kwa viongozi na wananchi kutaka mabadiliko katika usimamizi wa masuala ya usalama, hakuna hatua iliyochukuliwa hadi umwagikaji damu ulipozidi.
Tukirejelea suala la kuporomoka kwa mijengo, inahitajika tushuhudie hatua zaidi zikichukuliwa mbali na kusimamishwa kazi kwa maafisa.
Ni wazi kuwa bado kuna mijengo maeneo tofauti jijini ambayo haijajengwa kwa msingi wa kanuni zinazohitajika kufuatwa.
Ikiwa kweli serikali ya kaunti imejitolea kuokoa wakazi kutokana na maafa yanayotokea wakati jengo linapoanguka, itakuwa vyema uchunguzi uanzishwe mara moja kutambua mijengo duni na ibomolewe mara moja. 


