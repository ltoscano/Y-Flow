Bilɔ́kɔ bya kelási kompani ekofúta. Bána basílísí kelási mpé basengelí kolanda kelási epái esúsu, kompani ekofúta. Moto ayékólí na mbɔ́ngɔ ya kompani, kási alingí kosála o káti ya kompani tɛ́, bakokata ndámbo ya mbɔ́ngɔ bandeko baye bazalí na yangó o káti ya kompani, na nsima akokí kokɛndɛ epái yĕ alingí.

Namekí motúna mɔ̆kɔ́, "Sɔ́kɔ́ mosɔlɔ mónsɔ mozalí ya kompani, kompani ekofúta mpé makambo mánsɔ, nakolikya 'te bato bánsɔ bakosála mosála, kompani ekofúta bangó tɛ́. Moto akomísálela, náni akofúta yĕ@"

"Tɛ́, moto na moto azalí na lifúta engebene na mosála yĕ akosála. Kási na nsima, mosɔlɔ moye motíkálí, mbano óyo ekokɔ́ta na ebómbelo ya kompani, ezalí mbɔ́ngɔ ya bánsɔ. Bánsɔ bakokábelana litomba lya mosála. Nzókandé mosɔlɔ wâná, moto mɔ̆kɔ́ akozwa yangó na mabɔkɔ tɛ́. Makambo mánsɔ matálí kompani mobimba, bakosámba mangó bánsɔ lisangá. Mbɔ́ngɔ ya kelási, ya kosomba kaminyo ya sika, ya kobákisa bilanga bya sika, mbɔ́ngɔ bakofúta na basáli. Bánsɔ bayébí níni ekosálama na mbɔ́ngɔ ya kompani. Kanísá, sikáwa tozalí na mwána mɔ̆kɔ́ azalí koyekola mosála mwa botámbwísí mpepo. Tosílí tozwákí mpepo kala, tolingí bísó mɔ̆kɔ́ tózala na moto ayébí botámbwisa yangó."

Bísó bánsɔ tondimí maloba ma yĕ zambi tomɔ́nɔ́kí mpepo yangó elálí o libándá ntángo bísó tosemékí áwa. Wâná mbala ya libosó tomɔ́nɔ́kí elembo ya bangó ya Lindonge. Mpɔ̂ ya ndimbola apésákí ngáí, nandimí yĕ mpé nalobí, "Áwa basálí mayɛ́lɛ kitɔ́kɔ sɔ̂lɔ́."

Tosílísí kotála izini, tolekí o etuka ya mbóka esíká batóngí ndáko ya kolála. Kási libosó bapésí bísó bánsɔ mɔ̆kɔ́ mɔ̆kɔ́ mbuma míbalé ya sabúni kitɔ́kɔ mpenzá, ekolumba nsɔlɔ ya malási. Yangó mpé ezalí na elembo ya bangó. Tálá ndáko ya bangó sikáwa. Itandámí milɔngɔ́ milɔngɔ́. Ndáko ya nsé, ikangámí míbalé míbalé, ikongenge na lángi kitɔ́kɔ. Balabála ínsɔ ilónámí mbila milɔngɔ́ míbalé epái na epái. Ndáko ínsɔ, mái ma twiyo na mwinda mwa kula izalí. Mwinda mwa balabála mpé mozalí. O libosó mpenzá tomɔ́ní ndáko míbalé ilekí naíno ndáko isúsu na bonɛ́nɛ. Bayébísí bísó 'te ndáko esúsu dispansele, mosúsu magazini. Totálí yangó. Babɔ́ngísí yangó kitɔ́kɔ sɔ́lɔ́. Bísó bato ba vili kútu tokamwí. Moto azalí kolakisa bísó makambo maye mánsɔ alobí 'te bato bánsɔ bakosálaka o kompani bazalí na ndáko. Moto na moto ndáko ya yĕ. Ndáko ya kompani, kási yĕ mɔ̆kɔ́ azalí mpé kompani lokóla. Alímbólí 'te lotéle bísó •tolálaka•, letá akofúta átâ likuta tɛ́. Mpámba tɛ́, ezalí sé bangó mɔ̆kɔ́ batúnákí letá átínda bato báyâ kotála mosála mwa bangó. Bangó mɔ̆kɔ́ bazalí koléisa bísó, téé mokɔlɔ tokozónga.