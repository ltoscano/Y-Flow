Uboreshaji Bandari ya Dar unavyoleta tija kwa taifa

October 4, 2016

MABADILIKO ya teknolojia na ubunifu wa utengenezwaji meli umetoa fursa kwa Bandari ya Dar es Salaam kupanua wigo wa ushindani dhidi ya bandari nyingine kibiashara.
Hivi karibuni meli kubwa aina ya MV Hammonia Grenada yenye urefu wa mita 261 na uwezo wa kubeba makasha 4,256 ambayo haijawahi kufika nchini tangu tupate uhuru ilitia nanga katika Bandari ya Dar es Salaam ikiwa na makasha 483.
Ujio wa meli hii umefungua rasmi njia kwa meli nyingine kubwa za aina hii ambapo zilidhani zisingiweza kuingia katika bandari hii kufungua rasmi ushindani na bandari nyingine kibiashara.
Akizungumza mara baada ya kuwasili kwa meli hiyo, Mkurugenzi Mkuu wa Mamlaka ya Usimamizi wa Bandari Tanzania (TPA), Mhandisi Deusdedit Kakoko, anasema ujio wa meli hiyo unadhihirisha uwezo mkubwa wa bandari hii katika kupokea meli kubwa za aina hiyo ambazo awali zilikuwa zikiishia
Bandari ya Mombasa.
Anasema kuwa,wapo waliokuwa wakifikiri kwamba bandari yetu sasa haifanyi kazi lakini ukweli ni kwamba bandari yetu ipo sawa na inaendelea kupokea meli kama kawaida na hii imejidhihirisha wazi.
Mhandisi Kakoko anasema wakati Dkt. Magufuli alipofika bandarini hapo kwa ziara alikuta bandari hiyo ikiwa na meli kubwa saba zikiwa zimetia nanga.
“Napenda niwatoe hofu wateja wetu kwamba bandari yetu ina uwezo wa kuhudumia meli kubwa bila shida yoyote na ujio wa meli hii umefungua milango kwa meli nyingine kubwa kuja katika bandari yetu,” anasema Kakoko.
Anasema Bandari ya Dar es Salaam ina gati zenye uwezo wa kuhudumia meli kubwa za namna hiyo ambazo ni pamoja na gati namba 8,9 na 10.
Mwongozaji Mkuu wa Meli wa Mamlaka ya Bandari Tanzania (TPA) , Kapt eni Abdu l lah Mwingamno ambaye ndiye aliyeingiza meli hiyo, aliongeza kusema kuwa, meli hiyo ni kubwa kuliko zote ambazo zimewahi kuingia katika Bandari ya Dar es Salaam.
Kapteni Mwingamno anasema awali mlango wa bandari yetu ulitengenezwa kuweza kuhudumia meli zenye urefu wa mita 234 tu lakini kutokana na mabadiliko ya teknolojia na jinsi meli zenyewe zinavyojengwa imeweza kuingiza hata meli za urefu mkubwa zaidi.
Pamoja na suala la teknolojia, Kapteni Mwingamno anasema kwa sasa TPA ina wataalamu wa kutosha ambao wamepata mafunzo sehemu mbalimbali duniani ili kuweza kuingiza meli kubwa za namna hiyo.
“Tumepeleka kundi la kwanza la vijana wetu nchini Afrika Kusini kupata mafunzo ya jinsi ya kuingiza meli kubwa katika bandari yenye lango kama la kwetu na kundi la pili la vijana hawa tumelipeleka Copenhagen, Denmark,” anasema.
Anaongeza kuwa kundi la tatu la vijana hao lilienda Nantes nchini Ufaransa kupata mafunzo kama hayo, hivyo anawataka wateja kuamini kuwa kwa sasa bandari ina wataalamu wa kutosha kuifanya kazi hii.
Kapteni Mwingamno anasema awali TPA ilishawahi kuingiza meli nyingine kubwa yenye urefu wa mita 250 na baadaye ikaingiza meli nyingine yenye urefu wa mita 255 wakati meli zenye urefu huo mara nyingi zilikuwa zikiishia Bandari ya Mombasa kutokana na udogo wa lango.
“Ujio wa meli hii umefungua rasmi njia kwa meli nyingine kubwa za aina hii ambazo zilidhani zisingiweza kuingia katika Bandari ya Dar es Saam na hivyo kufungua rasmi ushindani na bandari nyingine kibiashara,” anasisitiza.
Takwimu zilizotolewa hivi karibuni na Mkurugenzi wa Ofisi ya Taifa ya Takwimu (NBS), Dkt. Albina Chuwa, kuhusu shughuli za uchukuzi na uhifadhi katika kipindi cha robo ya pili ya mwaka 2016 kuwa kimeongezeka kwa asilimia 30.6 ukilinganisha na kasi ya asilimia 9.4 katika kipindi kama hicho.
Kasi ya ukuaji katika shughuli hii inatokana na kuongezeka kwa usafirisaji wa wa abiria kwa njia ya reli, barabara pamoja na usafiri wa magari ya UDART jijini Dar es Salaam sambamba na usafirishaji wa gesi asilia.
Pia inasema Tanzania haiwezi kukwepa kupungua kudorola kwa mizigo bandarini wakati dunia inakabiliwa na upungufu huo hali inayosababishwa na mdororo wa kiuchumi ambayo inachangiwa na gharama za usafirishaji wa mizigo.
Dkt. Chuwa anasema wachumi na wanatakwimu wanatakiwa kuendelea na utafiti kuhusu hali ilivyo na kuongeza kuwa kwa sasa zaidi ya wamiliki 600 wamezipaki meli zao wakisubiri kushuka kwa gharama za uendeshaji katika usafirishaji wa mizigo.
Hata hivyo Dkt. Chuwa analitaja Pato la Taifa kwa bei ya mwaka 2007 katika kipindi cha robo mwaka ya pili limefikia jumla ya thamani ya sh trilioni 11.7 ikilinganishwa na shilingi trilioni 10.9 katika kipindi hicho kwa mwaka 2015.


