
Ofisa TRA, mfanyabiashara matatani meno ya bil. 4/-

Imeandikwa na Flora Mwakasala

Imechapishwa: 26 Septemba 2016

WATU wawili akiwemo Ofisa Wateja wa Mamlaka ya Mapato (TRA) Joachim Minde (55), wamepandishwa kizimbani katika Mahakama ya Hakimu Mkazi Kisutu, Dar es Salaam wakikabiliwa na mashitaka ya kujihusisha na biashara ya meno ya tembo yenye thamani ya Sh bilioni nne. 

Minde ambaye ni mkazi wa Hananasif, Kinondoni na mfanyabiashara, Kassim Said (50) mkazi wa Arusha, walifikishwa mahakamani hapo leo na kusomewa mashitaka mawili mbele ya Hakimu Mkazi Mkuu, Emillius Mchauru.
Akisoma mashitaka, Wakili wa Serikali Salim Msemo amedai, katika tarehe tofauti kati ya Machi 2013 na Agosti 2015, washtakiwa hao walijihusisha na biashara haramu ya nyara za serikali.
Inadaiwa kwa pamoja walijihusisha na biashara hiyo kwa kuratibu mtandao kwa ajili ya kutenda kosa la kusafirisha kilo 3500 za meno ya tembo yenye thamani ya Sh bilioni nne kutoka Tanzania kwenda Hong Kong, China.
Katika shitaka la pili, inadaiwa katika tarehe tofauti Machi 2013 na Agosti 2015, washtakiwa walisafirisha meno hayo kutoka Tanzania kwenda China pamoja na Thailand bila kuwa na kibali cha Mkurugenzi wa Wanyamapori.
Baada ya washtakiwa kusomewa mashtaka, Hakimu Mchauru amesema hawatakiwi kujibu chochote kwa kuwa mahakama hiyo haina mamlaka ya kusikiliza shauri hilo.
Wakili Msemo amedai kuwa upelelezi wa shauri hilo bado haujakamilika na kuomba tarehe nyingine ya kutajwa.
Hata hivyo, Wakili wa Utetezi, Emmanuel Mbege alidai, anatarajiwa kuwasilisha maombi ya dhamana katika Mahakama Kuu Kanda ya Dar es Salaam.
Washitakiwa walirudishwa rumande hadi Oktoba 10, mwaka huu kesi itakapotajwa tena.


