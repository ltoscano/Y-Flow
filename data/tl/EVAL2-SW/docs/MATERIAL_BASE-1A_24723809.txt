Kocha Pluijm amwaga visingizio

Imeandikwa na Grace Mkojera

Imechapishwa: 08 Septemba 2016

BAADA ya Yanga kulazimishwa sare ya bila kufungana dhidi ya Ndanda FC katika mechi ya Ligi Kuu iliyochezwa kwenye Uwanja wa Nwangwanda Sijaona Mtwara, Kocha Mkuu wa timu hiyo Hans van Pluijm amesema uwanja ulikuwa sababu ya kuinyima timu yake ushindi.

Aidha kocha huyo alisema mbali na uwanja mbovu, wachezaji wake walikosa ushindi kutokana na wapinzani wao kucheza mchezo wa kujihami zaidi. 
Akizungumza na gazeti hili jana, Pluijm alisema pamoja na ubovu wa uwanja huo na wapinzani kuzuia bado walikuwa na uwezo wa kushinda hata kwa bao moja kama tu wachezaji wake wangetumia nafasi walizopata vizuri.
“Tulitakiwa kushinda mchezo huo kama tungetumia vizuri nafasi tulizopata, lakini haikuwa rahisi kucheza kwenye uwanja mgumu, tulitakiwa kucheza mpira wa pasi ndefu na kwa ushirikiano mzuri lakini ilikuwa ngumu dhidi ya wapinzani wetu waliokuwa wanacheza kwa kujihami na kuzuia zaidi,” alisema.
Pia, alisema licha ya kucheza mchezo wa kasi na pasi ndefu lakini ilishindikana kupenya kwa wapinzani wao kwa kuwa wengi walikuwa wakizuia nyuma kutowaruhusu Yanga kupenya.
Pluijm alisema tayari wamesharudi Dar es Salaam na leo wanatarajiwa kuanza mazoezi kujiandaa na mchezo wa kesho dhidi ya Majimaji FC utakaochezwa kwenye Uwanja wa Taifa, Dar es Salaam.
Alisema wanaiheshimu timu hiyo ya Songea lakini ni lazima wapambane kupata pointi tatu katika uwanja wa nyumbani kwa kuwa mechi zao nyingine mbili zijazo zitakuwa za ugenini. Yanga haijawahi kushinda kwenye Uwanja wa Nangwanda katika mara zote walizokutana na timu hiyo.
Na kwa ujumla katika mechi tano walizokutana, Yanga imeshinda mara moja tu.
Katika msimu wa mwaka 2014/2015 Februari, Yanga ikiwa mwenyeji ililazimishwa sare ya bila kufungana kwenye Uwanja wa Taifa kabla ya kuchapwa bao 1-0 kwenye mechi ya marudiano mjini Mtwara siku ya mwisho ya kufunga msimu.
Msimu uliopita mchezo wa raundi ya kwanza uliochezwa Januari 17, Yanga iliifunga Ndanda bao 1-0 kwenye Uwanja wa Taifa na kuibuka na pointi tatu wakati mechi ya pili iliyotakiwa ichezwe Mtwara lakini ikahamishiwa Dar es Salaam, Ndanda waliilazimisha Yanga sare ya kufunga mabao 2-2 Mei 15, 2015.


