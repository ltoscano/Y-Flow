
KAMATI za Bunge zinakutana kwa takribani wiki ya tatu sasa jijini Dar es Salaam kwa ajili ya kutekeleza majukumu yake kwa mujibu wa Kanuni za Kudumu za Bunge.
Kamati hizi zinakutana kabla kuanza kwa Bunge la Bajeti Aprili 19 mwaka huu zikifanya shuguli mbali ikiwamo kusikiliza taarifa za utendaji wa wizara na tassisi mbalimbali za Serikali pamoja na kutembelea miradi ya maendeleo.
Mojawapo ya kamati hizi ni Kamati ya Bunge ya Masuala ya Ukimwi ambayo mbali na kujadili masuala mbalimbali mtambuka kuhusia na maambukizi ya Ugonjwa wa Ukimwi na tatizo la dawa la za kulevya nchini pia ilipata fursa ya kutembelea maeneo mbalimbali.
Mojawapo ya sehemu ambayo kamati hiyo ilitembelea ni pamoja Ofsi ya Mkemia Mkuu iliyopo jijini Dar es Salaam kwa ajili ya kujionea shughuli mbalimbali zinazofanywa na ofisi hiyo.
Lengo hasa la kamati katika ofisi hiyo lilikuwa ni kujielimisha kazi na wajibu wa Mkemia Mkuu wa Serikali hasa katika suala la dawa.
Katika ziara hiyo, Kamati ya Masuala ya Ukimwi ilisema kwamba iko tayari kuiunga mkono Serikali iwapo itawasilisha Muswada wa Sheria ya Kuilinda Ofisi ya Mkemia Mkuu wa Serikali. 
Ahadi hiyo ilitokana na taarifa ya Naibu Waziri wa Afya, Maendeleo ya Jamii, Jinsia, Wazee na Watoto, Dk.Khamis Kigwangala ambapo iliieleza kamati hiyo kwamba ipo haja ya kuleta muswada huo ambao utaipa mamlaka kamili Ofisi ya Mkemia Mkuu wa Serikali.
Akizungumza katika ziara hiyo, Mwenyekiti wa Kamati hiyo, Husna Mwilima, anasema kamati yake inafahamu majukumu nyeti ya maabara hiyo na kwamba itaunga mkono muswada huo wakati utakapowasilishwa.
“Kamati iko tayari kuunga mkono muswada huo utakapokuwa tayari ili ofisi hii isiporwe mamlaka yake na taasisi nyingine,” anasema.
Anasema ofisi hiyo ni muhimu kwa kuwa imekuwa ikishughulika na masuala mbalimbali ya uchunguzi wa kimaabara kama vile upimaji wa vinasaba (DNA), uchunguzi wa maiti kwa vifo vyenye utata na upimaji wa dawa za kulevya na vileo vya aina mbalimbali.
“Kwa hali iliyopo sasa inatishia uhai wa ofisi ya Mkemia Mkuu kwa kutokuwa na mipaka ya kimajukumu kati ya mashirika mengine ya viwango na ofisi hiyo,” anasema. 
Aidha, mwenyekiti huyo ameitaka Serikali kuangalia uwezekano wa kuitengea ofisi hiyo bajeti ya Sh bilioni mbili kwa ajili ya kununua mashine za kisasa na kukarabati zilizopo. 
Kwa upande wake Dk. Kigwangala anasema kutokana na ofisi hiyo kutokuwa na ulinzi wa kisheria inakosa mapato na pia inabaki kama yatima.


