Mgogoro watokota kuelekeauchaguzi mkuu Burundi

August 24, 2014

POLISI wa kutuliza ghasia nchini Burundi juzi walijaribu kuuvunja mkutano wa chama cha upinzani cha UPRONA mjini Bujumbura, Burundi, na kusababisha mapambano kati ya wanachama wa chama hicho na polisi. Tukio hilo linaonekana kusababisha pia kupamba moto zaidi kwa mgogoro wa kisiasa ambao umekuwa ukitokota nchini humo wiki za hivi karibuni, wakati Burundi ikielekea kwenye uchaguzi mkuu mwakani. Polisi waliyazingira makao makuu ya UPRONA, ambacho ni mshirika katika serikali chini ya makubaliano ya kugawana madaraka yaliyofikiwa ili kumaliza uhasama wa kikabila yaliyokomesha vita vya wenyewe kwa wenyewe 2005. Wanachama wa UPRONA waliokuwa wakifika kwenye mkutano wa kuchagua viongozi wapya wa chama hicho walizuiwa kuingia makao makuu ya chama hicho na watu watatu kati yao walijeruhiwa walipojaribu kukaidi maagizo ya askari. Kwa mujibu wa DW, Waziri wa Mambo ya Ndani wa Burundi, Edouard Nduwimana, amesema polisi walizuia mkutano huo kufanyika kwa sababu ulikuwa kinyume na sheria. Wanachama wa UPRONA wamewashutumu maafisa wa serikali kwa kujaribu kuzua migawanyiko ndani ya chama hicho na kuzuia kuchaguliwa viongozi wapya ambao wametofautiana na Rais Pierre Nkurunzinza na chama chake cha CNDD FDD. Mgogoro uliibuka baada ya Rais Nkurunzinza kupendekeza kuifanyia marekebisho Katiba ili kumruhusu kugombea urais kwa mara ya tatu na kubadilisha makubaliano ya kugawana madaraka. Wapinzani wake. kikiwemo chama cha UPRONA, wamesema hatua hizo zitawatenga walio wachache nchini humo kutoka jamii ya Watutsi.


