Na tutalindwa na jeshi badala ya kulengwa nalo
Dec 02, 2015

Kwa Waziri wa Mikiki na Makeke,
Uzitoni Street,
Bongo.
Mpenzi Frank,
Asante sana mpenzi wangu. Kusikia kwamba utakuja baadaye wiki hii imenirudishia uhai kabisa. Mimi mwenyewe sikuwa na raha kwa kumkosa mpenzi wangu na nyumba yenyewe imegeuka makaburi ya Kinondoni. Ingawa mimi ninacheka kwa nguvu ha ha ha ha ha, inabidi nifunike mdomo na mto ili watu wasinisikie.
Hapana mpenzi, usije ukavimbiwa kichwa eti ujio wako ndio sababu ya kicheko changu (wewe unasababisha tabasamu pana tu ingawa pana kama bahari ya Hindi). Kicheko kinatokana na hawa wanene ninaowatumikia. Si nilikuambia wiki jana kwamba bosi aliacha kupiga magoti mbele ya simu maana hata hamu ya kuwa Waziri ilipungua kutokana na vikwazo vya kutanua kimataifa. Lakini baada ya kuona yanayotokea kila mahali, sasa ameanza kupiga magoti tena kwa hofu ya uchunguzi sijui. Mama Bosi kwanza alimshangaa.
‘We Bwana, si uliniambia kwamba wewe ni msafi kuliko paketi ya Omo. Iweje uogope namna hiyo?’
‘Mmmh Mama Watoto, we hujui. Kwanza inawezekana walio chini yangu wamefanya madudu bila mimi kujua.’
‘Ulikuwa wapi?’
‘We acha tu. Siku hizi kila mtu anakuwa mjanja kama nini. Lakini sisi tunapaswa kuwajibika.’
Hapo Binti Bosi ananiangalia na kunikonyeza. Nikashangaa.
‘Pole sana baba. Kweli dunia haina haki. Kama ambavyo sisi sote tunaadhibiwa kwa kosa la mtu mmoja darasani.’
Bosi akakasirika.
‘Hii ni tofauti kabisa. Vimichezo vyenu havifanani na hali hii. Na mbaya zaidi, wako wenye nia mbaya watakutungia, watakusingizia, watakuchafulia jina ili mradi uchafu wao usionekane. Huku wengine wanajifanya Mkristu kuliko Papa ili wapandishwe cheo. Inakera.’
‘Una maana gani baba?’
‘Eti kuwatia ndani watu kwa kuchelewa. Sikatai tunataka watu wawajibike na kuwahi lakini kutia ndani … kisha yule aliyepiga marufuku likizo ya wafanyakazi. Wakati Krismasi inakuja. Tena huko kwa wanaohiji Krismasi. Ana akili kweli?’
‘Au analipiza kisasi kwa sababu hawakuchagua chama chake.’
‘Si ndiyo. Hila si jambo zuri. Namwunga mkono bosi wangu mia kwa mia katika kutaka kurekebisha kila kitu lakini yeye ajue kwamba ni lazima kufuata mkondo wa sheria pia.’
‘Yeye na wapambe wake.’
‘Naam. Ndiyo maana napiga magoti nisije nikafedheheshwa bure.’
MB akaguna kidogo na BB akakonyeza tena. Ikabidi nijifanye naondoa takataka chini ya zulia ili nisionekane nacheka.
‘Lakini baba, naomba kuuliza swali.’
‘Enhee.’
‘Tumezoea mkubwa akifanya kitu, sisi tunatakiwa kuandamana na kupiga vigelegele kumshangilia kwa maamuzi yake. Mbona safari hii, mko kimya kama watu waliokatwa ulimi.’
Bosi akajitahidi kucheka.
‘Wengine wamekatwa kilimilimi.’
BB hakutaka kubadilishiwa mada.’
‘Nauliza baba. Yaani ungedhani yeye siyo chaguo lenu, au amewasaliti maana kimya cha namna hii kina kina kirefu.’
‘Mimi sijui wengine lakini upande wangu, bado nangoja kuona mwelekeo kamili. Kukamata watu ni sera au ni vitendo vya hapa na pale tu?’
‘Duh baba! Lakini ni vitendo ambavyo wengi wanavifurahia. Nilidhani mtajivunia kuwa na rais mpendwa hivyo.’
‘We kama kawaida yako unafikiri siasa ni mchezo rahisi kama rede. Watu wana maslahi yao humu. Na kila akikamata mtu anawakanyaga wengine kumi.’
‘Ndiyo maana ningependa chama chenu kimwunge mkono, kionyeshe kwamba hayuko peke yake.’
‘Huoni wengine wameanza kama vile wakuu wa mikoa.’
‘Haitoshi. Tunatakiwa kuingia barabarani na kumshangilia na kumwunga mkono.’
‘Basi kapange wewe.’
‘Labda kweli nitafanya hivyo. Lakini kwa kuwa nyinyi hamtaki kumwunga mkono, nashangaa kwamba hata wapinzani hawafanyi hivyo.’
‘Kwa nini wafanye hivyo. Wana ajenda ya ufisadi tena. Walijipiga risasi wenyewe wakati wa uchaguzi. Mungu ashukuriwe.’
‘Ndiyo maana wakati huu ni wakati muafaka wajitokeze na kumpongeza bosi wako kwa kutekeleza ilani yao.’
‘We mtoto una hila wewe.’
‘Hapana baba. Ilani ya nani iliweka mabadiliko mbele? Na kutaka kubomoa mfumo kabla mfumo haujatubomoa sisi.’
Bosi alikaa kimya.
‘Na baada ya hapo, wapinzani wote wajitokeze na boooonge ya maandamano kumwunga mkono katika vita yake.’
Ingawa bosi alikasirika, hakuweza kujizuia asicheke.
‘Acha Uabunuwasi wako. Itawezekana wapi? Tutazuia.’
‘Ha ha ha baba mtazuiaje? Mtawazuia watu wasiandamane kumwunga mkono rais wetu.’
Kimya.
‘Natamani kuona siku hiyo. Mkuu wa Polisi aletewe barua ya kuomba ruhusa ya kumwunga mkono mheshimiwa rais katika jitihada zake. Mtu anaweza kupata kiarusi hivihivi.’
‘Acha utundu nasema. Wapinzani hawawezi kufanya hivyo maana wana mtazamo finyu sana juu ya maana ya upinzani.’
‘Labda wako wengine wenye akili pana. Wapinzani wakinyamaza, wako hatarini kupokonywa sura, sera na kila kitu. Lakini wakiwunga mkono kwa kuwa anatekeleza sera yao, na kujitokeza kwa wingi kutaja majina, kufuatilia majanga ya ufisadi na hata kuwakamata watu wao wenyewe, hapo ndipo watarudisha nguvu yao na wataweza hata kusaidia kuongoza mampambano ya pipozzzz.’
‘Mmmh. Naona wewe umekuwa unazungumza na mama mdogo wako. Mawazo ya sumu hayo.’
‘Sumu gani baba. Angalia historia. Mtu mmoja hawezi kubadilisha mfumo peke yake. Hata kupigania uhuru, bila nguvu ya wengi, insingewezekana. Sisi tupo hapo. Tunasubiri nafasi ya kushiriki na sisi. Na tutalindwa na jeshi badala ya kulengwa nao.’
Bosi akanyamaza kidogo. Kisha akaamua kutoka.
‘Hata nyumbani kwangu watu wanazidi kuehuka. Tumwache huyu ahangaike mwenyewe. Akishindwa, shauri yake.’
Unasikia hiyo mpenzi? Ni kama wanangoja ashindwe, au avuke mpaka mahali kisha wamkomeshe. Ndiyo maana nimependa sana wazo la BB. Kwa nini wapinzani wasichukue hatua hii?
Akungojaye kwa hamu na ghamu mpenzi wangu wa maisha.
Hidaya


