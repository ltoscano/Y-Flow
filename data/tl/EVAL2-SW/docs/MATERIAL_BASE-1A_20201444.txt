Kazi yako ni kuzuia mikiki au kuzidisha mikiki?
Mar 25, 2015

Kwa Waziri wa Mikiki na Makeke,
Uzitoni Street,
Bongo.
Mpenzi wangu Frank,
Vipi hali yako mpenzi? Nawe umefurikiwa kama hapa? Yaani nilipoenda sokoni leo nilijuta kwa nini sikutoroka shuleni ili kujifunza kuogelea mtoni tehe tehe. Yaani katika kuwa mwoga wa viboko, nimekosa ujuzi muhimu sana. Na kama kawaida, ukiacha kule bondeni ambapo nawahurumia watu jamani, sijui wanaishije, mafuriko bora yako barabarani. Hata magari yamelazimika kujifunza kuogelea nakuambia, vinginevyo yanazama.
Lakini najua wewe ni shujaa, wewe si katope hata kidogo na bila shaka unasonga mbele kama kawaida yako. Lakini mmh! Biashara na mvua wapi na wapi? Nadhani mapato yamepungua na matofali ya nyumba yetu ndiyo hivyo tena. Nani kasema kuvuja kwa pachaka …
Kwa hiyo katika kukaa na kungoja wateja, bila shaka umepata nafasi ya kutafakari kuhusu mambo yote ya siasa ya bongo. Mara watu wanapigwa, hata mama wajazito ndani ya jengo, kwa sababu wananchi wanataka kujenga zahanati. Nakumbuka hadithi ya shuleni ya mbwa ambaye alikaa na lulu ndani ya boksi lake la kulala. Hajui thamani ya ile lulu lakini ili mradi iko kwake, anabweka, anabweka na kutishia kung’ata watu ambao wanataka kuichukua. Bila shaka angeruhusu watu wachukue, hata yeye angekula vizuri zaidi maana watu wangemwenzi na kumpa maisha mazuri kabisa. Lakini alivyong’ang’ania walimwona mjinga na hata mhalifu. Na bila shaka mwisho alipigwa.
Sasa iweje iwe Kila kitu … ni mali yangu … ni mali yangu. Eneo la kuweka huduma nzuri za jamii … mali yangu. Ofisi za serikali baada ya wapinzani kushinda … mali yangu … wenye marungu na mabomu ya machozi … mali yangu … wenye uwezo wa kunusa tu … mali yangu. Mali ya taifa ni ipi? Na sisi wengine ambao hatutaki tufurahi kwamba hatujamilikiwa siyo?
Usishangae mpenzi. Usinione nabwata kama bata anayeumwa tumbo. Hali hii ilichokozwa na shemeji bosi jana, yule mama ambaye ana shirika lake la mambo ya akina sisi. Unakumbuka safari iliyopita bosi alikasirika kiasi cha kutaka kumlipukia kabisa. Lakini safari hii, volkano ilihamia SB. Akaingia na bila hata kutaka kujua hali ya mtu akamvaa bosi ambaye alikuwa amekaa akifurahia wiski yake.
‘Hivi wewe ni Waziri wa Mikiki na Makeke au nimekosea?’
Bosi alishangaa.
‘Una maana gani shemeji?’
‘Nimekuuliza swali. Wewe ni Waziri wa Mikiki na Makeke au la?’
‘Unajua mimi ni waziri.’
‘Na kama Waziri wa Mikiki na Makeke, kazi yako ni kudhibiti mikiki hiyo au kuichochea, au hata kuanzisha?’
Bosi naye alianza kuchukia lakini SB alikuwa amefura hakujua afanye nini
‘Kazi yetu ni kuzuia mikiki …’
‘Mbona mara nyingi hakuna mikiki hadi nyinyi mwingie. Mkutano, au maandamano au shughuli yoyote inaweza kuwa na amani tele hadi mfike na mikiki yenu.’
‘Kwa sababu kukutana kwao ni mikiki tosha? Bila kibali, bila ruhusa, kukutana tu ni mikiki.’
‘Basi mbona hawa wote wanaoenda kumbembeleza mtu anayetaka kugombea ili akubali kugombea hawafanyiwi lolote. Si maandamano hayo?’
‘Hiyo ni tofauti. Huyu ni mwenzetu.’
SB ni mfupi lakini alivyofura utadhani mchezaji wa mpira wa kikapu.’
‘Eti nini?’
Bosi alijaribu kucheka.
‘Nilikuwa natania shemeji. Hebu tulia.’
‘Nitulie nini. Utani wako ndio ukweli wenyewe. Mnaona nchi yote ni mali yenu, kwa hiyo mwenzenu akifanya kitu, atalindwa na watu wake watalindwa, maana ninyi ni wenye nchi. Lakini wengine wakifanya kitu, polisi wenu atawatwanga watu.’
‘Siyo hivyo.’ 
‘Ndivyo. Ofisi … mali zenu hata kama zilijengwa na wananchi. Ardhi … mali yenu hata kama mlishika kwa dhamana ya wananchi. Vyombo vya dola, mali yenu, kazi yao kuwalinda nyinyi tu si wananchi. Hadi mama wa watu wenye mimba ya miezi minane anapigwa hadi mimba inatoka. Ndiyo kuzuia mikiki au kuchochea mikiki?’
‘Hii ilikkuwa bahati mbaya tu shemeji. Tena bahati mbaya kutokana na mikiki ya watu. Kwa nini walazimishe kujenga zahanati?’
‘Ndiyo. Hata mimi ningelazimisha hadi mnipige na mikiki yenu ya kukwapua kila kitu. Bila shaka watu wale walianza kujenga zahanati kwa kuona jinsi akina mama wanavyopata taabu kujifungua. Na kutokana na mikiki yenu mama huyuhuyu mlengwa anapigwa hadi anapoteza mtoto bila hata kupata nafasi ya kujifungua’
Bosi akajaribu kujitutumua.
‘Hata mimi nasikitika kuhusu huyu mama. Polisi walifanya vibaya na lazima tutachukua hatua …’
‘Haa, acha uongo.’
‘Sio uongo shemeji. Lakini lazima tulinde amani. Haiwezekani kila mtu ajiamulie.’


