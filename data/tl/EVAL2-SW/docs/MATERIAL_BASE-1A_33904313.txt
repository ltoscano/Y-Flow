
Wakadiriaji majengo wataka sheria ya ujenzi

Imeandikwa na Theopista Nsanzugwanko

Imechapishwa: 20 Septemba 2016

BODI ya Usajili wa Wabunifu Majengo na Wakadiriaji Majenzi (AQRB) imeomba serikali kurahisisha uanzishwaji wa sheria ya ujenzi nchini itakayosaidia kuepuka majanga ya kuporomoka majengo inapotokeza majanga yakiwemo ya tetemeko. 

Imesema sheria hiyo iliyopo katika nchi mbalimbali duniani zikiwemo za Afrika Mashariki itawezesha majengo na nyumba kujengwa kulingana na maeneo husika yenye uwezekano wa kutokea majanga mbalimbali kama tetemeko na mengineyo.
Mwenyekiti wa Bodi hiyo, Dk Ambwene Mwakyusa alisema hayo leo wakati akizungumzia semina endelevu ya 26 kwa wabunifu na wakadiriaji majenzi itakayofanyika kesho jijini Dar es Salaam.
Dk Mwakyusa amesema semina hiyo ni maalumu kwa wabunifu majengo, wakadiriaji majenzi na wadau wengine katika sekta ya ujenzi kutambua fursa zilizopo katika Soko la Afrika Mashariki (EAC) na Jumuiya ya Maendeleo ya Kusini mwa Afrika (SADC).
Akizungumzia sheria hiyo, amesema iwapo sheria hiyo ingekuwepo katika maeneo yenye historia ya matetemeko majengo yangejengwa kwa kutumia vifaa ambavyo hata ikitokea athari zake zinakuwa kidogo.
“Sheria hiyo inayoandikwa kitaalamu, inaendelea kuandaliwa na vyema ikaharakishwa ili kuweza kupunguza madhara katika siku zijazo ukizingatia wataalamu wameeleza kutokea kwa matetemeko zaidi,” amesema.
Amesema tatizo kubwa lililopo nchini, linatokana na wananchi wengi kujenga nyumba bila kutumia wataalamu ni vyema sasa kuhakikisha wataalamu wanatumika kuepuka majanga yanayoweza kutokea katika ujenzi.
Awali, Msajili wa Bodi hiyo, Jehad Jehad alisema mkutano huo wa siku moja unategemea kupata washiriki zaidi ya 400 ambapo pia watatoa elimu kwa wataalamu hao kufahamu faida na umuhimu wa sheria ya mitandao katika kuboresha huduma zao pamoja na kubadilishana uzoefu wa kazi zao.
Alisema fani hiyo kwa nchini ni ngeni na bado elimu zaidi inahitajika ili kuongeza ufahamu, lakini kila mwaka wataalamu hao wamekuwa wakiongezeka kwani mwaka jana walisajiliwa zaidi ya wataalamu 700, na mwaka huu wamefika zaidi ya 1,000.


