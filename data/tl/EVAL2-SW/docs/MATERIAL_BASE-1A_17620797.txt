
ILIKUWA ni kama sinema katika Kijiji cha Kimangaro kilichoko Kata ya Mwika Kusini, Wilaya ya Moshi, mkoani Kilimanjaro, pale ambapo kiumbe chenye umbile la ajabu kilipozaliwa na mbuzi.
Mbuzi huyo ambaye ni mali ya Simon Ngowo, alikufa akiwa na mimba na baada ya kupasuliwa ili kuangalia kilichopo ndani ya tumbo ndipo alipokutwa kiumbe huyo wa ajabu.
Hakika suala hilo lilishangaza wengi na kuvuta umati mkubwa kushuhudia kiumbe huyo baada ya taarifa kuenezwa kuwa anafanana na binadamu.
Kama ilivyo ada, kila mmoja aliyeshuhudia tukio hilo aliweza kuoanisha kila kiungo katika mwili wa kiumbe huyo na baadhi ya viongo vya wanyama wengine wakiwamo binadamu na nguruwe.
Kwa kuwa ni jambo linalogusa hisia za kila mtu aliyeshuhudia ama kusikia ilinilazimu kufuatilia kwa kina ili kujua kama hali hiyo ilishawahi kujitokeza.
Watu wengi kwa mawazo yao ya haraka haraka walikimbilia kuhusisha tukio hilo na imani za kishirikina.
Safari ya kuelekea katika Kijiji cha Kimangaro ilianza huku nikiwa na maswali mengi yasiyo na majibu.
Nilipofika nilipokewa na Kelvin Ngowo, ambaye ni mtoto katika familia hiyo, anaeleza jinsi tukio lilivyotokea huku naye akionyesha kutojua hasa ni nini kilichochangia jambo hilo kujitokeza kwa mbuzi huyo.
“Mbuzi alipokufa tulimpasua na huyo kiumbe hapo (akimwonyesha mwandishi) ndiye tulimkuta,” anasema Ngowo.
Anasema siku mbili kabla ya mbuzi huyo kufa na kupasuliwa, alionekana kuwa na tatizo na ndipo walipoamua kumuita daktari wa mifugo ili kumtibu.
“Baada ya daktari kuja alimpima na kumchoma sindano mbili na baada ya siku mbili aliaza kuvimba mwili hatimaye kufariki dunia akiwa na kiumbe chake tumboni,” anasema. 
Anasema baada ya mbuzi huyo kufa, familia hiyo iliamua kumpasua na kukuta kiumbe hicho cha ajabu ambacho kiliwashtua watu wengi katika kijiji hicho na Mkoa wa Kilimanjaro kwa ujumla.
Akizungumzia mwonekano wa mwili wa mbuzi huyo, baada kutolewa ndani ya tumbo la mama yake, anasema alikuwa na miguu iliyofanana na ya nguruwe, mikono, kichwa kilichokuwa na masikio na mfano wa pua ya binadamu pamoja na mdomo.
Anasema mara baada ya kukutwa kwa kiumbe hicho, aliamua kwenda kumuita daktari aliyemtibu na alipofika aliwaondoa hofu na kuwaeleza kuwa hilo jambo ni la kawaida.
“Daktari alisema ni jambo la kawaida lakini mimi na familia yetu hatukuridhika kwa sababu hatukuwahi kuliona na hasa ikizingatiwa kwamba uzao wa mbuzi huyo ni wa pili.
“Ndipo tulipoamua kuwaita majirani kuja kushuhudia ambapo pia walishtushwa na kiumbe hicho cha ajabu,” anasema.


