Edward Ngoyai Lowassa: Mchapa kazi mwenye nakisi ya uadilifu na falsafa
Sep 18, 2014

KATIKA makala mbili nilizoandika na kuchapishwa katika gazeti hili wiki mbili zilizopita, nilijaribu kuanisha sifa za kihaiba na kikazi za mwananchi anayefaa kuwa Rais wetu wa tano.
Nashukuru kwa mrejesho niliopokea kutoka kwa wasomaji wengi na walionitia shime niendelee na makala hizi. Nawashukuru pia waandishi wenzangu wa makala, akiwemo mwandishi mahiri na mkongwe, Johnson Mbwambo, kwa kurejea maudhui ya makala yangu katika andiko lake lililochapishwa katika gazeti hili toleo Na. 370 la Septemba 10-16, 2014.
Nakubaliana kwa kiasi kikubwa na hofu aliyoonyesha juu ya uwezekano wa wagombea kukidhi sifa nilizozianisha, pamoja na hitimisho lake kwamba wagombea waliokwishajitokeza hadi sasa wana ombwe kubwa la kifalsafa.
Nilisitisha kwa muda makala hizi kutokana na uzito wa maoni niliyopokea kutoka kwa watu mbalimbali, wakiwemo viongozi waliojijengea heshima kubwa katika nchi yetu. Wengi wa waliotoa maoni walienda mbali na kunishauri niandike kitabu kuhusu wasifu wa wagombea.
Wengine waligutuka nilipohitimisha makala yangu kwa ahadi ya kuanza kuwajadili wagombea mmoja baada ya mwingine, wakidhani kwamba nitakuwa nakwenda mbali mno! Aidha, wapambe wa wagombea nao wamekuwa na wasiwasi kwamba nitawabeba baadhi ya wagombea na kuwaharibia wagombea wao.
Baadhi ya wasomaji na wapambe wa wagombea wamenishauri kwamba niache kuwajadili wagombea na niwaachie wananchi waamue wenyewe. Nimekataa ushauri wao huu wa kuwachia wananchi waamue wenyewe, na hivyo naendelea na uchambuzi wangu wa wagombea wote waliojitokeza na watakaojitokeza.
Nimeamua kujitwika jukumu hili hatarishi kama sehemu ya wajibu wangu wa kijamii katika kuchangia kuiepusha nchi kupata kiongozi atakayetushtukiza bila kumjua sawasawa kabla hajaingia madarakani. Ukimwacha Mwalimu Nyerere, marais wetu waliopita na aliyepo walitushtukiza.
Hatukumjua vizuri Mzee Mwinyi kabla hajawa Rais, na vivyo hivyo kwa Mzee Mkapa. Wote hawa walipatikana kwa mtindo unaofanana: waliibuliwa bila kujitutumua wao wenyewe kuutaka urais kwa udi na uvumba kama ilivyo kwa wagombea wa leo.
Mzee Mwinyi aliibuliwa na Kamati Kuu ya CCM, wakati Mzee Mkapa aliibuliwa na Mwalimu Nyerere pasipo kutarajiwa. Bahati nzuri waliibuliwa katika mtindo usiotia shaka sana kwa sababu ni uzao wa taasisi za kueleweka kwa wakti ule, ambazo ni Mwalimu mwenyewe na Kamati Kuu ya CCM ya wakati huo ambayo isingekuwa rahisi kuitilia shaka katika maamuzi yake.
Pengine tulimjua kidogo Rais Kikwete kabla ya kuingia madarakani kwa sababu alijinadi vya kutosha kabla hajaingia ikulu mwaka 2005. Jina la Rais Kikwete lilianza kuwika kwa upana wake kwa mara ya kwanza mwaka 1995 alipochukua na kurudisha fomu ya kugombea urais kwa mbwembwe, sambamba na swahiba wake mkuu wa wakati huo, Ndugu Edward Lowasa.
Tangu wakati huo tuliendelea kumwagiwa sifa kemkem juu ya Rais Kikwete hadi anaingia madarakani mwaka 2005. Kwa hiyo, hatukujua upande wa pili wa Rais Kikwete kwa maana ya udhaifu wake kihaiba na kiutendaji kabla hajaingia madarakani. Ndiyo kusema naye kwa kiasi fulani alitushtukiza.
Yote hii ni kwa sababu tumekuwa hatuna utamaduni wa kuwadodosa vya kutosha watu wanaotaka kuwa viongozi wetu. Maandishi mengi kuwahusu wagombea huandikwa wakati wa kampeni yakilenga kuwasifu wagombea fulani na ‘kuwakandia’ wagombea wengine. Hatupati uchambuzi unaotuwezesha kuwajua wagombea wote kwa ukamilifu wake katika kutusaidia kufanya maamuzi ya maana. Hili ndilo ombwe la ufahamu ambalo najaribu kuliziba katika mfululizo wa makala zangu. 
Katika uchambuzi wangu nitajitahidi kuwa mkweli na kuzingatia maadili na weledi wa kitaaluma ili kuepuka kupendelea au kuonea. Hata hivyo, kama yalivyo maandishi yote katika sayansi ya jamii, sitarajii kwamba makala hizi hazitaibua hisia kali, shutuma, lawama na hata vitisho kutoka kwa miongoni mwa wapambe wa wagombea ambao wamejiaminisha kwamba wagombea wao ndio hasa wanaofaa kuongoza nchi hii na hakuna mwingine.
Niwatahadharishe wasomaji na hasa wapambe wa wagombea kwamba ninachokiandika hapa ni wasifu wa wagombea, kwa maana ya “biography” na sio wasifu kwa maana ya “hagiography”. Katika kuandika hagiography, mwandishi hujikita katika kuanisha mazuri ya mtu anayemwandika huku akifumbia macho udhaifu au upungufu wake.


