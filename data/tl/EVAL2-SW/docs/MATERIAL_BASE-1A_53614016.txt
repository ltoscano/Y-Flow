Hauwezi kukabili mafisadi hapa na ukaketi nao pale
Jul 09, 2014

WIKI jana niliandika kuhusu unafiki wetu na jinsi unavyotufanya tufanye mambo yasiyo murua wala makini kwa sababu hatujiruhusu kufanya tafakuri ya kina kuhusu suala lolote. Nilitoa mfano mmoja tu, ule wa kile kilichoitwa ‘Operesheni Tokomeza.’

Hebu tuangalie tunavyojifanya hamnazo, tunavyojipurukusha, nikirudia tena neno ambalo tumezoea kulipa maana ambayo si yake. Tunajipurukusha pale tunapoangalia kitu ambacho kinaonekana waziwazi halafu tunajifanya kana kwamba hatukioni, hakipo.

Ni hivi. Ujangili umekuwa sehemu ya maisha ya wanyama-pori katika nchi hii tangu wakati wa ukoloni. Ujangili ni wizi, ila tu unahusu wizi wa wanyama waliohifadhiwa chini ya mamlaka ya Serikali. Ujangili mdogo mdogo unaweza kufanywa na mtu mmoja mmoja, mara nyingi wizi huo ukiwa ni ule wa watu wanaotafuta kujikimu kwa kupata kitoweo.

Mara nyingi hawa ni wale wanaoishi jirani na mbuga za hifadhi, na ambao kwa ujumla wanatoa msaada mkubwa dhidi ya ujangili mkubwa. Hawa ndio wanaoweza kutumainiwa na Serikali kwamba watatoa taarifa iwapo ujangili wenyewe, ule unaofanywa na majangili wakubwa wa kibiashara, utatokea.

Sasa, tunatakiwa tujiulize, hawa majangili wakubwa hatuwajui, hata tuende kuwatoa msukosuko wananchi wa kawaida ambao sana sana watakuwa wanawinda swala kwa ajili ya kitoweo cha wiki moja? Je, ni kweli kwamba wakuu wa Serikali hawawajui wafanyabiashara wakuu wa meno ya tembo na vipusa vingine, ambazo ni nyara za Serikali?

Gazeti hili liliwahi kuandika taarifa za wanyama waliokuwa wakisafirishwa kwa ndege kwenda ughaibuni. Hata twiga waliweza kupandishwa ndani ya madege bila shingo zao kuvunjika! Mtu asiniambie kwamba wakuu wa hifadhi na wakuu wa ulinzi na usalama hawayajui haya.

Haya ni mambo yamekuwa yakitendeka siku zote. Duniani tunajulikana kwamba sisi na nchi yetu ni chanzo cha uharamia unaowamaliza wanyama wetu, ambao ni urithi wa wanetu na vizazi vyao na vizazi vya hao, daima milele. Lakini mbele ya tamaa ya mali haramu nani atajali watu ambao hata kuzaliwa bado? Wasipozaliwa je?

Sasa, inapokuwa mambo yameharibika kupita kiasi, hususan pale tunapoambiwa na dunia kwamba sasa mambo yamekithiri, ndipo tunachukua hatua za haraka haraka, hatua za zima-moto, utadhani ni jambo la dharura lililotokea ghafla. Tunaanzisha ‘operesheni’ ambayo ni unafiki mtupu ambao hautasaidia kutupa tiba ya ujangili bali utawaumiza watu wengi, wengine miongoni mwao wakiwa hawana hatia.

Waumini wa aina fulani wamefikia hatua ya kuamini kwamba unaweza kutenda dhambi makusudi, alimradi mwishoni mwa wiki uende kwa kasisi utubu dhambi zako, na utakuwa umesamehewa. Unafiki huu umeingia katika operesheni zetu kama hivi: Mkuu mmoja wa Serikali alisema wakati fulani kwamba anawajua wanaojihusisha na ujangili, na akaitaja idadi yao, lakini bado hatua hazijachukuliwa dhidi yao. Najiuliza, iwapo watu hawa wanajulikana, ya nini kuandaa ‘operesheni’ wakati wahalifu wanajulikana?

Sababu yake ni hii: Haiwezekani kuwashughulikia wahalifu katika kundi moja la uhalifu wakati jamii pana imejaa wahalifu wa kila aina katika idara mbalimbali za maisha ya kitaifa, na makundi mengine hayashughulikiwi na namna iliyo endelevu. Wahalifu hawa wanalindana, wanayo mitandao yao na wanalindwa pia na wakuu wa idara za serikali ambao ni wenza wao.

Hapana. Ama unapambana na ufisadi kwa ujumla wake wote na katika idara zako zote ama unafanya ‘operesheni’ ya geresha, ya kuteua ni aina gani ya ufisadi unataka kuushughulikia kama njia ya kujikosha, lakini hakuna lolote utakalofanikiwa kulibadilisha. Ni sawa sawa na kutenda dhambi makusudi ukitegemea toba ya mwisho wa wiki ndiyo ikuponye.

Unaweza kuchukua maeneo mengine yanayotuhusu na utapata taswira ile ile. Tunayo tabia ya kuachia mambo yaende kama yanavyotaka yenyewe, huku watu waovu wakichukua nafasi ya kutojali kwetu, au tukiwaruhusu kwa sababu zetu mbalimbali, na kisha mambo yakiisha kuwa mabaya kupindukia ndipo tunachukua hatua za zima-moto kwa muda, kelele nyingi zinasikika na hekaheka kila mahali; kisha tunatulia, tunapoa, tunarudia usingizi wetu wa siku zote.

Halafu tutazinduka tena kutoka usingizini baada ya muda, tukiona kwamba hali tuliyodhani tumeitokomeza imerudia kuwa vile vile. Kwa jinsi hii kila tunachofanikiwa kukifanya ni cha muda mfupi, hakina mtazamo wa mbali wala maisha marefu.

Aidha haiwezekani kupambana na uovu katika sekta moja wakati unauvumilia katika sekta nyingine. Hakuna namna ya mfumo wa siasa na utawala kupiga vita rushwa na ufisadi katika sekta ya maliasili wakati matendo yale yale, au yanayofanana na hayo yanavumiliwa katika sekta ya fedha, au uchukuzi, au madini, au kokote kule katika siasa na utawala huo huo. 


