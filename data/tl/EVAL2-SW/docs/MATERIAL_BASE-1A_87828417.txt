Tuendelee kutawaliwa na fikra zile zile dhaifu?
May 14, 2015

NILIWAHI kusimuliwa kisa ambacho kiliacha somo kubwa mawazoni mwangu. Ni kisa kutoka kwenye mojawapo ya hekaya za kale. Siku moja kuku aliyekuwa anatembea na vifaranga vyake alijikuta ameongezewa kifaranga mwingine ambaye hakuwa wake.
Kifaranga kile kilikuwa cha mwewe. Kuku hakuona tofauti yoyote na akakichukua kama cha kwake na kukilea pamoja na vifaranga wake wengine. Kifaranga cha mwewe kikaishi na kukua kati ya kuku na baada ya muda si mrefu kikaanza kuamini kuwa nacho ni kuku.
Baada ya kuishi kwa muda mrefu na kuku kifaranga kile cha mwewe kikaanza kutenda na kufanya kama vifaranga vingine vya kuku na hata kilipokuwa kikubwa kama vingine hakikuwahi kudhania kuwa kinaweza kuruka angani. Kuku alipoona mwewe wanakuja angani alitoa mlio wa tahadhari na vifaranga vyake vyote vikaenda kujificha kikiwemo kile cha mwewe. Kifaranga cha mwewe kiliitambua sauti ya kuku kama sauti ya mama yake na kiliifuata bila kufikiria mara mbili; kiliposikia mlio wa mwewe angani nacho kili kilijificha.
Siyo hivyo tu, kifaranga kile kilichakua ardhini kutafuta vyakula kama vilivyofanya vifaranga vingine. Na kwa muda mrefu kiliishi vile hadi kilipokuwa kikubwa karibu kabisa kuanza kujitegemea. Kama vifaranga wakubwa walioanza kujitegemea taratibu kifaranga cha mwewe kilianza kuishi kama kuku huku kikitafuta majani na wadudu ardhini.
Muda si mrefu kila kilipokuwa kinatokea kuku walianza kukikimbia wakiwemo wale ‘ndugu zake’. Hakikuelewa. Hadi siku moja mwewe mmoja alikiona na kukishangaa kwanini kilikuwa kinaishi na kuku. Kimwewe chetu kile kwanza kiliogopa kabisa kuzungumza na mwewe kwani kilishasikia stori nyingi za ukatili wa mwewe. Mwewe mkubwa alijitahidi mara kadhaa kukishawishi kuwa hakikuwa kuku bali mwewe. Kifaranga kile hakikuamini hadi siku ambayo mwewe aliamua kukipeleka kwenye maji yaliyokuwa yametulia na kukiambia kiangalia majini. Kiliona sura yake kuwa ni ya mwewe. Damu iliwaka ndani lakini hakujua cha kufanya.
Mwewe mkubwa alimuambia wala haina shida atamfundisha. Alikachukua kale kamwewe kadogo na kwenda nako angani na kukaachilia angani. Kamwewe kalipiga kelele kwa hofu huku kakianguka kwa kasi huku kakitamani mama yake (kuku) aje kukaokoa. Mwewe mkubwa alipiga kelele tu “fungua mbawa zako wewe ni mwewe! Fungua mbawa zako wewe ni mwewe!” lakini kifaranga hakikuamini. Kiliendelea kuanguka chini kwa kasi kabisa. Mwewe mkubwa aliendelea kupiga kelele mpaka yule kifaranga alipoona miti inakaribia chini akaona hana jinsi isipokuwa kufungua mbawa zake. Kilichofuatia ni historia.
Wa tanzania tunaishi kama kifaranga cha mwewe kati ya kuku. Tumekubali kuishi na kujiamini kuwa sisi ni kuku wakati ni mwewe; tumekubali fikra dhaifu za woga kututawala huku tukishindwa kujitambua uwezo wetu na nguvu zetu kuweza kujiletea mabadiliko tunayoyataka. Matokeo yake tumeishi kwa kuchakua ardhini na kujificha kila tunaposikia “mwewe” wakipita angani.
Hili ndilo ambalo Mbunge wa Iringa mjini Mchungani Peter Msigwa alilisema katika hotuba yake maarufu ya Bungeni ya “Akili Ndogo Kutawala Akili Kubwa”. Alichokisema Mchungaji Msigwa kina ukweli sana lakini bado siyo sahihi sana. Ukweli ni kuwa tumekubali “Fikra dhaifu kutawala fikra zenye nguvu”. Watumwa waliendelea kuwa watumwa kwa kadiri ya kwamba waliamini kuwa utumwa ni fikra yenye nguvu kuliko uhuru. Hadi pale walipotambua kuwa fikra za uhuru ni fikra zenye nguvu zaidi kuliko za utumwa ndivyo walivyoweza kusimama na kuvunja minyororo yao ya utumwa. 
Hili ni kweli hata katika zama za ubaguzi wa rangi. Waafrika waliendelea kubaguliwa na kutengwa kibaguzi, waliamini kuwa ubaguzi ni fikra yenye nguvu kuliko ya usawa. Kwamba wao hawakuwa na utu sawa na wengine na hivyo walipaswa kutendewa kibaguzi. Kina Steve Biko na kabla yake kina Nelson Mandela walichoonesha kwenye fikra za watu weusi kuwa ni usawa na uhuru ni fikra kubwa zaidi kuliko utumwa na ubaguzi. Waliweza kuonesha kuwa utu ni fikra ya juu zaidi kuliko ujakazi na utwana.
Tunapoelekea Uchaguzi Mkuu Wa tanzania wanatakiwa kufanya uamuzi kama wanataka kuendelea kutawala na fikra zile zile dhaifu zilizowatawala mpaka sasa na ambazo zimewafikisha hapa walipo au waamue kutafuta fikra bora zaidi na zinazoweza kuwaondoa hapa walipo sasa. Fikra hizi mpya ni fikra zenye kudai uwazi, usawa, uwajibikaji, uadilifu, uhuru n.k
Ni jukumu letu kuamua kama maisha yetu yalivyo sasa ni bora zaidi na kuwa tunataka watu waliyoyafikisha maisha haya waendelee kukaa madarakani au la. Tusijiangalie sisi wenyewe tu katika kufikia maamuzi hayo ni lazima tuangalie jamii inayotuzunguka.


