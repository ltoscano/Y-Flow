
Watumishi hewa Dar wafikia 209
Pamela Chilongola, Mwananchi pchilongola@mwananchi.co.tz
Dar es Salaam. Wakati watumishi hewa mkoani Dar es Salaam wakiongezeka na kufikia 209 kutoka 17, wakuu wa idara wametia saini kuwabaini na kuweka wazi.
Jana, Mkuu wa Mkoa wa Dar es Salaam, Paul Makonda alisema watumishi hao wameisababishia Serikali hasara ya Sh2.9 bilioni.
Kutokana na ongezeko hilo, Makonda aliwaapisha wakuu wa idara za mkoa na manispaa tatu na kuwapa wiki moja kuhakiki iwapo kuna watumishi hewa wengine kwenye maeneo yao watoe taarifa.
“Awali, wakuu wa idara hao walihakiki watumishi hewa 17 ambao waliingizia hasara ya Sh330 milioni baada ya kuwabana maofisa hao tumepata watumishi hewa 209 ambao walilipwa Sh2.9 bilioni kutokana na hili nimetoa wiki moja wawe wamekamilisha kuhakiki,” alisema Makonda.
Alisema wamefikia uamuzi huo baada ya wakuu wa idara hizo kutoa takwimu za uongo kwa wakurugenzi wa manispaa hizo za Ilala, Kinondoni na Temeke jambo linalotilia shaka katika utendaji wao wa kazi.
Makonda alisema baada ya wiki moja itaundwa tume kuchunguza watumishi hewa na mkuu wa idara atakayebainika ana watumishi hao atachukuliwa hatua.
Alisema mkataba waliosaini unamtaka mkuu wa idara kulipa gharama ya hasara iwapo atabainika kuwa na watumishi hewa kwenye eneo lake.
Makonda alisema Dar es Salaam una watumishi wa Serikali 26,324 ambao kati ya hao 166 kutoka Sekretarieti ya mkoa, mamlaka za Serikali za mitaa kutoka halmashauri ya jiji 254 na Manispaa ya Ilala 8,710, Wengine kutoka Kinondoni walikuwa wafanyakazi 9,009 na Temeke 8,185.
Alisema watumishi waliohakikiwa wapo 26,115 ambao ni asilimia 99.2 kati ya hao, 209 walibainika ni watumishi hewa. Katibu Tawala wa Mkoa huo,Theresia Mmbando alisema Manispaa ya Ilala ina watumishi 8,710 awali walihakiki watumishi hewa 21 na awamu ya pili ni 35.
Kinondoni walihakiki watumishi hewa 34 na awamu ya pili waligundulika wengine 55. Temeke walihakiki watumishi hewa 13 na awamu ya pili walibainika 51. 


