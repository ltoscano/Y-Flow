
Sonko, jina jema ni zuri kuliko mali
JAPO anaonekana kupendwa na wakazi wengi wa Nairobi, Seneta Mike Sonko Mbuvi anavuka mipaka ya kiwango cha kufurahia mali yake, mamlaka pamoja na ushawishi alionao wa kisiasa.
Sonko ambaye si mgeni katika vitendo J vya kushangaza, ana uhuru wa kutumia fedha zake nyingi kwa raha zake lakini ni makosa kuhangaisha Wakenya wengine hasa barabarani.
Waendesha magari katika barabara kadhaa jijini Nairobi wamelalamikia kuhangaishwa na maafisa wa usalama wa seneta huyo ambao wanawatishia kwa bunduki ili kupisha msafara wa Sonko.
Mtindo wa maafisa wa usalama wanaomlinda Sonko kubeba silaha waziwazi ni kitendo hatari kwa usalama wa wananchi na ni vyema kiongozi huyo kubadili mwenendo huo mbali na kukoma kuhisi kuwa maisha yake ndiyo yaliyo hatarini zaidi kuliko ya Wakenya wengine.
Polisi wanapaswa kuchunguza tetesi za Wakenya kuhusu Sonko na kuchukua hatua za kudhibiti shughuli za maafisa wake wa usalama.
Mnamo Jumanne, msafara wa Sonko ulizua taharuki katika chumba cha kuhifadhi maiti cha Lee Funeral Home, Nairobi, baada ya kuwasili akiwa na maafisa wa usalama ambao walikuwa wamebeba bunduki nzito bila kuwa na sare rasmi za polisi.
Seneta huyo aliwaacha mdomo wazi watu waliokuwa wanaomboleza kifo cha Fidel Odinga, mwanawe kiongozi wa Cord Raila Odinga katika chumba hicho.
Sonko ambaye amejizolea umaarufu kutokana na vitendo vyake vya ukarimu, anahitaji kulinda hadhi yake kama kiongozi kwani jina jema ni zuri kuliko mali.
Seneta huyo ambaye ametangaza kuwania wadhifa wa juu wa kisiasa, huenda akakosa uungwaji mkono wowote iwapo ataendelea na vituko vyake ambavyo havistahili kwa kiongozi kama yeye.


