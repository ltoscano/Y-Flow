Rungwe Magharibi; uchaguzi na ‘utatu mtakatifu’
Feb 13, 2015

KATIKA siasa za Jimbo la Rungwe Magharibi mkoani Mbeya, majina ya Prof. David Mwakyusa, Sauli Amon na Hilda Ngoye ni mithili ya utatu mtakatifu, hawatenganishiki, lakini mwaka huu watu wanasubiri miujiza toka kwao. 
Miujiza hiyo inayosubiriwa inatokana na kusambaa kwa taarifa kwamba wanafamilia hao, wote watatu, wataingia katika kinyang’anyiro kuwania ubunge kupitia Jimbo hilo la Rungwe Magharibi.
Prof. Mwakyusa ndiye Mbunge wa Jimbo hilo la Rungwe Magharibi akimalizia kipindi chake cha tatu mfululizo kama mbunge wa jimbo hilo, ambapo katika vipindi vyote hivyo aliungwa mkono na ndugu zake hao wawili.
Jimbo hilo ni moja kati ya majimbo mawili yaliyomo katika Wilaya ya Rungwe mkoani Mbeya, na katika uchaguzi wa mwaka huu, matarajio ya wanasiasa wengi kutoka jimboni humo ni kusikia mbunge wao akitangaza kutogombea ili nao waweze kujitokeza.
Wanasiasa wanaotajwa kuonyesha nia
Hadi sasa, nje ya Mbunge aliyepo, Prof. Mwakyusa, majina matano yanatajwa kuonyesha nia ya kugombea kwenye jimbo hilo, miongoni mwao, ni mmoja tu kutoka Chama cha Demokrasia na Maendeleo (CHADEMA).
Kutoka Chama cha Mapinduzi (CCM) ni pamoja na mbunge anayemaliza muda wake, Prof. Mwakyusa na mpinzani wake mkuu katika uchaguzi uliopita, Richard Kasesela.
Hata hivyo, kutajwa kwa majina ya Mbunge wa Viti Maalumu, Cynthia Hilda Ngoye na mfanyabiashara maarufu nchini, Amon Sauli ndiko kunakozua gumzo zaidi katika maeneo mbali mbali ya Wilaya ya Rungwe.
Katika siasa za mkoa wa Mbeya, watu hawa wawili wanaaminika kuwa miongoni mwa watu wa karibu zaidi wa Prof. Mwakyusa, wakielezwa kumsaidia katika vipindi vyote vitatu kuwania jimbo hilo.
Kutokana na ukaribu wao, ndipo kutajwa kwao kuwa miongoni mwa walionyesha nia ya kuliwania jimbo hilo kunakozua gumzo, huku baadhi, hususani wenye nia ya kugombea wakiwaangalia kwa tahadhari kwa imani kwamba kuna mchezo wanataka kuucheza.
Baadhi ya wadau wa siasa za jimbo hilo, hawaoni uwezekano au nia ya dhati ya wanandugu hao kuanzisha ushindani wa kisiasa kwa kupambana katika kuwania jimbo moja, na ni kutokana na imani yao hiyo wanapobainisha kuwa, iwapo taarifa hizo ni za kweli, basi kuna mchezo wanataka kuucheza.
Miongoni mwa walionyesha mashaka kuhusu taarifa hizo za Mama Ngoye pamoja na Sauli kujipanga kuliwania Jimbo hilo, ni Richard Kasesela ambaye amekiri kurudi tena kuliwania jimbo hilo.
“Sauli alikuwa financier mkubwa wa Prof. Mwakyusa katika chaguzi zilizopita, hawa ni watu wasioweza kuingia katika ushindani,” anasema Kasesela.
Lakini wapo wenye kuamini kuwa jambo hilo linawezekana katika siasa, kwamba inadhihirisha pia kukua kwa demokrasia.
Hata hivyo, Ngoye anakanusha taarifa hizo akisema hajawahi kuzungumza jambo hilo na mtu yeyote na kwamba watamwachia aendelee.
“Mimi sitaki, sijamwambia mtu, wanataka wao labda, hatuwezi kufanya kitu cha namna hiyo, tutamwacha yeye agombee, watu wana hisia tu,” alisema Mama Ngoye katika mahojiano kwa njia ya simu akiwa Dodoma, na alipoulizwa iwapo wananchi watamhitaji aliweka wazi msimamo wake akisema,
“Sijaweka mpango huo, tuwaachie vijana hizo kazi, watanihitaji badala ya mimi kuhitaji”.
Hadi tunaenda mitamboni, Prof. Mwakyusa alikuwa bado hajaweka wazi iwapo atagombea tena katika Uchaguzi Mkuu ujao, na hata alipoulizwa alijibu kuwa msimamo wake wa kugombea au kutogombea atautangaza mbele ya waajiri wake, kwa maana ya wapiga kura wake.
“Nimeulizwa sana hilo swali, iwapo nagombea au la, yawezekana kwa kutaka kufahamu tu au wengine waweze nao kuingia katika kinyang’anyiro baada ya kufahamu sitogombea,” anasema Prof. Mwakyusa katika mahojiano na Raia Mwema kwa njia ya simu.
Mbunge huyo anasema kuwa sio dhambi watu zaidi kuonyesha nia ya kawania jimbo hilo, akiamini kuwa hiyo ndio demokrasia, kwamba wana Rungwe Magharibi wanakuwa na uwanja mpana zaidi wa kuchagua kuliko anapokuwepo mgombea mmoja tu.
Prof. Mwakyusa anakiri kuwa Sauli ni mtu wake wa karibu sana, lakini haoni tatizo iwapo naye ameonyesha nia, akisema kuwa huo ni uthibitisho wa kukua kwa demokrasia Jimbo la Rungwe Magharibi.
“Nami nimesikia kuhusu Sauli, ni mtu wangu wa karibu, nina imani, kama ni kweli, atanijulisha tu kwani ni jambo jema”. Richard Kasesela, pamoja na kubainisha kuwa atagombea, anasema safari hii anaingia kwenye kinyang’anyiro hicho kwa nguvu zake zote, kwamba amedhamiria kulichukua jimbo.
“Nita contest, nitapambana, namtegemea zaidi Mungu,” alisema Kasesela katika mahojiano yake na Raia Mwema kuhusu msimamo wake kugombea jimbo hilo.


