
Kortini kwa kumpa ujauzito mwanafunzi

Imeandikwa na Lucas Raphael, Igunga

Imechapishwa: 11 Septemba 2016

KIJANA mmoja wilayani Igunga mkoani Tabora, Daud Seleli (20) amekamatwa na Jeshi la Polisi na kufikishwa katika Mahakama ya Wilaya kwa tuhuma ya kumwachisha mwanafunzi wa shule ya sekondari Sungwizi masomo na kumsababishia ujauzito.

Mwendesha Mashitaka wa Jeshi la Polisi wilayani Igunga, Elimajidi Kweyamba aliiambia Mahakama mbele ya Hakimu wa Wilaya, Ajali Milanzi kuwa mshtakiwa alifanya kosa hilo Februari 16, 2015 majira ya saa 3:00 usiku katika kijiji cha Ncheli, kata ya Sungwizi, tarafa ya Simbo wilayani hapa.
Aliendelea kuiambia Mahakama hiyo kwamba mshtakiwa, ambaye ni mkulima wa kijiji cha Magungumka, kata ya Sungwizi alimchukua kwa nia ya kumuoa mwanafunzi wa Kidato cha Tatu anayesoma shule ya sekondari Sungwizi (jina limehifadhiwa) na kumsababishia kutoendelea na masomo.
Mwendesha Mashitaka aliendelea kuiambia Mahakama kuwa mshtakiwa Seleli alitenda kosa hilo kinyume na kifungu cha 60 (3) cha Sheria ya Elimu ya Mwaka 1978 pamoja na Tamko la Serikali No 265 ya mwaka 2003 inayozuiya kutenda makosa kama hayo.
Baada ya mshtakiwa kusomewa shitaka alikana na kesi hiyo imeahirishwa hadi Septemba 15, mwaka huu itakapotajwa. Mshtakiwa yuko nje kwa dhamana ya Sh milioni moja.


