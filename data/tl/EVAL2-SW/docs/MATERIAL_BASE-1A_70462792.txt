
Mganga wa kienyeji avamiwa, wagonjwa waporwa

Imeandikwa na Fadhili Abdallah, Kigoma

Imechapishwa: 20 Septemba 2016

WATU saba wasiojulikana wakiwa na silaha za jadi, wamevamia nyumbani kwa mganga wa kienyeji aliyejulikana kwa jina la Mzee Mahala na kuwapora wagonjwa vitu zikiwemo fedha taslimu. 

Kamanda wa Polisi Mkoa wa Kigoma, Ferdinand Mtui amewaambia waandishi wa habari ofisini kwake mjini Kigoma leo kwamba uporaji huo umetokea mwanzoni mwa wiki hii katika Kijiji cha Rumashi, Kata ya Nyamibuye Wilaya ya Kakonko mkoani Kigoma.
Kamanda Mtui amesema uporaji huo ulifanyika saa saba usiku wakati wagonjwa hao wakiwa wamelala nyumbani kwa mganga huyo wakisubiri kuendelea na matibabu ambako majambazi hao yalivamia nyumba hiyo wakiwa na mapanga, marungu na sime.
Amesema, majambazi waliiba vitu vya wateja zikiwemo simu tano za wateja zenye thamani ya Sh 520,000 na fedha taslimu Sh 250,000.
Pamoja na uvamizi huo, Kamanda Mtui alisema hakuna mtu yeyote ambaye alijeruhiwa kwenye tukio hilo na kwamba hadi sasa hakuna mtu yeyote aliyekamatwa akihusishwa na uporaji huo na upelelezi unaendelea.
Inaelezwa kuwa wakati wa upooraji huo, mganga huyo wa kienyeji hakuwepo nyumbani akiwa safarini jijini Dar es Salaam.
Katika tukio jingine, mwanafunzi wa kidato cha kwanza katika Shule ya Sekondari Nyansha wilayani Kasulu, amefariki dunia baada ya kufukiwa na kifusi alipokuwa akichimba kokoto.
Mwanafunzi huyo, Paulina Frederick (20) alikumbwa na zahama hiyo kando ya mto Mgandazi, alipokuwa akichimba kokoto ambazo amekuwa akiuza.
Alisema kwamba mwili wake umehifadhiwa Hospitali ya Wilaya Kasulu kwa uchunguzi.


