
Kamama naye ampa Raila wiki ataje walaji wa Eurobond
MBUNGE wa Tiaty Asman Kamama amemtaka Kiongozi wa Cord Raila Odinga awataje hadharani wanaohusika na kashfa ya Eurobond ikiwa anasema kweli kuwa ana habari ambazo zitasaidia katika uchunguzi wa kutafuta pesa hizo.
"Raila amekuwa akitumia vitisho kuhusiana na kashfa ya Eurobond kila wakati. Wakenya sasa wamechoshwa na mambo yake na tunampatia muda wa wiki moja atoe habari anazojua.
Aseme ama anyamaze kabisa," alisema Bw Kamama. Akiongea Jumatatu alipotoa zaidi ya Sh28 milioni pesa za basari kutoka kwa Hazina ya Kustawisha Maeneo Bunge (CDF) kwa wanafunzi katika eneo la Chemolingot, Bw Kamama alisema kuwa Bw Odinga anastahili kukoma kuingiza siasa katika kashfa hiyo ya Eurobond kwa manufaa ya kibinafsi.
Kiongozi huyo wa ODM alikuwa amempatia Mkurugenzi wa Mashtaka ya Umma, Bw Keriako Tobiko muda ataje walaji wa Eurobond wa siku tatu ataje maafisa waliohusika na kashfa hiyo lau sivyo atawataja hadharani.
Pia alimtaka Bw Tobiko atoe habari kuhusu siku ambapo pesa hizo ziliwekwa na benki ambapo ziliwekwa pamoja na hati ya kuthibitisha hilo, kwa sababu anadai hakukuwa na ufisadi wowote katika kashfa hiyo.
"Cord inastahili kukoma kueneza uongo kwa Wakenya na kama kiongozi anastahili kusaidia serikali ya Kenya kuinua maendeleo badala ya kujihusisha na siasa zinazoweza kuwagawanya Wakenya," alisema.
Wakati huo huo, mbunge huyo alisema Naibu Rais, William Ruto hana kesi ya kujibu katika Mahakama ya Kimataifa Kuhusu Uhalifu (ICC) kwa sababu ushahidi uliotumiwa ulikuwa umebuniwa huku akiapa kuwa muungano wa Jubilee utasimama pamoja na Naibu Rais.
"Kesi ya Bw Ruto itasambaratika kama zile nyingine kwa sababu haikuwa ya uhalifu bali ya kisiasa iliyolenga kuchafua amali yake," aliongeza Bw Kamama.


