
Wachezaji mashujaa walioibeba Yanga msimu 2015/16
Waliosajiliwa msimu huu, waliocheza mechi nyingi, kufunga mabao mengi
Charles Abel, Mwananchi cabel@mwananchi.co.tz
Dar es Salaam. Yanga, yenye pointi 68 hadi sasa, iwapo itapata pointi tatu dhidi ya Mbeya City, Ndanda FC na Majimaji itafikisha pointi 71 ambazo haziwezi kufikiwa na Simba au Azam, ambazo zina pointi 58 na 60 kwenye msimamo wa ligi. Hata hivyo, unaelezwa kuwa Azam imepokwa pointi tatu kwa kumchezesha Erasto Nyoni mechi ya Mbeya City. Licha ya kikosi cha Yanga kufanya vizuri msimu huu, nyota hao wanaonekana kutoa mchango mkubwa kikosini kwa kufunga mabao muhimu, kucheza mechi nyingi za timu hiyo pamoja na kuwa mhimili imara kwenye safu ya ulinzi ya timu hiyo msimu huu. 
Tambwe, Ngoma, Kamusoko, Msuva, Kaseke na Juma Abdul kwa pamoja wameifunga Yanga mabao 55 hadi sasa. Mabao hayo ni sawa na asilimia 85.93 ya mabao yote, 64 ambayo timu hiyo imefunga msimu huu. Ukiondoa mabao ya Ngoma na wenzake, Yondani, Abdul na makipa Ally Mustafa na Munishi wamekuwa nguzo imara kwenye safu ya ulinzi ambayo imeruhusu mabao 16 hadi sasa.
Katika kuonyesha kuwa nyota hao wamefanya kazi kubwa msimu huu, takwimu zinaonyesha kuwa kila mmoja amecheza zaidi ya asilimia 80 ya dakika 2,430 ambazo timu yao imecheza kwenye ligi msimu huu.
Wakati huohuo, iwapo Yanga itafanikiwa kutangaza ubingwa kwenye mechi dhidi ya Mbeya City, Jumanne ijayo, itakuwa imevuna pointi 21 katika mechi 10 za ugenini msimu huu. Tathmini iliyofanywa na gazeti hili imebaini kuwa safari za Yanga kuzisaka pointi hizo, zitakuwa zimeigharimu timu hiyo zaidi ya Shilingi 11 milioni.
Katika mechi hizo ambazo Yanga itakuwa imetembea kilomita 4,960 kwa basi, zimeigharimu Sh1.8 milioni huku ikitumia kiasi cha Sh 9.7 milioni kwa usafiri mwingine ukiwamo wa anga.


