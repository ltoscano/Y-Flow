
‘Mwacheni Kasper, yeye siye Schmeichel’
Wakati kipa chipukizi wa Leicester City, Kasper Schmeichel akitarajiwa kucheza leo kwenye Uwanja wa Old Trafford dhidi ya klabu ya zamani ya baba yake mzazi, Peter Schmeichel, kocha wa klabu hiyo, Claudio Ranieri amesema haifai kumlinganisha au kumfananisha mlinda mlango wake na mzazi huyo.
Badala yake, Ranieri alieleza kuwa jambo la msingi ni kwa Kasper kuiongoza klabu yake ili itwae taji la Ligi Kuu kwenye Uwanja wa Old Trafford, mahali ambako baba yake aliacha kumbukumbu ya kipekee.
Alisema kipa wake (Kasper) haendi Old Trafford leo akiwa nyuma ya kivuli cha mzazi wake, badala yake anasaka kuipa ubingwa timu yake.
Ranieri alisisitiza kuwa Kasper Schmeichel hawezi kulinganishwa na baba yake, bali anajaribu kujenga himaya yake mwenyewe akiwa Leicester City.
Aliongeza kuwa mzazi wake aliibuka na mataji mengi, akacheza na kutwaa ubingwa wa Ligi ya Mabingwa Ulaya, mataji matano ya Ligi Kuu England, jambo ambalo mwanaye amekaribia.
Alisema uwanja huo (Old Trafford) unabeba rekodi ya baba na mwana kutwaa taji, ambayo iliwekwa nao, Ian Wright na Shaun Wright-Phillips pekee.
Ranieri alisema kabla ya kusafiri kwenda Manchester: “Ninafikiri ni wakati mzuri kuzungumzia mzazi huyo (Peter Schmeichel). Lakini ni vyema kusema yupo Kasper Schmeichel, ni mchezaji wa kipekee, kipa mwenye kipaji, anajenga himaya yake binafsi, anastahili heshima.
“Kwa upande wangu, Kasper hasumbuliwi wala kufunikwa na kivuli cha mzazi wake. Kwa sababu hiyo, ninasema, “Yamekwisha! Tuache kuzungumzia mzee yule!”
Kuhusu kuhusishwa kwa Kasper Schmeichel na kuhamia Barcelona, Ranieri alijibu:
“Litakuwa jambo jema, lakini kwa kiasi gani cha fedha? Au tubadilishane nao, watupe Lionel Messi, tuwape Kasper!”
Ranieri alishangaza kwa kumsifu mshambuliaji wa United, Anthony Martial ambaye alimsajili akiwa AS Monaco akitokea Lyon akiwa kinda wa miaka 17.


