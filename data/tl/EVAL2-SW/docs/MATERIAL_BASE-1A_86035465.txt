
Majaliwa apokea mil. 379/- za tetemeko Kagera

Imeandikwa na Lucy Ngowi

Imechapishwa: 12 Oktoba 2016

WAZIRI Mkuu, Kassim Majaliwa amepokea zaidi ya Sh milioni 379 na vifaa vyenye thamani ya Sh milioni 280 kutoka kwa taasisi saba tofauti kwa ajili ya kuwasaidia waathirika wa maafa ya tetemeko mkoani Kagera, ambalo lilisababisha vifo, majeruhi pamoja na uharibifu wa miundombinu.

Vifaa vilivyotolewa ni mahema 220, blangeti 1,100, magodoro 1,100, chupa za maji 250, mikeka 22, nguo na unga tani 10.
Majaliwa akipokea msaada huo, alizishukuru taasisi hizo kwa msaada huo walioutoa kwa lengo la kuwachangia Wa tanzania waliopatwa na maafa hayo.
Alisema mpaka sasa wanaendelea kusubiri muda wa kutamka kiwango walichopata na kazi zinazoendelea katika eneo hilo la Kagera.
“Jambo zuri ujenzi wa majengo ya shule umeanza, wananchi wameanza kupata msaada kulingana na mahitaji yao. Pia tumemruhusu mkuu wa mkoa kuanza kufanya matumizi kulingana na mahitaji,” alisema Waziri Mkuu Majaliwa.
Alisema serikali inaendelea kuratibu michango yote, inaendelea kusimamia vizuri michango hiyo, hivyo wananchi wasiwe na wasiwasi. Aidha, Waziri Mkuu alivishukuru vyombo vya habari ambavyo vimeendelea kuhamasisha Wa tanzania wengine kuchangia.
Alisema kwa wale watakaokuwa tayari kutoa misaada yao jijini Dar es Salaam ataipokea Oktoba 14 saa sita mchana.
Taasisi zilizotoa msaada huo ni Shirika la Utangazaji Tanzania (TBC) Sh milioni 41.5, Sura Technology Sh milioni tano, Magereji Tegeta Sh milioni mbili, Wakaguzi wa Ndani Sh milioni 6.7, wafanyabiashara Kariakoo Sh milioni 60, Ubalozi wa Japan Sh milioni 220 na Acacia Sh milioni 325.


