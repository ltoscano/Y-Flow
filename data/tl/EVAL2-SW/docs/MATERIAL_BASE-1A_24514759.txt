
Serikali itoe ahadi za kweli
Feb 05, 2015

NOVEMBA mwaka jana, serikali ilitangaza kukubali kulipa deni lake la zaidi ya shilingi trilioni 1.7 inalodaiwa na mifuko mbalimbali ya hifadhi ya jamii hapa nchini kufikia Desemba 14 mwaka jana. 
Kimsingi, serikali wala haikuahidi kulipa deni lote. Iliahidi kulipa walau nusu ya deni hilo kwa kutumia hati fungani, uamuzi ambao kila anayefahamu namna mifuko hiyo inavyoumia, aliuona ni uamuzi mwafaka.
Cha ajabu ni kwamba wakati wa Mkutano wa Bunge unaoendelea mjini Dodoma, Wa tanzania wameambiwa kwamba serikali haijatekeleza ahadi yake hiyo. Si kwamba haijatekeleza tu, lakini pia imeshindwa hata kutoa taarifa kwamba imeshindwa hivyo kwa sababu fulanifulani.
Tunadhani kwamba hatua hii si ya kiungwana kwa mifuko inayodai na wastaafu wa sasa na watarajiwa ambao kwa kiasi kikubwa maisha yao yanategemea chochote kitakachotoka huko. Si hatua ya kiungwana kwa Wa tanzania wote kwa ujumla wao.
Serikali ni taasisi ambayo inatakiwa kuheshimika. Inaposema kitu, ni lazima kiaminike kwa asilimia 100. Utaratibu huu wa kusema tofauti na kutenda tofauti si utaratibu ambao unatakiwa kukubalika ndani ya serikali.
Kwa watu wengi, ni afadhali serikali iseme ukweli mchungu kuliko uongo unaovutia. Hatua hii ya serikali imeanza kuibua maswali kwa baadhi yetu kwamba kama inaweza kuidanganya Kamati ya Bunge au Bunge kwa ujumla wake, itaweza kuzungumza ukweli na nani?
Swali hili pengine linaulizwa na wadai wengine kama vile wakandarasi mbalimbali, taasisi za kifedha zilizoikopesha na nchi wahisani. Hatudhani kwamba kusema uongo kunaisaidia serikali yoyote makini popote duniani.
Raia yetu kwa serikali ni moja tu, iseme ukweli. Hata kama unauma, ni afadhali kuliko kutoa ahadi ambazo haina nia ya kuzitekeleza. Huo si utawala bora.


