Wanafunzi Ihungo, Nyakato wahamishwa

Imeandikwa na Angela Sebastian, Bukoba

Imechapishwa: 20 Septemba 2016

SERIKALI ya Japan imesema ipo tayari kukarabati shule zilizoharibiwa kwa tetemeko la ardhi lililotokea Septemba 10, mwaka huu mkoani Kagera na kusababisha vifo 17 na majeruhi kadhaa.

Wakati Japan ikieleza hilo, Serikali ya Tanzania imewahamishia katika shule mbalimbali za karibu ikiwemo shule ya sekondari Omumwani, wanafunzi wa shule za sekondari za Ihungo na Nyakato zilizopo wilayani Bukoba ili waendelee na masomo huku wakipisha ukarabati mkubwa wa majengo ya shule zao yaliyoharibiwa vibaya. 
Balozi wa Japan nchini, Masaharu Yoshinda alimweleza Waziri Mkuu, Kassim Majaliwa alipokutana naye juzi Dar es Salaam kwa mazungumzo kuhusu maafa hayo kuwa Japan ipo tayari kukarabati shule zilizoharibiwa na tetemeko hilo la ardhi.
Pia Balozi Yoshinda ameomba kupatiwa orodha ya mahitaji ya dharura yakiwemo mahema, mablangeti, dawa na vifaa vya tiba kwa ajili ya kuwasaidia waathirika wa tetemeko hilo. Kwa upande wake, Waziri Mkuu ameishukuru Serikali ya Japan kwa hatua hiyo na kukiagiza Kitengo cha Maafa kilicho chini ya Ofisi yake kuwasiliana na Ubalozi wa Japan nchini na kuwasilisha orodha ya shule zilizoharibika pamoja na mahitaji ya dharura.
Aidha, Waziri wa Nchi, Ofisi ya Rais, Tawala za Mikoa na Serikali za Mitaa (Tamisemi) George Simbachawene, alisema wanafunzi wa shule hizo ambao kwa sasa hawawezi kukaa katika mazingira hayo watapelekwa katika shule nyingine za jirani ikiwemo Omumwani inayomilikiwa na Wazazi ambayo ina nafasi ya kutosha ili waweze kuendelea na masomo wakati shule zao zikikarabatiwa.
Alisema walimu wa shule hizo watapewa taarifa mapema wiki hii ili wajue ni wapi watakwenda kufundisha kwa muda wakati wakisubiri ujenzi kukamilika.
Simbachawene na mawaziri wengine wawili, Jenista Mhagama (Ofisi ya Waziri Mkuu, Sera, Bunge, Kazi, Vijana, Ajira na Wenye Ulemavu) pamoja na Waziri wa Elimu, Sayansi, Teknolojia na Mafunzo ya Ufundi, Profesa Joyce Ndalichako, walishiriki kuondoa miundombinu iliyoharibika katika shule hizo.
Pia taasisi za serikali zilishiriki kikiwemo Chuo cha Ardhi, Jeshi la Ulinzi la Wananchi wa Tanzania (JWTZ) na Jeshi la Magereza.
Mpaka tetemeko hilo linatokea katika shule ya sekondari Ihungo kulikuwa kuna wanafunzi 778 huku Nyakato ikiwa na wanafunzi zaidi ya 1,000. Taarifa ya Mkoa inaeleza kuwa nyumba zaidi ya 14, 525 hazifai kwa makazi kabisa na zinahitajika Sh bilioni tisa kuzijenga.


