

NA ELIZABETH HOMBO

LEO Wa tanzania wanasherehekea miaka 54 baada ya Taifa hili kujinasua kutoka kwenye minyororo ya wakoloni wa Uingereza.
Historia inaonyesha kuwa baada ya Vita Kuu ya Pili ya Dunia, Umoja wa Mataifa(UN) uliwapa dhamana Uingereza kuitawala Tanganyika mpaka hapo wananchi wake watakapopata ufahamu wa kudai uhuru wao.
Kabla ya Uingereza kupewa dhamana ya kuiongoza Tanganyika, nchi hii ilikuwa chini ya himaya ya koloni la Ujerumani.
Uhuru wa Taifa hili umepita katika mapito mbalimbali na dhana kadha wa kadha za kifikra na kimfumo kuanzia sera za ujamaa na kujitegemea hadi sasa ambapo Taifa lipo katika mfumo mseto kuelekea ubepari.
Mwanzoni mwa uhuru wa Tanganyika, kila mmoja alitarajia kujengwa kwa Taifa lenye mgawanyo sawa wa rasilimali ili kuwanufaisha wananchi wote.
Hayati Baba wa Taifa, Mwalimu Julius Nyerere, baada ya Tanzania kuwa huru, alihaha kuhakikisha Wa tanzania wananufaika na uhuru walioupata, akianza na kuhubiri mfumo wa maisha ya Ujamaa na Kujitegemea.
Sambamba na hilo, alihakikisha kila Mtanzania anapata elimu ili kuondokana na ujinga alioutambulisha kama ni adui mkubwa wa maendeleo ya Taifa letu, hivyo kuanzisha kampeni ya elimu ya watu wazima, huku kwa wale waliokuwa kwenye mfumo rasmi wa elimu, wakisoma bure.
Ili kuhakikisha mambo yanakwenda vizuri, Mwalimu Nyerere alijenga misingi ya utu na usawa miongoni mwa Wa tanzania ambayo ilikemea aina zote za ubaguzi, kuanzia wa rangi, dini, kabila, ukoo, majimbo na mengineyo.
Lakini pia, Mwalimu Nyerere tangu Tanzania ilipopata uhuru hadi alipofariki dunia, alichukia watu ambao walitanguliza mbele maslahi yao binafsi, huku walio wengi wakiishi maisha ya kutaabika.
Katika mambo aliyoyaamini na kuyatilia mkazo, ni pamoja na masuala ya haki na usawa miongoni mwa Wa tanzania.
Alipinga mianya ya unyonyaji aliyoiita ‘mirija’, ikiwa ni pamoja na kupinga sera zozote zinazoweza kuzalisha matabaka ya kiuchumi hasa kundi la walionacho na wasionacho.
Mwasisi huyo wa Taifa la Tanzania, alihakikisha ubinafsi na ufisadi ambao leo hii umekithiri miongoni mwa viongozi na watendaji serikalini katika taasisi binafsi, hauna nafasi.
Hayo ni baadhi ya matarajio ya Wa tanzania waliyokuwa nayo mara baada ya kupata uhuru ambao Mwalimu Nyerere alipambana vilivyo kukabiliana nayo.
Leo hii tukiadhimisha siku ya Uhuru wa Tanzania, kuna mambo ambayo yanaonekana kwenda kinyume na matarajio ya wengi kama Taifa lilivyokuwa likihubiriwa na waasisi wake wakati nchi ilipotoka mikononi mwa wakoloni.


