
Mgogoro Stand isije kuwa wa wajanja wachache
Nilikerwa kidogo na maisha ya mgogoro ndani ya Stand United. Mwanzoni niliona kuwa ni jambo la msingi kwa timu kuwa kampuni, lakini bado mfumo wa utawala unaleta tabu.
Ujenzi wa klabu kuwa kampuni kwa Tanzania ulianza na Yanga, mwanzoni mwa miaka ya 2000 enzi za George Mpondela `Castro' ambaye alisimama kidete kuhakikisha timu inakuwa kampuni.
Aliona mbali mabadiliko na ingekuwa rekodi kwake.
Ilifika hatua katika Mkutano wa Yanga uliofanyika Jengo la Utamaduni la Russia, ilipigwa kura ya vidole, na wengi walitaka kampuni, lakini watu wanne walijitoa.
Ni ngumu kuleta mabadiliko katika klabu ambayo hasa imejengwa na wanachama wanaoamini kuwa endapo mabadiliko ya kiutawala yatafanyika, ni wazi watakosa nafasi.
Stand United nayo imetumbukia kwenye mgogoro wa utawala, muundo wa klabu kutoka klabu ya kawaida ikiwa na mpango wa kujibadilisha na kuwa kampuni.
Kubadilika kwa klabu kuwa kampuni ni njia mwafaka kwa mustakabali wa maendeleo ya klabu, lakini je, ni utaratibu gani umefanyika hata kuigeuza klabu kufikia hatua hiyo?
Inawezekana baadhi ya watu wameona mwelekeo mzuri na hata kuingiza mabadiliko ya kimfumo, lakini kikubwa ni utaratibu wa kubadilisha mfumo na muundo wa klabu kuwa kampuni.
Hakuna asiyetaka mabadiliko na hakuna anayekataa mafanikio, kikubwa ni kuona hayo yote yanakwenda, lakini ni kwa njia zipi? Isije kuwa na viashiria vya ujanjaujanja wa watu wachache.
Nilisikia pia Acacia ambao ni wadhamini, wanataka kujiondoa kudhamini. Inawezekana ni kutokana na mfumo wa utawala kutokaa sawa, lakini kama wadhamini, walitakiwa kusubiri kuona mwisho wake.
Ninafikiri jitihada za Serikali kuagiza kumalizika kwa mgogoro uliopo baina ya Stand United na Kamati ya uendeshaji wa timu hiyo iliyopo chini ya ofisi ya Mkuu wa Mkoa, ni za mbolea.
Desemba 23 mwaka jana, Waziri wa Habari, Utamaduni, Sanaa na Michezo Nape Nnauye alikutana na uongozi wa Stand United na kuagiza suala hilo kumalizwa.
Nape alisema kuwa imefika wakati klabu zikapewa uhuru wa kujiendesha kwa kutumia katiba zao badala ya kuingiliwa na chombo kingine chenye maslahi binafsi. Alisema Wizara itasaidia kuona mgogoro huu unaisha kwa Stand United kupewa uhuru wa kujiendesha yenyewe na uongozi uliokuwapo kupewa mamlaka yake ya kusimamia na kuendesha shughuli za timu yao kwa mujibu wa Katiba.
Hayo ndiyo maneno ninayoyaona yana mbolea. Ndio maana nikasema kuwa, hakuna asiyetaka mabadiliko wala mafanikio, lakini kama kuna ujanjaujanja, hata kama ingekuwa mimi, nisingekubaliana na hilo.
Ni lazima kuwepo na maridhiano ya kila upande, na yanini kugombea fito wakati ujenzi wa nyumba ni mmoja? Tatizo ni hilo la ujanjaujanja wa baadhi ya watu.
Kwa upande mwingine, inatakiwa TFF, kwa Stand United kama mdau wake, kuangalia nini kinafanyika na kumaliza mgogoro kwa kuangalia Katiba ya klabu na mfumo wa utawala, hata kama mabadiliko yamepangwa, lakini isiwe nje ya utaratibu wa klabu. 


