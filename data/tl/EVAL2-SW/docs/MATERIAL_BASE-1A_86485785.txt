Utetezi wangu kwa Lowassa
Sep 10, 2015 by Joseph Magata

JANUARI 2007 nilihamia Dar es Salaam, nikishughulika karibu na Kanisa Katoliki la Mtakatifu Petrol (St. Peter). Februari 23, 2007 nilisali “njia ya msalaba” hapo “ St. Peter”.
Baada ya “njia ya msalaba”, niliona akina mama wanamsalimia mwenzao naye anatoka kanisani niliyeambiwa kwamba ni mke wa Waziri Mkuu, Regina Lowassa.
Baadaye katika “nia za misa” katika misa za katikati ya wiki pale “St. Peter”, nikawa nasikia jina “Regina Lowassa” likijirudia. Utasikia Jumatatu kamuombea marehemu fulani, kesho yake kaomba baraka kwa jambo fulani.
Kuhamia Dar es Salaam kuliniweka karibu na “Cathedral Bookshop” iliyoendeshwa na masista wanaoitwa “Paulines Daughters” ambao kufikia mwishoni mwa 2007 walikuwa wamekwishanizoea.
Mwaka 2008 ulipoanza, Askofu Methodius Kilaini alitoa kitabu kiitwacho “Kardinali Rugambwa-Tulivyomfahamu”. Ukurasa wa nane kina picha ya sita anaonekana Regina Lowassa akimpongeza Laurean Kardinali Rugambwa kutimiza miaka 25 ya ukardinali. Kardinali Rugambwa alitimiza miaka 25 mnamo Machi 28, 1985.
Katika picha hiyo Edward Lowassa, japo hakutajwa, anaonekana kwa mbali, nywele zake zote zikiwa bado nyeusi.
Aprili 14, 2009, Polycarp Kardinali Pengo alizindua kitabu kilichotungwa na Regina Lowassa kinachoitwa “Walk the path with my “diary” in Israel-The Holy land”.
Sijui kama Regina Lowassa anatambua kwamba kitabu chake kinafundisha maisha ya mtu kuandika matukio ya kila siku kwenye “diary”. Wasiojua umuhimu wa “diary” wamsome Samuel Pepys ambaye “diary” yake ni sehemu muhimu katika historia ya Uingereza.
Siku moja rafiki yangu Restituta Issaka, alinishawishi nihudhurie sherehe ya kwaya ya “Don Bosco” ya Kigango cha Tabata-Kimanga. Lakini aliponifahamisha kwamba mgeni rasmi ni Regina Lowassa sikwenda, kwa sababu ndizo siku RICHMOND ilikuwa inaitwa “Rich-Monduli”.
Wale “Paulines Daughters” walijenga duka jipya likaitwa “Paulines Book and Media Centre”. Walipokaribia kulizindua walinialika nihudhurie uzinduzi huo.
Jioni Machi 27, 2010, Polycarp Kardinali Pengo aliongoza msafara wetu sisi waalikwa kuingia dukani kulizindua. Humo dukani ndipo nikamuona Regina Lowassa, amesimama mita tatu kutoka nilipo.
Ingawa hanijui (Regina) nikatumia ukaribu huo kumpongeza “hongera kwa kutoa kitabu kizuri”, akanijibu “Asante lakini nimekiandika nikiwa sina utaalamu wa kuandika”.
Wakatoliki ambao ni majirani zake Regina wanafahamu juhudi yake hudhuria “Jumuiya Ndogondogo” huku akiwa mke wa Waziri Mkuu. 
Aprili 13, 2006 na Aprili 05, 2007 ni “Alhamisi Kuu” zilizomkuta Regina kama mke wa Waziri Mkuu. Licha ya wadhifa huo, Regina alizoea kukesha usiku wa “Alhamisi Kuu” pale “St. Peter” kuabudu Ekaristi.
Machi 19, 2012 ilikuwa siku ya kumsimika askofu Salutaris Melchior pale Ifakara. Huko nako, Regina Lowassa alialikwa kama mgeni kwa Jimbo Katoliki la Mahenge.
Kuonekana kwa Rais Mstaafu (Ali Hassan Mwinyi) na Waziri Mkuu Mstaafu kwenye sherehe ile, kulimfanya Mkuu wa Mkoa, Joel Bendera autambulishe pia uwepo wa Edward Lowassa, bila kujijua anatengeneza kosa.
Kosa lenyewe ni kwamba Lowassa hakutakiwa kutambulishwa kwani mgeni aliyealikwa ni mkatoliki kutoka Jimbo la Dar es Salaam yaani Regina Lowassa, lakini kaja na mumewe mlutheri, Edward Lowassa:{KIONGOZI: Machi 30, 2012, uk. 04}.
Ndivyo ninavyoweza kumsimulia Regina ambaye kwa jina lake juzi, (Septemba 07, 2015) kalenda ya Kanisa Katoliki duniani inamkumbuka jina lake, Mtakatifu Regina, msimamizi wa wafugaji hasa wa kondoo.
Ilifika mahala nikaanza kujiuliza, hivi hata mimi Jose, naichukia familia ya Lowassa sababu nina ushahidi upi? Kwa nini Edward Lowassa hapelekwi mahakamani?
Usidhani swali hili watu wameanza kujiuliza siku Lowassa alipojiunga na Chadema. Gazeti la KULIKONI la Februari 08, 2008, yaani siku moja tu baada ya kujiuzulu, kwenye ukurasa wa tatu liliandika hivi “Wataka Lowassa awajibishwe kisheria”.
Lowassa alipojiuzulu, Bunge liliendelea kutumia “sovereignty” yake kuijadili RICHMOND.
Gazeti la KULIKONI la Februari 16, 2008, ukurasa wa mbele lilisema hivi: “Serikali imeunda timu maalumu itakayopitia mapendekezo yote ya kamati teule ya bunge kuhusiana na sakata la RICHMOND ili kutoa mwelekeo na namna ya kufanyiwa kazi kulingana na matakwa yake”.
Sasa, ukitaka kuwa “mwanahistoria” mzuri, basi kamilisha “uanahistoria” wako kutukumbusha na historia inayoanzia siku Lowassa amejiuzulu hadi siku Bunge lilivyoridhishwa na utekelezaji wa maazimio yale ndipo likafunga mjadala wa “RICHMOND”.
Tumeona mwaka 1985 Regina na Edward Lowassa wameshiriki tafrija ya kumpongeza Laurean Kardinali Rugambwa. Je, siku hiyo napo Lowassa alikuwa anajipitisha makanisani kuanza kampeni mapema ili kumrithi Julius Nyerere urais miezi minane iliyofuata?
Wakati huo hata padri Polycarp Pengo ndiyo kwanza ametimiza mwaka akiwa askofu huko Nachingwea. Wewe msomaji ulikuwa wapi?
Mimi tu nimewahi kukataa mialiko kama ule wa “Don-Bosco”, kwa sababu tu Regina Lowassa alikuwa mgeni rasmi.


