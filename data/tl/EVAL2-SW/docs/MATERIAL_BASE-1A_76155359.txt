
MAENDELEO ya sekta ya elimu katika miaka ya hivi karibuni yameonesha kuporomoka hasa pale ilipotokea asilimia 65.5 ya wanafunzi waliofanya mtihani wa kidato cha nne mwaka 2012 kupata daraja la sifuri kwa maneno mengine walishindwa au walifeli.
Baadaye ikaundwa tume ambayo ilifanya marekebisho na kuondoa mfumo wa kupanga kwa madaraja kwa kuingia katika mfumo wa wastani wa alama GPA ambao pia ulilalamikiwa na hata hivyo mwaka huu ulifutwa.
Kwa hali ya sasa ilivyo kinachofanyika ni jitihada za kutaka kurudi kwenye mkondo na kuifufua elimu kutokana na kasoro ambazo zimeshajitokeza. Kitendo cha kubainika kwamba katika udahili wa wanafunzi wa vyuo vikuu kwamba miongoni mwa waliodahiliwa ni pamoja na wale waliopata daraja la sifuri hilo ni jambo la ajabu. 
Mazingira hayo yanaonesha kujaa harufu ya udanganyifu ambayo inachanganyika na harufu ya rushwa kitakachozalishwa hapo ni kundi la watu waliojaa udanganyifu na moja kwa moja kuja kuwa na tabaka la viongozi wadanganyifu.
Inakuwa hivyo kwa sababu wanaofanya au kufanyiwa udanganyifu kamwe ni vigumu kuacha kwani tabia hiyo inakuwa endelevu na inaendelea hadi kutinga katika sehemu za kazi au nyadhifa mbalimbali watakazokuwa nazo. Hivyo jamii inakuwa tayari inaongozwa na viongozi wadanganyifu.
Wapo wengi na kama ikifanyika tathimini bila upendeleo Tanzania inaweza kushangaza dunia jinsi inavyoongozwa na baadhi ya watu ambao kwa hakika leo hii wangestahili kuwa gerezani kutokana na uvunjaji wa sheria waliofanya. 
Taswira inayoonekana hapa ni kwamba tunaingizana mkenge katika elimu kwa sababu kinachotafutwa siku hizi na wasomi ni “bora elimu” na si “elimu bora”. Wasomi wanajivunia vyeti vya kuhitimu vyuo vikuu hata kama hawana maarifa yoyote ya kuboresha maisha ya binadamu.
Wanafunzi wanajitahidi sana kujijengea kitu kinachoitwa kwa Kiingereza CV (Curriculum Vitae) hata kwa njia za udanganyifu. (CV ni mtiririko wa maelezo muhimu binafsi ya mtu ya kihistoria kuhusu msomi kuanzia katika elimu, ajira, masuala ya kijamii, kidini, utamaduni, michezo na kadhalika).
Lakini habari za udanganyifu, kuiba mitihani, kughushi vyeti, rushwa za ngono na pesa katika ajira si ngeni barani Afrika na anayetaka kuwa bingwa wa uhalifu wa aina hiyo basi anaweza kujifunza maarifa hayo Nigeria.
Hivi sasa homa ya wanasiasa chipukizi kusaka shahada duni na vyeti bandia imeingia Tanzania kama ilivyoingia Nigeria miaka 38 iliyopita. Matokeo yake ni kwamba licha ya Nigeria kuwa na vyuo vikuu kamili 73 na shirikishi zaidi ya 20, majenerali wasio na shahada wametawala taifa hilo muda mrefu! 
Utafiti uliofanywa Nigeria mwaka 2005/06 na Benki ya Dunia na Shirika la Umoja wa Mataifa la Elimu, Sayansi na Utamaduni (Unesco) ulibainisha kwamba mfumo wa elimu unadorora kwa kasi kutokana na rushwa.
“Nigeria ilikuwa ni taifa lililokuwa linazalisha wahitimu wa vyuo vikuu wenye hadhi ya kimataifa ambao waliweza kushindana na wahitimu wengine duniani. Leo hii, tunazalisha wahitimu wa ovyo wasioweza hata kuumba sentensi rahisi,” anasema Dk. Roy Chikwem, Mnigeria msomi anayeishi Marekani.
Rushwa na udanganyifu katika elimu huko Nigeria vilipaa hadi spika wa zamani wa Bunge la Wawakilishi alipogundulika kuwa amegushi cheti kuonesha kuwa ni mhitimu wa shahada ya Chuo Kikuu cha Toronto, Canada.


