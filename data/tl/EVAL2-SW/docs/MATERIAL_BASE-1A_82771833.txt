
Waziri SMZ aagiza viwanda vikaguliwe

Imeandikwa na Basil

Imechapishwa: 26 Oktoba 2016

WAZIRI wa Kilimo, Maliasili, Mifugo na Uvuvi, Hamad Rashid Mohamed ametoa maagizo kwa watendaji wa wizara hiyo kufanya ukaguzi wa viwanda vinavyotengeneza mbao za minazi kufahamu kama wanamiliki vibali halali vya kukata miti hiyo. 

Alisema hayo wakati alipotembelea shamba la ekari tatu lililopo Manyame wilaya ya Kati, ambapo alishuhudia kiwango kikubwa cha minazi ikiwa imekatwa kwa ajili ya matumizi ya mbao ambazo hutumika kutengeneza samani za aina mbalimbali vikiwemo vitanda.
“Nawataka watendaji wangu katika Wizara ya Kilimo kutembelea viwanda vyote vinavyotengeneza mbao za minazi kujua kama wanavyo vibali halali vya kukata miti hiyo kwani kasi ya ukataji wa minazi kwa sasa inatisha Zanzibar,” alisema.
Alisema licha ya juhudi hizo ipo haja ya kuangalia sheria zilizopo sasa za kukata miti kwani zinaonesha kuwa na mapungufu mengi ambayo yanatoa mwanya kwa wananchi kukata miti kiholela.
Awali Mkurugenzi wa Misitu na Mali zisizorejesheka, Yussuf Kombo alisema sheria zipo zinazokataza ukataji wa miti na kuweka muongozo wake ikiwemo matumizi ya misumeno, lakini tatizo kubwa lipo katika utekelezaji wa sheria zake.
Kwa mujibu wa taarifa za Idara ya Ardhi, asilimia 40 ya eneo ambalo lilikuwa likistawi vizuri minazi kwa sasa imekatwa baada ya eneo hilo kutumika kwa ujenzi wa nyumba za kudumu za kuishi ikiwemo Bububu, Fuoni, Mwera na Kiyanga ambayo yote hayo ni majimbo ya uchaguzi.


