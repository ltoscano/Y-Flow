
Kamishna Marwa atende, sio kulia
KUNA ngano moja Uswahilini kumhusu mwanamume aliyejulikana kwama Mwamliki. Alikuwa na huruma sana kwa viumbe. Siku moja Mwamliki aliwakuta watu wakimpiga nyani. Aliwatetesha na kuwataka wamwache nyani huyo kwa vile ana sura kama ya binadamu.
Punde watu watu walipotii mwito wa Mwamliki, nyani alinyanyuka pale chini na kuurukia mkono wa Mwamliki akauuma. Ndipo Mwamliki alipopiga kelele kwa uchungu na kuseme, "Muueni, kumbe hana fadhila".
Makamishna wa kaunti walipoteuliwa na Rais mstaafu Mwai Kibaki, watu walipiga kelele kuhusu uhalali wao na hata wakaenda mahakamani.
Rais Uhuru Kenyatta mwanzoni mwa mwaka huu aliwapa makamishna hao mamlaka ya kusimamia kaunti, hasa kuhusiana na usalama.
Wakenya watamkumbuka Rais Kenyatta akiwaambia makamishna hao kwamba hawatalala iwapo yeye atakoseshwa usingizi.
Na kweli aliyekuwa kamishna wa Kaunti ya Lamu Bw Stephen Ikua aliondolewa Lamu punde watu walipouawa katika eneo la Mpeketoni.
Lakini katika kaunti ya Mombasa mambo yamekuwa tofauti. Watu wanaendelea kuuawa ndani ya kisiwa hicho. Kisa cha punde zaidi ni mtalii kutoka Urusi aliyepigwa risasi katika eneo la Mji wa Kale, hatua chache kutoka afisi kwa kamishna wa Kaunti Bw Nelson Marwa. 
Badala ya kuchunguza mauaji hayo na uhalifu mwingine ambao umekithiri, kamishna huyo ameonelea ajiondolee lawama kwa kuwanyooshea kidole viongozi wa chama cha ODM kwa mauaji ya eneo la Likoni.
Inawezekana kuwa huenda viongozi wa ODM ndio wanaoendeleza mauaji Likoni. Swali ambalo Bw Marwa hajajibu ni hili: Ni akina nani wanaoua watu nyuma ya afisi yake katikati ya mji? Kama kweli kuna viongozi wa Cord wanaohusika na uhalifu Likoni, ni akina nani? Je, akiwa mkuu wa usalama wa kaunti, amechukua hatua gani kufikia sasa? Ni washukiwa wangapi wa mauaji ya Likoni, Majengo, Changamwe na Kibokoni ambao wamekamatwa kufikia leo Jumapili? Bw Marwa ni mtumishi wa umma. Kama rais Kenyatta angetaka mwakilishi wa kisiasa Mombasa, wapo tele. Kazi yake ni ya kusimamia usalama. Asimfanye Rais kujuta kama alivyofanya Mwamliki. 


