
Viongozi washindanie miradi ya maendeleo
KWA miaka mingi katika taifa letu, tumeshuhudia malumbano na sarakasi za viongozi wetu. Badala ya kujishughuliya wanasiasa wanaienzi mivutano ya kupimana nguvu, huku msamiati ‘maendeleo’ ukiwekwa kwenye ng’ambo ya pili ya mawazo yao.
Inasikitisha kuona bungeni kuanzia kaunti hadi la kitaifa, masumbwi na miereka imekuwa ikitawala kwenye vikao vyake, jambo ambalo linadunisha hadhi na heshima ya bunge.
Ama kweli katiba ya ugatuzi ni nzuri iwapo viongozi watajitolea kwa nia safi kuitekeleza. Lakini kama viongozi katika kaunti wataendelea kuzitumia pesa zilizogawiwa kwa njia zisizoeleweka zikiwemo safari za ng’ambo, tusitarajie kuyaona maendeleo mashinani.
Naungama msemo wa wavyele maskini akipata matako hulia mbwata! Kabla ya uchaguzi mkuu uliopita, tuliwaona wawakilishi wa wadi ambao hata hawakuwa wakimiliki baiskeli.
Badala ya kuwatumikia wananchi, mwito wao wa kwanza ulikuwa ni kuwashinikiza magavana kuwapa mishahara mikubwa zaidi.
Kama mchomvya asali, walianza kusafiri katika nchi za nje kwa kisingizio eti kujifundisha mbinu na mikakati ya kuboresha maeneo yao!. 
UFISADI Ni bayana kwamba miswada ambayo hupitishwa inaweza kuleta athari zinazoweza kudidimiza maendeleo au kwa upande mwingine yaweza kuchochea maendeleo na kuboresha maisha ya wengi.
Lakini duru za kuaminika ni kwamba kwenye bunge la kitaifa wakati mwingine wabunge huhongwa ili kuisukuma miswada fulani, na huu wote ni ufisadi.
Badala ya mbunge au mwakilishi kujisomea, kuuelewa na kuakisi iwapo mswada utakuwa kikwazo kwa wananchi, kwa upofu wa kifalsafa na umero wa kutaka kitu kidogo, wao kama bendera hufuata upepo na kusahau jukumu lao.
Mwaka huu tulikuwa na matumaini K sha na maendeleo, baadhi kwamba sarakasi na malumbano ya kupimana nguvu kati ya muungano wa Jubilee na ule wa Cord (upinzani) ungefika mwisho, lakini jinsi mambo yalivyo kitaswira ‘bado mapambano’.
Baada ya Cord kusimamisha vifungu vinane tata kuhusu usalama mahakamani, ni wazi mbio nyingine za sakafuni baina ya miungano zimeanza.
Isitoshe, miito ya pesa mashinani tayari imeanza kupasua ukimya uliokuwepo na kuliweka taifa kwenye mdundo wa kampeni.
PESA MASHINANI Mwenye pupa hadiriki kula tamu. Kabla ya viongozi wanaounga mkono ‘pesa mashinani’ hawajafungua vinywa vyao, yawapasa kuelezea mgao ambao wamekuwa wakipata kutoka kwa serikali kuu jinsi wametumia. 
Je, kama mtu hawezi kukadiria matumizi ya Sh100, itafaidi nini kumpa Sh500? Lakini kama pesa zaidi mashinani kutamaanisha maendeleo zaidi mashinani kwa njia zenye kufuata taratibu za uwazi na uwajibikaji, basi hata nitatia sahihi na kupigia debe pesa mashinani bora siyo ‘pesa mashimoni’.
Tunachofaa kuwakumbusha viongozi wetu ni wananchi wanachohitaji ni ugatuzi wa maendeleo na wala si wa ufisadi. Wawakilishi wa wadi nao hawafai kuyatumia mamlaka yao ya kuwang’oa mamlakani magavana.
Siasa tupu haziwezi zikajenga taifa. La muhimu ni kwa kila aliyechaguliwa na raia awe ni wa kutoka upande wa serikali au upinzani ajibidiishe kwa kufanya kazi.
Wafanye kazi pamoja na kumtumikia ‘Wanjiku mlipa ushuru’ kwa lengo la kumpunguzia mzigo na umasikini, njaa na magonjwa yanayoendelea kumwangamiza kila uchao.
Ni ombi la wengi kwamba mwaka huu tutasikia siasa na kuyaona maendeleo si haba na kuitimiza msemo wa TNA na URP ‘kusema na kutenda’.


