
Banda astahili hongera kwa kukubali kura
HATUA ya aliyekuwa rais wa Malawi Joyce Banda kukubali kushindwa kwenye uchaguzi mkuu wa nchi hiyo inafaa kuigwa na viongozi mbalimbali barani Afrika. 
Jumamosi iliyopita, Bi Banda alikubali matokeo yaliyotolewa na tume ya uchaguzi wa nchi hiyo na hata akampongeza mpinzani wake mkuu, Peter Mutharika, ambaye tayari ameapishwa kutwaa rasmi hatamu za uongozi wa taifa la Malawi.
Bi Banda ambaye alitangazwa katika nafasi ya tatu, baada ya Rais Mutharika na Bw Lazarus Chakwera wa chama cha Malawi Congress Party (MCP), alisema kuwa anaondoka afisini akiwa mwenye furaha tele huku akiwataka wafuasi wake kuunga mkono serikali mpya.
Awali, Banda alikuwa amelalama kuwa uchaguzi huo ulikumbwa na visa vya udanganyifu lakini akaamua kukubali matokeo hayo na kusema kuwa taifa hilo ni sharti liendelee mbele kwa amani.
Ikumbukwe kuwa Bi Banda alikuwa ameongoza taifa hilo kwa miaka miwili baada ya kuingia afisini kufuatia kifo cha aliyekuwa rais Bingu wa Mutharika ambaye ni ndugu yake Peter Mutharika.
Japo kuanguka kwake ni pigo kwa viongozi wanawake barani kukubali kura Afrika, Bi Banda ameingia kwenye daftari la kumbukumbu la marais jasiri ambao wametii uamuzi wa raia wao na kukubali kushindwa bila kuzua vurumai.
Mwaka wa 2012, aliyeku wa rais wa Senegal Abdoulaye Wade alikubali kushindwa baada ya kubwagwa na mpinzani wake mkuu, Macky Sall.
Wade ambaye alikuwa akitafuta kuongoza Senegal kwa awamu ya tatu, vilevile alimpongeza rais Sall kwa ushindi wake kabla ya tume ya uchaguzi nchini humo kutangaza matokeo ya mwisho.
Ingawaje Wade alikimbilia uhamishoni nchini Ufaransa kwa madai ya kuhofia maisha yake mara baada ya kutangazwa kwa matokeo ya uchaguzi huo, taifa liliendelea mbele kwa amani.
Kiongozi huyo wa zamani alirejea nchini Senegal mwaka huu baada ya kuishi Ufaransa kwa kipindi cha mwaka mmoja huku akisema kuwa aliamua kurudi baada ya kubaini kuwa raia wa taifa hilo wanaishi katika hali ngumu ya maisha.
Chambilecho Baba wataifa wa Tanzania Hayati Julius Nyerere, cheo ni dhamana; viongozi barani Afrika wanafaa kutambua kuwa wananchi ndio wana mamlaka ya kuwapa au kuwapokonya uongozi huo. Banda na Wade ni kielelezo bora kwa viongozi wanaong'ang'ania mamlakani.
loonyango@ke.nationmedia.com


