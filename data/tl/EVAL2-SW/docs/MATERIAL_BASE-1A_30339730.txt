
Fahamu sababu zinazochangia kutokwa uchafu sehemu za siri
Uchafu unaotokana na uambukizi wa bakteria huwa na harufu kama shombo la samaki
Dk Shita Samwel
Karibuni wasomaji katika maswali na majibu ya afya. Nimejibu baadhi ya maswali ambayo yameonekana kujirudiarudia katika ujumbe mliotuma kupitia namba za simu oamoja na na anuani ya baruapepe. Swali: Habari daktari, mimi ni msichana wa miaka 22 ninaishi Mwanza, nina shida ya kuumwa tumbo na kutokwa na ute mweupe mzito ila hauna harufu. Tafadhali daktari nisaidie tatizo nini na je nitumie dawa gani ili niweze kuondokana nalo? Wengine waliouliza swali linalofanana na hili, walielezea juu ya utokaji wa uchafu au ute sehemu za siri.
Jibu: pole sana, kwa kawaida uke hutoa majimaji yenye rangi ya maziwa ambayo huwa myembamba na meupe na huwa hayana harufu ya kukera, kuchoma au kusababisha muwasho au kuambatana na vipele. Kiwango chake pamoja na mwonekano wake kwa siku unaweza kubadilika kadiri umri unavyoenda.
Kutokana na maelezo yako ina maana ute huo sio wa kawaida kwani ni mzito. Hiyo ni dalili za fangasi za ukeni, inaweza kuwa na mwonekano kama vile maziwa ya mgando na kuwa na muwasho.
Tatizo hili linaweza kutibiwa kwa dawa za fangasi za kutumbukiza ukeni. Nakushauri fika katika huduma za afya zilizopo jirani kwa ajili ya uchunguzi wa visababisho au vihatarishi vya tatizo hilo na kuthibitisha tatizo.
Swali: Dk habari, pole na majukumu. Mke wangu anasumbuliwa na tatizo la V. Discharge kwa muda mrefu ambalo huwa na kawaida ya kujirudia mara kwa mara.
Amekuwa akipewa sindano ya Power safe na vidonge vya Fluconazole pale tatizo hili linapojitokeza, lakini bado hujirudia tena.
Naomba msaada wako tafadhali, je mke wangu atumie dawa gani au njia gani ili aweze kupona tatizo hili?
Jibu: V.discharge maana yake ni utokaji wa uchafu ukeni usio wa kawaida. Zipo sababu mbalimbali zinazoweza kuchangia kutokwa na uchafu huo ikiwamo uwapo wa vitu vigeni ukeni kama vile vipande vya pedi au pamba, uambukizi wa bakteria, parasaiti, fangasi na virusi.
Maambukizi ya bakteria mara kwa mara ni vijidudu vya kisonono, chlamydia, Mycoplasma na Parasite huwa ni trichomonas vaginalis na fangasi ni candida albicans na virusi huwa ni herpes simplex.
Uchafu unaotokana na uambukizi wa bakteria huwa na harufu kama shombo ya samaki ambayo huisiwa baada ya kujamiiana na unaweza kuwa na rangi ya kijivu, kijani kibichi, njano au mchanganyiko na damu.
Kama ni maambukizi ya fangasi ni kama nilivyoeleza katika swali la kwanza. Uambukizi wa parasaiti uchafu unaotoka huwa ni mwingi na unakuwa na harufu mbaya, wenye rangi kijani-njano wenye povu. Vilevile uambukizi wa bakteria unaweza kuambatana na utokaji wa usaha, vipele, vidonda, mwasho.
Kwa jinsi ulivyouliza na maelezo yako inawezekana kabisa una maambukizi mchanganyiko yaani fangasi sugu za ukeni na uambukizi wa bakteria au parasaiti.
Nakushauri ufike katika vituo vya afya vya wilaya au hospital ya mkoa kwani zipo idara maalumu za magonjwa hayo ambayo ipo miongozo sahihi ya matibabu na uchafu huo unaweza kuchukuliwa kwa ajili ya upimaji na uoteshaji.
Kumbuka magonjwa hayo yanahitajika kutibiwa na wenza wote wawili mnaoshirikiana tendo la ndoa ili kuepuka tatizo kujirudia. Mtapewa matibabu na huku mkiendelea kufuatiliwa maendeleo yenu mpaka kupona.
Tendo la ndoa lazima liwekwe kando kwanza mpaka matibabu yatakapokamilika na mkawa mmepona kabisa.
Swali: Daktari mimi ni mmoja wagonjwa wa figo. Figo zangu zimekufa hazifanyi kazi, nimekuwa nikipata matibabu katika Hospitali ya Taifa ya Muhimbili (MNH) ya kuchuja damu yangu.
Swali langu ni hili, je naweza kupata maambukizi ya VVU endapo mashine hiyo imetumiwa na mgonjwa mwingine?
Jibu: Hivi sasa wataalamu wa afya wamekuwa makini zaidi na mashine za kuchuja uchafu katika damu ambazo zinajulikana kama dialysis. Wanachukua mfumo maalumu wa kukinga na kuzuia kuenea kwa maambukizi ya magonjwa.
Tahadhari mojawapo ni ile ya kuwapo kwa mashine mbili ambazo moja hutumiwa na wale wasio na maambukizi ya VVU tu na nyingine ndiyo hutumiwa na waathirika.
Vilevile mgonjwa kabla ya kupatiwa matibabu hupimwa vipimo mbalimbali kubaini kama ana maambukizi, ikiwamo VVU, homa ya ini (hepatatis B) na kaswende.
Hivyo, nikutoe hofu tu kuwa tahadhari imechukuliwa kuzuia maambukizi ya VVU na ya virusi vya homa ya ini, hivyo hakikisha unashikamana na matibabu unayopewa. 
Swali: Mimi ni kijana mwenye umri wa zaidi ya miaka 30, nimekuwa nikikohoa sana kwa muda mrefu sasa sijui unanisaidiaje dokta.
Jibu: Moja ya kampeni ya kitaifa kuhusu kifua kikuu ni kwamba pale unapokohoa zaidi ya wiki mbili ni vizuri kufika katika huduma za afya.
Lengo ni kuwahi kufanyiwa uchunguzi na matibabu kabla ya madhara zaidi kujitokeza na pia kuzuia kuenea maambukizi ya kifua kikuu katika jamii.
Kukohoa kwa zaidi ya wiki mbili kitaalamu ina maana tatizo hilo limedumu kwa muda mrefu au tatizo limekuwa sugu.
Sababu za mara kwa mara za kikohozi sugu ni pamoja na kifua kikuu, mzio, pumu, homa ya mapafu, shambulizi sugu la mirija ya hewa (hasa kwa wavuta sigara), uwapo wa vitu vigeni ikiwamo taka zinazoziba njia ya hewa, homa ya mapafu inayosababishwa na fangasi (zaidi kwa wagonjwa wa VVU) na kiungulia sugu kinachosababishwa na uvujaji wa tindikali ya tumboni kurudi nyuma kutoka tumboni hadi bomba la chakula na koo.
Vilevile yapo matatizo mengine yanayochangia kwa uchache ikiwamo matumizi ya dawa za kushusha shinikizo la juu la damu zijulikanazo kama kwa kifupi ACE, saratani ya mapafu, matatizo ya moyo, kuharibika kwa tishu za mapafu na uwapo wa vitu ikiwamo chakula na taka katika mapafu.
Nakushauri ufike katika huduma za afya ili upate ushauri, uchunguzi na matibabu. Tarajia kufanyiwa vipimo mbalimbali ikiwamo kipimo cha makohozi na picha ya x-ray ya kifua.
Swali: Hivi mwanaume akipiga punyeto mara kwa mara anaweza kupata ugonjwa gani? Wengine waliuliza athari za punyeto.
Jibu: Madhara ya kufanya kitendo hicho bado yana mijadala mingi na kumekuwapo na migongano ya hoja. Ila kisayansi kufanya kwa kiasi (mara moja kwa wiki) hakuna madhara, ila pale unapofanya kwa muda mrefu na kwa kutumia kasi ama nguvu sana inaweza kuwa na madhara ya kimwili na kiakili (kisaikolojia).
Madhara ya kimwili ni pamoja na mchoko na ulegevu wa misuli, kupata michubuko au vidonda vinavyoleta maumivu, maumivu ya korodani, kuwa mdhaifu kutokana na nguvu nyingi kupotea katika kufanya tendo hilo mara nyingi.
Madhara ya kiakili huwa ni makubwa zaidi ambayo yanaweza kuambatana na hali ya kukosa hisia kwa tendo asili yaani kujamiana na mwenza wa kike. Hii ni kutokana na mwili kuzoea kujiridhisha kwa njia hiyo.
Tatizo jingine ni kuwahi kufika mshindo, kutofika kileleni, kuchoka mapema na kukosa msisimko wa kupata hamu ya tendo la kawaida, hivyo kupungua kwa nguvu za kiume.
Nawashauri kutoendekeza kujichua mpaka utakapopata mwenza wako, ukishindwa basi usifanye kitendo hicho kupita kiasi.


