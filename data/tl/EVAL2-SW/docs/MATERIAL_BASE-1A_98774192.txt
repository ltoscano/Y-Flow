Kagera wasaidiwa mabati, saruji

Imeandikwa na Basil

Imechapishwa: 22 Septemba 2016

KAMPUNI ya uchimbaji wa gesi ya PanAfrican Energy Tanzania imekabidhi msaada wa mabati 1,900 na mifuko 5,000 ya saruji kwa waathirika wa tetemeko la ardhi Kagera.

Akikabidhi msaada huo kwa Mkuu wa Mkoa wa Kagera, Salum Kijuu, Meneja Uwajibikaji kwa Jamii wa kampuni hiyo, Andrew Kashangaki alisema, “Kwa uzalendo mkubwa tumeguswa na yaliyowapata wenzetu na hasa kupata uharibifu wa mali na mbaya zaidi kupoteza uhai wa baadhi ya Wa tanzania wenzetu".
Amesema msaada huo wanaamini utasaidia kufanyia ukarabati baadhi za nyumba, shule zilizoathiriwa na tetemeko.
Mwenyekiti wa Bodi ya Wakurugenzi ya kampuni hiyo, Patrick Rutabanzibwa aliushukuru Uongozi wa mkoa wa Kagera kwa namna wanavyozidi kujaribu kutatua changamoto wanazopitia waathirika wa tetemeko la ardhi.
Akipokea msaada huo, Kijuu aliishukuru Kampuni ya PanAfrican Energy kwa msaada wa vifaa vya ujenzi waliowapatia na kutoa mwito kwa wadau wengine kuendelea kusaidia.
“Bado tunahitaji msaada zaidi kwani athari iliyotokea ni kubwa ukiachilia vifo vya wenzetu 17, bado majengo mengi yameathirika kwani majengo 2,072 yamebomoka kabisa, zaidi ya 40,000 yapo katika uharibifu hatarishi na 9,000 yana mipasuko”, alisema.


