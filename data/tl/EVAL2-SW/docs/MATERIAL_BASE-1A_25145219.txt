
Abiria wanapaswa kuchangia kuzuia ajali kwa kuripoti wanaokiuka sheria
MADEREVA wengi wamepuuza umuhimu wa vidhibiti mwendo ambapo wengi wao hufanya ukarabati zaidi ili gari liende kwa kasi.
Tabia hii imesababisha maafa mengi na bado tunazidi tu kuyatazamia mengi kama haya yaliyotokea Uasin Gishu hivi majuzi.
Wasafiri pia wamemea pembe kwa kususia kufunga mkanda.
Hawajafahamu kuwa kufunga mkanda kunaweza kuwazuia kupata majeraha mabaya wakati wa ajali.
Suala hili la ajali na kukosa kutilia maanani vidhibiti mwendo linapuuzwa kulingana na hali ya hongo na wanatrafiki pakubwa kwa kuchukua rushwa badala ya kutimiza sheria hasa katika miji ya Nairobi, Kisumu, Kakamega na Eldoret. 
Kukosa kuagiza abiria wafunge mikanda na utingo kuwa na tamaa ya pesa kwa kubeba zaidi ni changamoto nyingine.
Shukran kwa sheria mpya kuhusiana na mikanda lakini bado ukiukaji umetanda jijini.
Abiria wote wafaa kutii sheria kwa ili kuendeleza nchi. 
ENDERE ALI, Nairobi Uchi wenu watuchefua WASICHANA wa siku hizi wameuiga mtindo wa wazungu wa kuishi uchi. Si ajabu kuwaona popote pale, iwe ni barabarani, sokoni na sanasana vyuoni, wakiwa nusu uchi.
Wasichana mnaofuata mitindo hiyo potovu mkidhani kuwa walezi wenu hawawaoni, kumbukeni kuwa siri baya haifichiki kamwe.
Mnafaa kuelewa chakula chenye siha ni kile kisichong'ong'wa na nzi ovyoovyo. Hali kadhalika, sisi wanaume hatuvutiwi na uchi wenu bali ni tabia kwani chema chajiuza, kibaya sharti kijitembeze. Chanukeni mabinti. 
PAUL MUUMBI KIMOTE, Chuo Kikuu cha Maasai Mara Wakeketaji waadhibiwe MADAI ya kuwepo kwa mbinu mpya ya ukeketaji wa wanawake katika maeneo ya jamii za wafugaji ni jambo la kutisha hasa ikizingatiwa kuwa mila hiyo ni kandamizi na inaenenda kinyume na haki za kibinadamu.
Awali, wasichana waliokuwa katika mpango wa kukeketwa na jamii hizo ni wale walioko umri wa kuolewa.
Kufuatia vita dhidi ya vitendo hivyo sasa kumeonekana kuwa na usiri mkubwa katika kufanikisha shughuli hii.
Inafaa sheria itekeleze majukumu yake na kutosaza yeyote yule atayepatikana kutekeleza unyama huu uliopitwa na wakati na unaorejesha nyuma maendeleo ya jamii zinazoiendeleza.
ELIUD NGETICH, Chuo Kikuu cha Masinde Muliro Serikali ikaze buti WAKENYA wengi walipiga kura katika uchaguzi wa mwaka Jana wakiwa na matumaini ya kupata serikali mpya.
Walitarajia kwamba baadhi ya mambo ambayo hayakushugulikiwa na serikali za hapo hawali yatapewa kipaumbele. Ni jambo la kushangaza kwamba kuna baadhi ya sehemu humu nchini zinazohisi kutengwa na serikali kuu. Kuendelea kudorora kwa viwango vya usalama ni changamoto kubwa kwa serikali na maeneo yote yanafaa kulindwa kwa usawa.
LOPURUDI JOSEPH, Chuo Kikuu cha Masinde Muliro Hongo yachangia uhalifu KILA tunapowaona maafisa wa polisi wakiwa na mavazi yao rasmi, tunafikria ni hongo tu wanaohitaji.
Jambo hilo limewapa wahalifu ari ya kuzidisha ujasiri wao maanake wanapopatwa na hatia hudaiwa hongo na polisi.
Kunayo magenge hatari yanayoshiriki biashara za pombe haramu, lakini licha ya maafisa kufahamu, wao hupuuza.
Hakuna chochote kinachofanyika kama kuchukuliwa hatua kisheria.
Matokeo yake ni kuongezeka kwa idadi ya wanaokufariki kutokana na pombe haramu.
Sitachelea kulalamikia misako inayofanywa na polisi ambayo hunasa wale wasio na hatia na mwishowe kushtakiwa kwa makosa ya kusingiziwa wakati wahalifu wakuu huachwa wakiendeleza shughuli za uhalifu.
KIBET TIBIAS, Kupitia barua pepe Cord wajichimbia kaburi HATUA ya Cord kumwondoa mamlakani Gideon Mung'aro huenda ikadidimiza umaarufu wa muungano huo Pwani.
Ni bora kwa wabunge hao kuafikiana ili kuzima joto la kisiasa ambalo huenda likakumba muungano huo na kuathiri imani ya wakazi wa Pwani kwa muungano huo ambao unaaminika kuwa nguzo muhimu wakati wa uchaguzi mkuu.
Halikadhalika, kuafikiana kutainusuru nchi kutokana na mgawanyiko wa kisiasa na kuleta uwiano na utangamano miongoni mwa wananchi.
PATRICK MUKANGA, Kupitia barua pepe 


