
Obama Ataka Trump Achunguzwe
Rais wa Marekani, Barack Obama. .
Washington, Marekani. Rais wa Marekani, Barack Obama ametoa wito wa kuchunguzwa mienendo ya sasa na ya huko nyuma ya Donald Trump, mwanasiasa anayetaka kupewa ridhaa kuwania urais nchini humo kupitia Chama cha Republican. 
Akizungumza kwa mara ya kwanza hadharani kuhusu msimamo wake akiwa Ikulu ya White House mjini Washington, Rais Obama alisema matamshi ya mwanasiasa huyo yachukuliwe kwa uzito na kuwekwa kwenye mizani ili Wamarekani wapime iwapo anafaa kuwa rais au hafai.
Rais Obama alisema, kauli za Trump haswa katika masuala ya usalama wa taifa na sera za kigeni ni za kutiliwa shaka na kusisitiza kuwa, “Urais hapa nchini siyo mchezo wa kuigiza.”
Pia, Rais Obama amevitaka vyombo vya habari vifuatilie matamshi ambayo yanaweza kuzusha vita, kutia doa uhusiano wa Marekani na nchi nyingine na kuvuruga mfumo wa uchumi wa Marekani.
Wafuatiliaji wa masuala ya kimataifa na usalama Marekani na hata wanasiasa wa Republican wameonya kuhusu mitazamo ya mwanasiasa huyo wakisema kuwa kauli pamoja na matendo yake yanaweza kuleta athari mbaya kwa Marekani.
Trump anatarajiwa kuidhinishwa na chama chake Julai mwaka huu baada ya kuwashinda wapinzani wake katika kura za mchujo.
Iwapo Trump atapitishwa na chama chake, huenda mchuano wa uchaguzi ukawa baina yake na Hillary Clinton wa Democratic.


