Mchezaji Paralimpiki aahidi medali Brazil

Imeandikwa na Grace Mkojera

Imechapishwa: 01 Septemba 2016

MCHEZAJI mwenye ulemavu anayecheza riadha ya mitupo ya tufe na kisahani, Ignas Mtweve ameahidi kurudi na medali katika mashindano ya Paralimpiki yatakayofanyika Rio de Janeiro, Brazil kuanzia wiki ijayo.

Mtweve na kiongozi wa msafara huo ambaye ni Makamu wa pili wa Rais wa Kamati ya Paralimpiki Tanzania (TPC), Tuma Dandi walikabidhiwa bendera jana na Katibu Mkuu wa Baraza la Michezo la Taifa (BMT) Mohamed Kiganja kwa ajili ya kuanza safari hiyo ambapo walitarajiwa kuondoka alfajiri ya leo.
Akizungumzia maandalizi yake Mtweve alisema amejiandaa vizuri kwa muda mrefu na anatarajia kurudi na medali, ingawa anakiri kupata changamoto ya kufanya mazoezi peke yake.
“Nimekuwa nikifanya mazoezi uwanja wa taifa, gym na sehemu tofauti.
Nimejiandaa vya kutosha, kwa hiyo nategemea kwenda kushindana ili kurudi n a medali,”alisema. 
Mtweve alipata nafasi ya upendeleo baada ya kutimiza vigezo kwenye mashindano ya All African Games yaliyofanyika Congo Brazzaville mwaka jana. Naye, Katibu Mkuu wa BMT Kiganja alimtakia kila la heri mchezaji huyo na kumhimiza kwenda kushindana, kujitahidi ili kurudi na medali kama alivyoahidi.
“Ni imani yetu atatuwakilisha vizuri, anaondoka akijua wazi kuwa watanzania wanamuangalia, tunamtakia kila la heri akaoneshe juhudi na kurudi na medali,”alisema.


