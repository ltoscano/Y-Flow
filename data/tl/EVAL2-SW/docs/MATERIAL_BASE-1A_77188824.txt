
HAYA NDIYO MAISHA: Tulinde nyumba zetu kwa kuepuka haya

Imeandikwa na Angela Semaya

Imechapishwa: 16 Oktoba 2016

KATIKA maisha ya kila siku, kuna mambo mengi yanachangia kuvunjika kwa nyumba nyingi au niseme kuvuruga mahusiano ya ndoa nyingi na kuisambaratisha familia, tuangalie mambo kadhaa na kuyaepuka.

*Tamaa Tamaa si kitu kibaya kwa anayetamani akatamani mambo mazuri ambayo yakampa changamoto ya kutaka kufanya mageuzi ya maendeleo. Lakini kama mmoja katika familia ana tamaa mbaya ya kutamani vitu ambavyo hana uwezo navyo na kamwe hatakuwa na uwezo wa kuvipata, hivyo kulazimika kutumia njia ya mkato kuvipata. 
Kwa mfano unaweza kumkuta mwanamke anapoona rafiki zake wana vitu na mali nzuri ambazo yeye hana anaanza kuvitamani. Anakaa anawaza kwa nini yeye hana na kutaka kuvipata kwa namna yoyote ile, jambo ambalo lina hatari kubwa ya kubomoa na kuharibu nyumba.
Unachotakiwa kujua ni kuwa kukosa kile ambacho umekitamani na kutaka kukipata kwa udi na uvumba kunaleta unyonge na kukufanya kukosa furaha ambayo ni muhimu katika kuleta amani kwenye nyumba yako. Kumbuka kuwa tamaa huharibu nyumba nyingi, katika kuondokana na hali hiyo unachopaswa kufanya ni kuridhika na kitu ulichonacho.
* Kiburi Kiburi ni hali ya kujiona kuwa u bora zaidi ya wengine, kujivunia yale uliyonayo na kudharau wengine ambao hawajapata mafanikio kama uliyonayo. Mtu mwenye kiburi hujihesabia haki na ni mbinafsi. Kiburi ni tatizo lingine ambalo huchangia kwa kiasi kikubwa uvurugaji na kubomoa nyumba nyingi.
Watu wenye kiburi kamwe ni ngumu kwao kuomba msamaha kwa anapomkosea mwenzake.
Hali hii huongeza mfarakano katika nyumba nyingi na mwisho wake huwa ni mbaya.
Siku zote kiburi kikimzidi mtu, humpofusha macho na mawazo yake kwani kila wakati mtu na anachokitenda kwake hukiona kuwa ni kizuri na amekifanya sawia bila kujua kama amemkwaza mwenzake.
Kiburi kitakufanya usione hali halisi, usisikilize ushauri wowote na usifanye maamuzi sahihi na matokeo yake ni uangamivu na pia kinaleta tamaa. Wanandoa wengi wanaharibu nyumba zao na familia zao sababu wana kiburi kiasi kwamba hawawezi kusema samahani au nisamehe.
Kiburi hutangulia maangamizi, roho ya majivuno kabla ya anguko. Ni afadhali kuwa mnyenyekevu katika roho miongoni mwa walioonewa kuliko kuendeleza kiburi.
Unachotakiwa kufanya ni kutojivuna kwa chochote kile iwe ni cheo, elimu, familia nzuri, kazi, huduma. Kamwe usimdharau mtu yeyote kwa jinsi alivyo au kwa alivyonavyo.


