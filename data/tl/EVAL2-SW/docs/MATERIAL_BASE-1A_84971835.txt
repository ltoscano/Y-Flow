
Van Gaal awachemkia mastaa kwa uzembe
KOCHA wa Manchester United, Louis Van Gaal kawashtumu mastraika wake kwa uzembe wao uliowasababishia sare mbili anazohisi zitawafungia kwenye kampeni yao ya kutwaa ligi kuu msimu huu.
United ambao hawajapoteza kwenye mechi tisa zilizopita, wameishia kutoka sare dhidi ya Aston Villa na Tottenham Hotspurs kwenye mechi walizopoteza nafasi chungu nzima ya kufunga mabao zilizotosha kuwapa ushindi.
Van Gaal sasa anaamini kuwa sare hizo mbili zimewafungia kabisa kuwafikia vinara wa ligi Chelsea walioko mbele yao kwa pointi 10 na vile vile nambari mbili mahasimu Manchester City waliowazidi na saba.
“Niliwaeleza wachezaji ikiwa hamuwezi kushinda michuano kama hii dhidi ya Ston Villa na Tottenham ambayo nyie ndio mnaotamalaki mchezo basi itakuwa vigumu sana kuwa mabingwa mwisho wa msimu,” Van Gaala akatanguliza. 
Juzi Jumapili walipochuana na Tottenham kwenye mechi iliyoshia sare tasa, Van Gaal aliwapanga mastraika watatu nahodha Wayne Rooney, Radamel Falcao na Robbin Van Persie.
Lakini licha ya kuwa na washambuliaji hao wa kiwango cha juu, United hawakuweza kupata goli licha ya kutamalaki mchezo katika kipindi cha kwanza ambacho watatu hao walipoteza nafasi sita za kutinga.
“Unapocheza na moja ya timu iliyoko kati sita bora ligini kisha utengeneza nafasi sita hadi nane za kufunga, basi ni lazima uzitumie. Usipofanya hivyo utakuja kujutia kwani mara nyingi wapinzani huishia kushinda mchuano huo.


