
WAZAZI KAYANGA KUCHANGA SH12 MILIONI ZA MADAWATI
Karagwe. Wazazi na walezi wa Kata ya Kayanga wilayani Karagwe watachangia Sh12.2 milioni kwa ajili ya kutengeneza madawati 481 ya shule za msingi.
Madawati hayo yanayotarajiwa kuondoa uhaba katika wenye shule tano, kila kaya itachangia Sh5,000.
Akizungumza katika mkutano wa hadhara Mtaa wa Ruzinga, Mwenyekiti wa kamati ya madawati, Onesmo Rwamwassa alisema wazazi wanatakiwa kuchangia ili watoto wao waondokane na adha ya kukaa sakafuni wawapo darasani.
Rwamwassa alizitaja shule za msingi zilizopo katika kata hiyo ambazo zina uhitaji wa madawati kuwa ni Kayanga, Rumanyika, Kambarage, Rwamugurusi na Karaizo.
“Kutokana na agizo la wilaya, wananchi wa Kayanga watachangia madawati 250 na madawati 231 yaliyosalia yatachangwa na halmashauri,” alisema Rwamwassa.
Mwenyekiti wa Mtaa wa Ruzinga, Amos Kahwa alisema mtaa wake unao wakazi 2,571 wenye uwezo wa kuchangia madawati na mwisho wa mchango ni Mei 15.
“Nitoe rai kwamba, kila mwanamtaa asisubiri afuatwe kwa ajili ya mchango wa madawati badala yake atoe mchango huo kwa hiari,” alisema Kahawa.
Wilaya ya Karagwe inahitaji madawati 12,000 ili kuondoa tatizo hilo linalozikabili shule za msingi. 


