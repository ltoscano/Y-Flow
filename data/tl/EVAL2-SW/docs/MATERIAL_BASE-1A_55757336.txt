
Diwani Chadema achangia madawati 100
Asema Serikali iliyopo madarakani ni ya Hapa Kazi Tu
Joseph Lyimo, Simanjiro jlyimo@mwananchi.co.tz
Simanjiro. Diwani wa Kata ya Loiborsiret ya Halmashauri ya Wilaya ya Simanjiro mkoani Manyara, Ezekiel Lesenga (Chadema) ameunga mkono agizo la Rais John Magufuli kwa kutoa madawati 100 kwa shule nne za msingi za kata yake.
Wakati akiwaapisha wakuu wa wapya wa mikoa, Rais Magufuli aliwaagiza kuhakikisha hadi mwishoni mwa Mei, hakuna mwanafunzi anakaa sakafuni akiwa darasani kwa kukosa madawati.
Diwani huyo maarufu kwa jina la Maridadi alisema kwa kuunga mkono agizo hilo aliwahamasisha marafiki zake ambao walimchangia kupata madawati hayo kwa ajili ya shule za msingi. 
Alisema shule ya Nakarauwo imepata 50, Loiborsiret (30), Namelock (10) na Kangala 10.
“Serikali iliyopo madarakani ni ya ‘Hapa Kazi Tu’ kwa hiyo tunaungana nayo kufanya kazi,” alisema.
Katika hafla ya kukabidhi madawati hayo iliyofanyika Shule ya Msingi Narakauwo na kuhudhuriwa na mkuu wa wilaya hiyo, Mahmoud Kambona, viongozi wa halmashauri na wakazi wa kata hiyo, Maridadi alisema upungufu wa madawati katika kata hiyo sasa ni 65.
Kabla ya kukabidhi madawati hayo kwa mkuu wa wilaya ambaye naye aliyakabidhi kwa Mwalimu Mkuu, Fedrick Thomas, Diwani Maridadi aliwahamasisha wananchi kuchangia elimu kwa kufanya harambee iliyowawezesha kupata mifuko 98 ya saruji na Sh800,000 kwa ajili ya ukarabati wa madarasa matatu.
Akizungumza katika hafla hiyo, Kambona aliwataka wakazi hao kuunga mkono masuala ya maendeleo kwani ni jukumu la viongozi na wananchi kwa ujumla kutimiza mahitaji ikiwamo kuchangia madawati.
Aliitaka jamii hiyo ya wafugaji kuendeleza michango kama hiyo kwa kuhamasishana kuwapatia watoto wao mahitaji muhimu ya sare za shule na tiba ili kuhakikisha wanatimiza jukumu lao.
Mwenyekiti wa Shule ya Msingi Narakauwo, Yohana Diki alisema atawahamasisha wazazi na wananchi kuchangia maendeleo ya shule hiyo na kuhakikisha wanafunzi wanapata chakula cha mchana shuleni.


