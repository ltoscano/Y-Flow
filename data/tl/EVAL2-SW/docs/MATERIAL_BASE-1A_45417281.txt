
Boeing 787 kuanza safari za Abu Dhabi, Tokyo

October 24, 2016

KUANZIA Desemba, mwaka huu, ndege aina ya Boeing 787 ya Shirika la Ndege la Etihad itaanza rasmi safari zake kati ya Abu Dhabi na Tokyo Narita.
Ndege hiyo yenye daraja la kwanza, kati na daraja la kawaida inachukua nafasi iliyoachwa na ndege ya Airbus A340, ambayo kwa sasa imepangiwa vituo vingine tofauti kwa safari za kila siku.
Akizungumzia ndege hiyo Ofisa Mkuu wa Mipango na Mikakati wa Etihad, Kevin Knight alisema kutumia ndege hiyo katika safari za Tokyo ni kielelezo cha kutambua umuhimu wa kituo hicho cha Japan, pia ni sehemu ya utekelezaji wa mikakati iliyowekwa na shirika hilo. 
Alisema ubora wa huduma zinazotolewa katika ndege hiyo, unaongeza thamani ya shirika hilo katika ushindani wa masoko ya huduma za anga.
Afisa huyo alisema ndege hiyo ya Boeing 787 ina jumla ya viti 235. Kati ya hivyo, nane vipo katika daraja la kwanza, 28 la kati na 199 daraja la kawaida.
“Viti katika daraja la kwanza vimeboreshwa kwa kuongezewa nafasi ya kutosha, huku zikinakshiwa na kitambaa laini cha Poltrona Frau. Viti hivyo pia, huweza kutumika kama vitanda ambavyo huweza kubeba mpaka watu wawili,” alisema.
Alisema huduma zingine katika daraja hilo ni runinga na chakula kinachotolewa kwa oda maalumu.
Katika daraja la kati, wateja hupewa fursa ya kuchagua aina tatu za vyakula.
Knight alisema wahudumu wa vyakula na vinywaji pia wanatoa ushauri kwa abiria kuhusu aina ya chakula pamoja na vinywaji maalumu. Abiria katika daraja hilo wamewekewa mavazi maalumu viatu vya wazi pamoja na sanduku maalumu lenye vifaa vya kutumia mtu binafsi.
Alisema ndege hiyo pia imesheheni vifaa mbalimbali vya burudani kama Panasonic eX3 ambayo ina chaneli saba za televisheni, video, michezo na huduma ya mtandao unaotumia Wi-Fi pamoja na mfumo wa USB kwa kila kiti.
“Huduma hii mpya inajumuisha wafanyakazi kutoka mataifa mbalimbali wakiwemo watumiaji wa lugha ya Kijapani. Wasaidizi wa kulea watoto pia wanapatikana katika kila safari ya Boeing 787, ili kutoa msaada wa malezi,” alisema.
Shirika la Etihad lilianzisha safari za kwenda Japan Februari 2010 ikiwa na ndege ya kila wiki kwa safari za AbuDhabi na Nagoya kupitia Beijing. Ratiba hiyo ilibadilishwa na kuwa ya kila siku Machi 2014 wakati safari za Tokyo Narita zikiongezwa katika ratiba ya Japan mwaka 2010 kwa kutumia, ndege za kila wiki na kwa safari za kila siku mwaka 2013.


