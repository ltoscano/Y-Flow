Lisúsu bayébísí 'te mbɛlɛ sikáwa tokobíka na likambo lya mpási mpenzá ya kolobaka ntángo ínsɔ Kongó-Kinshásá, mpé kotángaka baníngá ba bísó na ngámbo ya ebale Kongó-Brazzaville. Mokakatano mozalí wâná. Kanisá> mikandá mya posita mizalí kobunga nzelá mbala na mbala, sɔ́kí mokomi moyébísí polɛlɛ mpenzá tɛ́.

Brazzaville mbóka mokonzi ya Kongó. Kinshásá mpé mbóka mokonzi ya Kongó. Moto akokanisa te mikili miye míbalé mizalí lokóla motumolo na mozimi. To mpé Kinshásá na Brazzaville bakokaní. Ndé lokutá mpenzá wâná. Balingí lisúsu tɛ́. Brazzaville azalí mwana mokɛ́; Kinshásá ndé́ elombe!

Elekí mikɔlɔ motóba útá basakolákí likambo lya bobongoli nkómbó. Mikɔlɔ mínsɔ maloba mazalákí ebelé o zolona. Maloba ma bato ndé́ngé na ndé́ngé. Lóbí eyenga enɛ́nɛ ndézalí mpɔ̂ ya bosepeli nkómbó ya sika. Bato banɛ́nɛ bánsɔ ba Kinshásá bazwákí mokandá •mokobénga bangó• epái ya Nkumu Monɛ́nɛ. Limpáti likolíama wâná, nsɔ́mɔ. Bísó na bísó tobándí kosɛkeke 'te, "nsoso ya Nsele mawa!" Mpé masanga, kotála nsima tɛ́. Bakaláki bánsɔ ba letá bazalí ba 'sous statut' bazwákí mokandá mokobénga bangó esíká bakomɛlɛ átâ kɔ́pɔ mɔ̆kɔ́ ya mpámba. Ngáí mpé nazwákí; ya sɔ̂lɔ́ ko! Nazalí na ngáí moto monɛ́nɛ tɛ́, kási nazwákí. Mbala óyo babósánákí ngáí tɛ́, ngáí moto nakomɔ́nɔkɔ mpási na mosála mwa letá. Bôngó otíya ntembe tɛ́, bato ndébazalí ebelé. Obósana tɛ́, babéngí bísó na băsí ba bísó. Mokandá molobí, "mobáli na mwăsí, na eláteli ya lokúmu (tenue de ville ). Kómá!"

Mputulu ekobuta, nakokí kozánga tɛ́. Malámu námɔ́nɔ na míso ndé́ngé níni likambo lyangó likozala. Nakoyébisa mwăsí wa ngáí libélá 'te ábanda kobɔ́ngisa bilambá. Kási...