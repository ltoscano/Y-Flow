
Tumieni bidhaa za ndani kuimarisha viwanda - Mwijage

Imeandikwa na Mwandishi Wetu

Imechapishwa: 05 Septemba 2016

WATANZANIA wameshauriwa kupenda bidhaa zinazozalishwa na viwanda vya hapa nchini ili kusaidia kukuza biashara na kuunga mkono juhudi za serikali za kutaka kujenga nchi ya viwanda.

Waziri wa Viwanda, Biashara na Uwekezaji, Charles Mwijage alisema hayo wakati alipofanya ziara katika Kiwanda cha Milkcom Dairies Limited kilichopo eneo la Kibada wilaya ya Kigamboni mwishoni mwa wiki.
“Tukipenda bidhaa zetu tunatengeneza soko kwa viwanda vyetu kuzalisha zaidi, kukua na kujenga uchumi wetu,” alisema. 
Alisifu juhudi zinazofanywa na kiwanda hicho kinachozalisha maziwa kwa jina la Dar Fresh na bidhaa nyingine za maziwa, na maji ya chupa.
Pia kiwanda hicho kiko katika harakati za kuanza kuzalisha vinywaji baridi na kukamua matunda kwa ajili ya kutengeneza juisi mbalimbali.
“Nimefurahishwa na kazi yenu, mnafanya vizuri,” alisema Waziri huyo alipozungumza na viongozi na wafanyakazi wa kiwanda hicho. Kiwanda hicho chenye ng’ombe wa maziwa 3,000, kinazalisha wastani wa lita 10,000 za maziwa kila siku.
Pia kinakusanya maziwa kutoka kwa wafugaji hasa kutoka maeneo ya mkoa wa Morogoro na Pwani kama Dakawa, Kimamba, Lugoba na Chalinze. Mkurugenzi wa Kampuni ya Maziwa ya Dar Fresh, Yusuph Said alisema utaratibu huo umesaidia kutengeneza soko la uhakika kwa wafugaji hao.
“Tunakusanya wastani wa lita 8,000 kila baada ya siku moja toka kwa wakulima hao,” alisema Said.
Waziri aliuahidi uongozi wa kiwanda hicho kufuatilia kwa karibu ili kupata umeme wa uhakika kutoka gridi ya taifa na miundombinu mingine ya muhimu ili waweze kuwa washindani zaidi.
Kampuni ya Milkcom Dairies Limited iko chini ya umoja wa makampuni ya Oilcom.
Katika ziara hiyo, Waziri Mwijage pia alitembelea eneo la mradi wa viwanja 240 vilivyotengwa na serikali katika eneo la Tundwi Songani, Kigamboni kwa ajili ya ujenzi wa viwanda na viwanja 100 vya makazi kwa watakaokuwa wanaendesha viwanda hivyo.
Mkuu wa Wilaya ya Kigamboni, Hashim Mgandilwa alisema wilaya yake imejipanga kuhakikisha maeneo hayo yanatumika kama ilivyopangwa na serikali. Kamishna wa Ardhi Msaidizi, Kanda ya Dar es Salaam, Mathew Nhonge alisema maeneo hayo ni kwa ajili ya viwanda vidogo na viwanda vya kati.


