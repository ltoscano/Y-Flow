Mawaziri wazua balaa Mbeya, kisa 2015
Sep 04, 2014

KUELEKEA Uchaguzi Mkuu wa mwaka 2010 minyukano ilitawala katika siasa za Jimbo la Kyela, sasa ni zamu ya Jimbo la Ileje ambako minyukano imeanza huku manaibu waziri wawili wakitajwa. 
Katikati ya mgogoro huo wapo viongozi wa Chama cha Mapinduzi (CCM) Wilaya ya Ileje na Mkoa wa Mbeya, mtihani sasa upo CCM Taifa kutengua mtego huo, vinginevyo unaelekea kukidhalilisha chama hicho kwa mara nyingine Mkoani hapa.
Mawaziri wanaotajwa katika mgogoro huo ni Naibu Waziri wa Viwanda, Janet Mbene na Naibu Waziri wa Kilimo, Godfrey Zambi ambaye pia ni Mwenyekiti wa CCM Mkoa wa Mbeya.
Zambi anaingia kwenye mgogoro huo kutokana na nafasi yake kama Mwenyekiti wa CCM Mkoa, ambaye anadaiwa alisimamia maamuzi ya kuisimamisha Kamati ya Siasa ya chama hicho Wilaya ya Ileje kwa madai ya kukidhalilisha chama wilayani humo.
Waziri Mbene ameingizwa kwenye mgogoro huo baada ya Kamati ya Siasa ya Mkoa kumtaka ajieleze uhusika wake kwenye mgogoro huo, pamoja na ukweli kwamba yeye si mjumbe wa Kamati hiyo ya Siasa Wilaya ya Ileje, iliyosimamishwa.
Hatua ya Kamati ya Siasa ya Mkoa inayomtaka Naibu Waziri huyo kujieleza, imeibua mjadala zaidi, huku wengi wakiamini kuwa ni njama za kumbana mama huyo asiweze kuwania jimbo kati ya Ileje na Mbeya Mjini ambako imevuma kuwa huenda akagombea.
Katika mahojiano yake na Raia Mwema, kuhusu madai ya yeye kuwania Jimbo la Ileje, Mbene anasema:
“Kosa langu kuwa mtoto wa Ileje, mimi kule ni nyumbani, wazazi wangu wanapohitaji nisaidie, ninasaidia, mimi ni mtoto wao, wanayo haki kuwatumia watoto wao, haya mambo ya ubunge nayasikia yanazungumzwa tu, wao ndio wanayajua, nachojua mimi nasaidia wazazi wangu, ndugu zangu.”
Taarifa iliyotolewa na Katibu Mwenezi wa chama hicho Mkoa wa Mbeya, Bashiru Madodi, Kamati ya Siasa ya Mkoa huo, ikiwa imekasimiwa madaraka na Halmashauri ya Mkoa, CCM, imeisimamisha Kamati ya Siasa ya Wilaya ya Ileje kwa kosa la kufunga ofisi ya chama ya Wilaya hiyo kwa siku kumi.
“Ni uhaini kuzuia shughuli za chama, wamekifanya chama kunuka mbele ya jamii,” alisema Madodi katika mahojiano maalumu na Raia Mwema.
Kwa mujibu wa Katibu Mwenezi huyo, kanuni za chama hicho zinaipa mamlaka Halmashauri ya Mkoa kusimamisha au kuwaondoa hadi wajumbe 12 wa Kamati ya Siasa ya Wilaya.
Taarifa kutoka wilayani Ileje zinabainisha chanzo kuwa ni mgogoro uliopo kati ya Kamati ya Siasa ya Wilaya hiyo na Katibu wake wa Wilaya, Lucian Mbosa, baada ya shauri hilo kupelekwa mkoani ndipo maamuzi ya kuisimamisha Kamati ya Siasa ya Wilaya hiyo yalipotolewa.
Pamoja na maamuzi hayo, Kamati hiyo ya Siasa ya Mkoa ilimtaka Naibu Waziri Janet Mbene kujieleza kuhusiana na uhusika wake kwenye mgogoro huo huku ikiwapa onyo baadhi ya viongozi wilayani humo akiwemo Mwenyekiti wa Halmashauri ya Wilaya hiyo, Mohamed Mwala.
Kutajwa kwa Waziri Mbene ndiko kumechochea zaidi mgogoro huo, wengi wilayani humo wakiamini amehusishwa kutokana na hofu ya baadhi ya wanasiasa kwamba anahitaji kugombea ubunge kupitia jimbo hilo.
Tayari kundi moja lenye kuusaka urais kwa udi na uvumba linatajwa kuingilia siasa za Ileje kutokana na ushiriki wa kiongozi mmoja wilayani humo ndani ya kundi hilo.
Baadhi ya wananchi waliohojiwa kuhusu mgogoro huo walibainisha kuwa, kumhusisha Mbene na siasa za Ileje kuelekea Uchaguzi Mkuu mwakani ni kumuonea, kutokana na ukweli kwamba naye ni mtoto wa wilaya hiyo hivyo ana haki ya kufika kwao na kusaidia ndugu zake pale anapohitajika.
“Waziri anatakiwa kujieleza kitu gani, kwani ni mjumbe wa kamati ya siasa, huyu Zambi kakurupuka, anapaswa kuelewa kuwa anayembeba habebeki,” anabainisha mtumishi mmoja wilayani Ileje, jina linahifadhiwa.
Kauli ya mtumishi huyo inaoana na msimamo wa baadhi ya wanasiasa waandamizi wa siasa za mkoa huo, ambao katika mahojiano yao na Raia Mwema wamemshutumu Mwenyekiti wao wa Mkoa kuwa amekurupuka kumtaja waziri mwenzie kwenye mgogoro huo, kwani hatoweza kulithibitisha hilo.
Naibu Waziri Mbene hakuwa tayari kulizungumzia suala hilo kwa maelezo kuwa linashughulikiwa na mamlaka za chama, ngazi ya Taifa, na kwamba amepewa maelekezo kumwandikia Mwenyekiti CCM, Mkoa wa Mbeya ampatie maelezo pamoja na uthibitisho wa madai yao.
“Nasubiri ngazi za juu kulitolea maamuzi, si busara mimi kujibizana kwenye vyombo vya habari, tusubiri uamuzi wa chama,” alisema Mbene.
Hata hivyo alibainisha kuwa suala la yeye kwenda Ileje sio mjadala, ni kwao hivyo huwa anaenda na kwamba alipoteuliwa kwenye nafasi ya Naibu Waziri iliwafurahisha wananchi wa Ileje.


