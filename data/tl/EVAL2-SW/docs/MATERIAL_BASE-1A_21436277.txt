Hifadhi ya Ngorongoro katika kashfa mpya
Sep 22, 2016 by Mwandishi Wetu in Habari

Sehemu ya Hifadhi ya Ngorongoro mkoani Arusha
MAMLAKA ya Hifadhi ya Ngorongoro (NCAA) imeingia katika kashfa kubwa ya kugawa eneo la msitu wa asili wa Olmoti lenye ukubwa wa ekari tano ndani ya hifadhi hiyo kwa kampuni ya Asilia ili kujenga jambi (campsite) kinyume cha sheria za mazingira na uhifadhi. 

Taarifa zilizopatikana kutoka ndani ya NCAA na kuthibitishwa na vyanzo vya uhakika zimeeleza kuwa eneo la msitu huo lilimegwa kinyemela na maafisa wa shirika hilo na kulitoa kwa kampuni ya Asilia ambayo inamiliki mtandao wa hoteli kadhaa (lodges) katika hifadhi mbalimbali bila kufuata taratibu zinazotakiwa.

Msitu huo wa asili ambao huheshimiwa na wenyeji wa jamii ya wafugaji wa kimasai upo katika kijiji cha Olchniomelole kata ya Alailelai.

Ugawaji wa sehemu ya msitu huo ni mwendelezo wa menejimenti ya NCAA kugawa kiholela maeneo ndani ya hifadhi kwa ajili ya ujenzi wa hoteli (lodges) na campsite hatua ambayo inahusishwa na ufisadi uliokithiri miongoni mwa watendaji wa NCAA.

Takwimu zinaonyesha kuwa hadi sasa ndani ya hifadhi hiyo kuna campsite 31 na hoteli tano kubwa zilizojengwa katika kingo za kreta ya Ngorongoro hatua inayolalamikiwa na wadau wa ndani na mashirika ya kimataifa kuwa ni hatari kwa ‘uhai’ wa kreta ya Ngorongoro.

Kutokana na ujenzi wa campsite hiyo ambao umelalamikiwa na wananchi wa kijiji wanaotishia kuichoma moto, Kamati ya Uhifadhi, Utalii, Maendeleo ya Jamii, Ekolojia na Mambo ya Kale ya Bodi ya NCAA inayoongozwa na Lucas Seleli ilikutana na wananchi wa kijiji hicho Alhamis ya wiki iliyopita.

Mkutano wa hadhara

Akizungumza katika mkutano wa hadhara mbele ya kamati hiyo kusikiliza kero za wananchi hao kuhusu ujenzi wa campsite hiyo, Mwenyekiti wa kijiji hicho Kilembei ole Ngisilo alisema wananchi wanapinga ujenzi huo kwa kuwa hawakushirikishwa wala kuarifiwa na Mamlaka ya Hifadhi ya Ngorongoro. 

Alisema wakati ujenzi huo unafanyika kampuni ya Asilia ilifyeka sehemu kubwa ya miti ya asili kwa malengo ya kusafisha eneo la ujenzi hivyo kuharibu mazingira na mandhari ya msitu huo.

“Pia magari makubwa ya kubeba malighafi za ujenzi yameharibu barabara tuliyojenga kwa nguvu zetu na magari hayo pia yamepita katika maeneo tofauti na kuharibu mazingira yote, wanyama hawapiti, watoto wetu na mifugo pia imeshindwa kupita eneo hilo kutokana na kuwa vumbi nyingi sana,” alidai na kuongeza; “Kama unavyowaona wananchi wana hasira sana walitaka kuichoma campsite hii lakini tumewasihi sana sisi kama viongozi kwa ajili ya kulinda heshima ya serikali yetu.”

Mwananchi mwingine Parmoyat ole Ngaikul ambaye aliwahi kuwa Mwenyekiti wa Kitongoji katika kijiji hicho alisema uharibifu wa mazingira uliofanyika katika eneo hilo hauwezi kuvumilika hata kidogo na kuwataka Mamlaka ya Hifadhi ya Ngorongoro kuondoa haraka kambi hiyo.

“Sisi tumeishi ndani ya hifadhi hii kwa zaidi ya miaka 60 sasa, tunauheshimu msitu wa Olomot kwa sababu ni chanzo cha maji katika eneo letu na tumezuia kuingiza mifugo ndani ya msitu tunawashangaa NCAA wamethubutu vipi kugawa eneo la msitu huo kwa mwekezaji?”alihoji ole Ngaikul.

Habari zaidi kutoka NCAA zinafafanua kuwa ujenzi huo ni kinyume cha sheria kutokana na msingi kuwa haukuwa katika mpango wa maendeleo wa hifadhi wa General Management Plan (GMP) ambao hutoa dira ya muda mrefu ya hifadhi.

Akihitimisha mkutano Mwenyekiti wa Kamati hiyo, Lucas Seleli, alikiri mbele ya wananchi kuwa ujenzi wa kambi hiyo ulikiuka sheria zinazosimamia Mamlaka ya Hifadhi ya Ngorongoro na kuongeza kuwa waliohusika wanaweza kuwajibishwa. 

Seleli akiri

Akizungumza na Raia Mwema kwa njia ya simu juzi, Lucas Selelii, alikiri kuwapo kwa mvutano huo. “Kamati ilifanya ziara ni kweli kuna malalamiko kuhusu ujenzi wa campsite hiyo kutoka kwa wananchi na tumewahoji watendaji wa NCAA pamoja na uongozi wa Asilia hivyo kamati inaandaa ripoti ambayo itawasilishwa katika kikao cha Bodi mwezi Oktoba mwaka huu,” alisema Selelii.

Selelii ambaye alikuwa Mbunge wa Nzega katika Bunge lililopita, aliongeza kuwa pamoja kuwasilisha taarifa hiyo kamati yake pia itatoa taarifa kwa Bodi kuhusu hali halisi ya uharibifu wa mazingira katika maeneo mbalimbali ndani ya hifadhi hiyo.

“Kwa ujumla ripoti yetu itazingatia jinsi hali ilivyo kwa sasa ndani ya hifadhi hii ambayo ni moja ya maeneo nyeti katika masuala uhifadhi nchini na kimataifa na imebeba taswira ya nchi yetu katika sekta ya utalii kimataifa,” alisema.


