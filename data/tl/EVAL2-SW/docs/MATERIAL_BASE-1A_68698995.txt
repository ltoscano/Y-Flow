Bismarck alisema mwaka huu ni wa kudanganywa
May 06, 2015

OTTO von Bismarck alikuwa mwanasiasa wa kihafidhina wa Ujerumani aliyefariki dunia Julai 30, 1898 akiwa na umri wa miaka 83. Historia inamtambua kuwa ndiye aliyeijenga Ujerumani ya leo iliyoungana.
Wanahistoria wameandika mengi, na wanaendelea kuandika mengi, kumhusu Bismarck. Kuna wanaomsifu na kuna wanaomponda.Lakini hakuna anayebisha kwamba alikuwa gwiji wa siasa. Pengine alikuwa hata zaidi ya gwiji.Labda alikuwa“mchawi”wa kisiasa.
Kwa namna alivyokuwa akizicheza karata zake za kisiasa, ilikuwa taabu kung’amua iwapo ilikuwa ni Bismarck aliyezivaa siasa au siasa zilizomvaa yeye.
Tukiuweka kando umahiri wake wa kisiasa na jinsi alivyokuwa amebobea katika siasa, hulka yake Bismarck ilikuwa ya kukanganya kwa sababu alikuwa na tabia zilizokuwa zikipingana.
Kwa mfano, ijapokuwa alikuwa pandikizi la mtu kila mara akiitilia shaka afya yake, akifikiria kwamba labda alikuwa mgonjwa.
Udhaifu wake mwingine ni kwamba alikuwa hajui kumsamehe mtu. Akipenda kulipiza kisasi wala hakuwa akijali hisia za wengine, iwapo vitendo vyake au matamshi yake yaliwakera au kuwaumiza.
Kwa upande mwingine, Bismarck huyohuyo alikuwa na haiba kubwa. Alikuwa mcheshi, mwenye moyo mkunjufu na mwenye huruma.
Alikuwa na tabia nyingine za kushangaza. Kwa mfano, ingawa alikuwa dikteta katili inasemekana kwamba kulikuwa nyakati ambapo akiangua kilio na machozi yakimtoka.
Jengine la kukanganya ulikuwa msimamo wake kuhusu makoloni. Awali alikuwa akipinga Ujerumani isiwe na makoloni, akihoji kwamba makoloni yatakuwa mzigo mkubwa kwa Ujerumani.
Lakini ghafla baina ya 1883 na 1884, Bismarck huyohuyo alibadilika na akanyakua makoloni katika eneo la Pacific ya Kusini na barani Afrika (Tanganyika ikiwa moja ya makoloni yake barani humo).
Ijapokuwa alikuwa mpinzani mkubwa wa Usoshalisti na wa sera zozote za kijamaa, hata hivyo ni yeye aliyeanzisha mpango wa mwanzo katika dunia ya kisasa wa serikali kutoa huduma za kijamii bure, bila ya malipo.
Bila ya shaka alianzisha mpango huo ili wafanyakazi wamuunge mkono yeye badala ya mahasimu zake wa Kisoshalisti.
Bismarck alikuwa mwandishi mzuri lakini barua zake na kumbukumbu zake haziaminiki kwa sababu ya ila yake ya kudanganya. Alianza kumwambia mamake maneno ya uwongo tangu utotoni mwake na aliendelea na tabia hiyo hadi kufa kwake.
La ajabu ni kwamba hiyo hulka yake Bismarck ya kuwa na tabia zilizopingana ni moja ya mambo yanayowafanya waandishi wa leo wavutiwe naye.
Kuna na jingine lenye kuwafanya watu wavutiwe naye. Nalo ni matamshi yake yenye kuonekana kuwa ni maneno ya busara au yasiyosahaulika. Na Bismarck katika maisha yake ya kisiasa amewahi kutamka maneno mengi ya kukumbukwa. 
Ijapokuwa yeye mwenyewe alikuwa na sifa au ila ya kusema uwongo, safari moja aliwahi kusema kwamba hakuna wakati ambapo watu husema sana uwongo kama “baada ya mawindo, wakati wa vita au kabla ya uchaguzi.”
Kweli, hayo ni maneno ya mtu aliyekuwa mwongo lakini Wa tanzania hawana budi ila kuyatia maanani kwa wakati huu kwa vile uchaguzi mkuu tayari unanukia nchini. Kwa mujibu wa Bismarck, na kwa hili hajakosea hata kidogo, wakati huu wa kabla ya uchaguzi ndipo uwongo mwingi husemwa.
Tutaraji basi kuyasikia mengi ya udanganyifu naya uwongo mwingi kutoka kwa wanasiasa wetu, wa kambi zote. Ingawa kuna kuzidiana, lakini kamwe tusisahau kwamba wanasiasa ni wanasiasa na moja ya tabia zao ni hiyo ya kusema yasiyo ya kweli.Kwa kawaida, uwongo husemwa zaidi na wale wenye hofu ya kushindwa katika uchaguzi.
Siku hizi katika baadhi ya nchi za Kiafrika, Tanzania ikiwa mojawapo, kuna mtindo wa watu kukimbilia kujiingiza katika siasa kwa upande wa vyama venye kutawala wakiwa na lengo moja kubwa: kujineemesha. Watu hao huzitumia siasa kama ngazi za kupandia kuelekea juu kwenye ufanisi wa kila aina.
Hivyo,lakini, sivyo ilivyo katika nchi zote. Katika nchi mbalimbali za Kiafrika na zilizo nje ya mipaka ya Afrika kuna wanasiasa wengi wanaozikumbatia siasa kwa sababu za kiitikadi. Huwa wanataka kuchangia katika maendeleo ya nchi zao na kuzifanya nchi hizo ziwe ni pahala pazuri penye neema na ustawi.
Shughuli kubwa ya wanasiasa katika nchi zenye mfumo wa demokrasia ni ya kushinda katika uchaguzi. Huwa hawawezi kuzitekeleza sera zao iwapo hawatochaguliwa, na wanapochaguliwa kazi nyingine kubwa wanayojipa ni “kujipigia debe” wachaguliwe tena ili waendelee na kazi yao ya kuleta maendeleo katika nchi.
Ndipo wanasiasa wakawa wanawania viti katika mabunge na mabaraza mengine ya utungaji sheria.
Kadhalika vyama vya siasa navyo vinakuwa vinawania vipate viti vingi katika mabaraza hayo ili viweze kuunda serikali na kutawala.


