NEC kutumia mabilioni kwa BVR ni ubadhirifu
Nov 06, 2014

HIVI karibuni Tume ya Taifa ya Uchaguzi (NEC) inatarajia kuanza uandikishaji wa daftari la kudumu la wapiga kura kwa kutumia mfumo mpya wa ‘Biometric Voter Registration Kit’ (BVR).
Mwanzoni zoezi hilo litafanyika kama majaribio katika majimbo matatu. Baadaye kazi hiyo inatarajiwa kufanyika Januari na Februari mwakani katika mikoa yote isipokuwa Dar es Salaam na Zanzibar.
Lengo ni kuhakikisha kila raia mwenye sifa anashiriki katika kura ya maoni na baadaye katika uchaguzi wa 2015.
Wakati tunaingia katika huu uandikwishaji ni vizuri tukaangalia suala zima la ununuaji wa hii BVR na jinsi zabuni zilivyotolewa na NEC. Kwani zoezi hili linaelekea kugubikwa na maswali ambayo yangali hayajajibiwa.
Hapo awali kampuni ya Afrika Kusini iitwayo Lithotech Exports iliwasilisha tenda ya kuleta BRV 12,323 kwa bei ya dola 6,816 kila moja, jumla dola milioni 84.
Ghafla tunaambiwa na NEC mnamo Machi mwaka huu kuwa kampuni hiyo hiyo imepewa tenda ya BVR 15,500 kwa gharama ya dola milioni 117.8. Yaani gharama ilipanda kwa dola milioni 33.
Ieleweke kuwa kampuni hiyo hiyo mwaka jana iliiuzia tume ya uchaguzi ya Msumbiji BVR 4,200 kwa bei ya dola 4,286 kila moja. Kwanza, kama Msumbiji walitosheka na mashine 4,200 kwanini sie tuhitaji 15,500? Pili, tofauti hii ya bei imetoka wapi?
Waandishi wa habari waliwasiliana na kampuni ili kupata jibu lakini wakaambiwa waende kwa NEC. Hatujui kama NEC iliwapa jibu. Kitendawili hicho.
NEC ilipandisha gharama ya BVR kutoka dola milioni 84 hadi milioni 117, baada ya mamlaka ya kusimamia manunuzi ya umma (PPRA) kubatilisha tenda ya awali kutokana na “makosa”.
Kilichofanyika ni kuwa mara ya kwanza zabuni ilitangazwa Januari mwaka jana na muungano wa kampuni za M/S SCI Tanzania na INV IT Solution walishinda. Lakini kampuni ya M/S SAFRAN MORPHO ilikataa rufaa Mamlaka ya Rufaa ya Zabuni (PPAA) na kukubaliwa, hivyo kusababisha mchakato kurudiwa. Ndipo mara ya pili Lithotech Exports ikashinda.
Ndipo tunajiuliza, kwanini PPAA ililazimika kubatilisha tenda iliyotolewa na NEC? Haya makosa ya NEC ni ya aina gani? Ni ya kibinadamu au ya uzembe au yana harufu ya ulaji? Hicho ni kitendawili cha PPRA. Tunasubiri wakitegue.
Ukweli ni kuwa miezi zaidi ya sita baada ya PPRA kusema kuwa ilikuwa inafanya uchunguzi kuhusu tenda hiyo ya BVR ilivyotolewa, wananchi wangali wapo gizani. NEC ilidai kuwa haijafanya kosa, lakini tangu lini mshukiwa kujihukumu mwenyewe?
Ndiyo maana mnamo Machi mwaka huu PPRA ilianza uchunguzi huo. Hii ni baada ya mamlaka hiyo kudadisiwa na waandishi wetu wenye uchu wa kudadavua ukweli. Ilipofika Julai waandishi wakauliza tena na PPRA ikasema kuwa uchunguzi “ungali unaendelea”.

Je, serikali nayo inajali kujua ukweli? Kwani tayari mwezi uliopita serikali imeshaipa NEC shilingi bilioni 21.5 kutokanana na bajeti iliyopitishwa ya shilingi bilioni 133 ili kuagiza hizo BVR. Wanasema fedha zitaendelea kutolewa hadi Aprili mwakani wakati kazi itakapomalizika.
Hizo pesa serikali itazipata kutoka wapi? Jinsi hali ilivyo sasa ni dhahiri kuwa wafadhili wamekasirika na wameanza kuzuia hiyo misaada yao. Haya ni matokeo ya nchi kutegemea wajomba ili kuendesha serikali. Ile sera ya kujitegemea aliyotufundisha Mwalimu Nyerere tuliikataa na sasa inatumaliza.
Mfano ni huu ununuaji wa BVR. Baadhi ya waandishi wadadavuzi wanatuarifu kuwa serikali imeiagiza NEC ipunguze kwa nusu ununuaji wa BVR kutokana na kukosa ukwasi.

Tunaambiwa NEC imetakiwa kupunguza idadi ya BVR kutoka 15,500 hadi 8,000. Hii ni baada ya serikali kupungukiwa kutokana na wafadhili kuzuia ruzuku ya dola milioni 558 (takriban shilingi 950 bilioni) zinazoingizwa katika bajeti ya serikali.
Wahisani wamesema watazitoa fedha hizo pale tu watakapotosheka na matokeo ya uchunguzi na malipo ya shilingi bilioni 201 kutoka akaunti ya Escrow ya Independent Power Tanzania Ltd (IPTL) kwenda kwa Pan Africa Power Solutions Tanzania Ltd (PAP).

Wanachotaka ni matokeo ya uchunguzi, yaani hatua zitakazochukuliwa baada ya uchunguzi kukamilika.
Tukizungumzia wafadhili, la ajabu ni kuwa wafadhili haohao waliosema hatutoi fedha zetu kwa sababu ya ubadhirifu wenu, wamejitokeza na kusema wako tayari kugharamia BVR iwapo mitambo hiyo itanunuliwa kutoka nchini mwao. Yaani fedha hizo watatukopesha lakini zitabaki hukohuko kwao. Baadaye tutalipa deni. Watakuwa wamejilipa mara mbili. 
Habari zinasema Mei 19 na 22 mwaka huu Balozi za Ufaransa na Canada ziliandika barua Ofisi ya Waziri Mkuu kuwa wako tayari kutupatia BVR 12,233 katika muda wa siku 60.


