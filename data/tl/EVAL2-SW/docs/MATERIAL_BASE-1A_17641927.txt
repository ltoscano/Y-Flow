Mazungumzo ya Syriayaingia hatua muhimu

August 24, 2014

MKUTANO wa kutafuta amani ya Syria unaofanyika nchini Uswisi ulitazamiwa kuingia hatua muhimu jana huku mazungumzo ya kiingia kwenye masuala ya kisiasa na wapinzani wakishinikiza kuondoka madarakani Rais Bashar al-Assad. Katika kile kinachoonekana kuwa ni ahadi ya kwanza kutolewa kwenye mazungumzo hayo, mpatanishi wa Umoja wa Mataifa na Jumuiya ya Nchi za Kiarabu, Lakhdar Ibrahimi, alisema juzi kwamba Serikali imekubali kuruhusu wanawake na watoto kuondoka mji uliozingirwa wa Homs.
Kulingana na Brahimi, msafara wa mashirika ya misaada ulitarajiwa kuingia mji huo jana, na kwamba waasi na gavana wa huko tayari wamefikia makubaliano.
Bw. Brahimi, ambaye amekuwa akizungumza na kila upande peke yake , amesema amefurahishwa na hali inayoanza kujengeka kwenye mazungumzo hayo.
Alisema kila upande unaonesha heshima kwa mwingine ,lakini amekiri kwamba imekuwa vigumu kupiga hatua na pande hizo mbili zimekuwa zikienda taratibu mno kuelekea makubaliano ya amani.
Msemaji wa upinzani kwenye mazungumzo hayo, Louay Safi, amesema mazungumzo ya jana ndiyo yatakayoamua kama Serikali ya Assad iko tayari kwa suluhisho la kisiasa au inaendelea kung’ang’ania suluhisho la kijeshi.
Kwa mujibu wa DW ,msemaji huyo amesisitiza kuwa” sasa muda umefika kuzungumzia kipindi cha mpito kutoka utawala wa kidikteta kwenda wa kidemokrasia.”
Lakini upande wa serikali kwenye mazungumzo hayo umeshaondoa kabisa uwezekano wa kujadili kuondoka kwa Assad madarakani, na hadi sasa umekubali tu kuzungumzia masuala ya kibinaadamu.
Naibu Waziri wa Mambo ya Nje wa Syria,Faisal Mikdad, amewaambia waandishi wa habari kwamba serikali yake haina nia ya kuendelea na vikao vya muda mrefu, zaidi ya kumaliza vita dhidi ya ugaidi.
“Tumekuja hapa kuhudhuria kongamano na sio mikutano ya kiitifaki.Tumekuja kuhudhuria kongamano la kumaliza vita nchini Syria na kuzuia umwagikaji damu na ugaidi,” alisema Mikdad.
Wanaharakati walio kwenye mji wa Homs wamesema raia hawana imani na serikali na kwanza wanataka misaada ya kibinaadamu na hakikisho kwamba watakaoondoka kwenye mji huo hawatakamatwa. Sehemu ya Mji Mkongwe ya Homs imezingirwa tangu Juni 2012, baada ya kuanzisha vuguvugu la upinzani dhidi ya serikali. Takriban familia 500 zinaishi kwenye eneo hilo ambalo limekuwa likishambuliwa karibu kila siku.


