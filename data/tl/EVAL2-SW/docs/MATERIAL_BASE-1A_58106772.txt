
Maunga si ngano kukandia chapati
MIE bwana zile taarifa za rapa mkali wa Ilala, Bongo, Chidi Benz kuwa teja (addict) hazikunishutua ila ziliniumiza sana.
Juzi kwa mara ya kwanza alijionyesha kwenye runinga akiwa kanyong'onyea kweli kweli. Lile umbo lake la miraba minne la kupendeza sasa limepotea, ukimwona, ashakum si matusi utadhania anaugua maradhi mabaya sana ya Marasmus au pengine ni kilema. Jinsi zile dawa za kulevya zilivyomfanya, we acha tu, inahuzunisha.
Jamaa kabisa hana afya, shingo lake limenyooka na kupoteza nguvu na kuwa lembamba kupita maelezo huku kichwa chake kikionekana kuwa kikubwa na kwa ujumla mwili wake umenyong'onyea na kukondeana utadhania ni ile mbao aina ya 2 by 2.
Naomba usinielewe vibaya, ninachojaribu hapa ni kukuchorea tu taswira kamili ya mwonekano wa sasa wa Chidi Benz. Haupendezi kabisa, unatosha kukutia kinyaa na huruma.
Imeniuma sana kumwona vile, rapa mmoja hatari sana mwenye kipaji na aliyependa kuwasaidia wasanii wenzake kufanya muziki mzuri licha ya kwamba kunao wanaodai alikuwa mzushi wa mara kwa mara. Lakini si ndio mambo ya Showbiz, au vipi?
Oktoba 24, 2014, Chidi alinaswa kwenye uwanja wa ndege wa Julius Nyerere jijini Dar es Salaam akielekea Mbeya City kwa ajili ya shoo, akiwa na misokoto kadhaa ya bangi pamoja na tembe za heroine, dawa hatari zaidi zilizowamaliza Amy Winehouse na Whitney Houtson. 
Hizi ni dawa hatari sana kiasi kwamba hata shetani mwenyewe ataogopa kuzitumia sembuse binadamu.
Alifikishiwa mahakamani na baada ya kesi yake kusikizwa, alifungiwa kwa muda lakini baadaye akaachiliwa baada ya kulipa dhamana. Kipindi hichi alikuwa bado ni mzima wa afya lakini juzi alipotokea kwenye kipindi cha Clouds TV kuzungumzia majanga yake, Chidi alikuwa anaoenekana kama katuni wa kuchorwa. Ukimtizama, cha kwanza utahisi kucheka lakini kwa wazo la pili utajikuta ukimwonea huruma.
Chidi kageuka mateka wa dawa, zimempotezea siha na afya na pia muziki wake.
Hana jipya kabisa, hasomeki na hata yeye mwenyewe hajielewi.
Kwenye shoo hiyo, iliyofanya mashabiki wake kuchonga sana wengi wakimwombea apate usaidizi, Chidi alifunguka na kusema kwamba presha mawazo na maisha ya ustaa yalichangia kuchanganyikiwa na akajikuta kwenye mkondo huo wa dawa za kulevya ambao mimi huuona kuwa mtaro wa mauti.
Chidi alijieleza na mwenyewe akaomba asaidiwe na pia kuomba msamaha kwa wote aliowakosea. Hilo lilieleweka na nina uhakika kwamba Chidi alishika adabu zake.
Nashukuru kwa sababu taarifa nilizonazo ni kwamba tayari kapata usaidizi na kapelekwa katika kituo cha ushauri nasaha na urekebishaji tabia Sober House cha kule Bagamoyo, Dar es Salaam. Taarifa hizo zinapendeza.
Lakini langu halipo hapo, ila kwenye swali. Jamani hivi ni lini hawa wasanii watajifunza kutokana na maisha ya wasanii wenzao. Bwana ijapokuwa wale Wabongo wanafanya muziki mzuri, tatizo hili la uteja linaonekana kuwaumiza wao sana.
Kweli huyu Chidi alikuwa mtu mzima mwenye akili zake na akiwa angali kwenye chati wakati Ray C akiumia baada ya kugeuka kuwa teja na kuishia kwa matibabu.
Huyu Chidi kabisa alishuhudia Rais Jakaya Kikwete akichukua jukumu la kumsaidia Ray C. Naomba kuuliza yeye mwenyewe katika akili zake ina maana hayakuwazia haya kwamba pia na yeye yanaweza kumkuta? Huu si upumbavu jamani! 
Huyu Chidi alikuwa wakati Mr Blue akitatizika na ulevi wa kupita kiasi pamoja na uvutaji bangi. Mr Blue alikuwa mtu wake wa karibu hadi anabadilika baada ya kuona anaathirika. Mbona Chidi hakujifunza? Wapo wasanii wengi Bongo waliofariki, kisa maunga kwa mfano Albert Mangwair.
Chidi alijifanya mbogo wa kutoona na nunda wa kutotaka kusikia na matokeo ndio kama hayo, yakamtokea puani. Mmh! Jamani tujifunzeni tuache uzumbukuku `maunga' sio ngano za kukandika chapati.


