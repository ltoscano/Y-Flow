Kichuya avuruga sherehe Yanga

Imeandikwa na Grace Mkojera

Imechapishwa: 02 Oktoba 2016

SHIZA Kichuya jana alikuwa shujaa wa Simba baada ya kufunga bao la kusawazisha katika dakika ya 86 kwenye mechi dhidi ya mtani wake, Yanga iliyofanyika katika Uwanja wa Taifa Dar es Salaam.

Ikiwa imeshajihakikishia ushindi kwa bao la mapema la dakika ya 26 kupitia kwa Amisi Tambwe, Yanga ilishtukia sherehe inaingia mdudu baada ya Kichuya kusawazisha bao kwa mpira wa kona aliopiga na kwenda moja kwa moja nyavuni ukimuacha kipa wa Yanga, Ally Mustapha ‘Barthez’ asijue la kufanya.
Simba ilimaliza mechi hiyo pungufu baada ya nahodha wake, Jonas Mkude kutolewa kwa kadi nyekundu na mwamuzi Martin Saanya.
Mkude anadaiwa kumpiga Saanya kwa kukubali bao la Tambwe linalodaiwa alifunga kwa mkono. Bao hilo la Tambwe lilizua vurugu ambapo mashabiki wa Simba walianza kung’oa vitu huku wengine wakitoka uwanjani hali iliyofanya Polisi kurusha mabomu ya machozi ili kutawanya mashabiki hao.
Katika mechi hiyo, wakongwe hao waligawana katika kila kipindi ambapo Yanga ilicheza vizuri kipindi cha kwanza na Simba ilibadilika kipindi cha pili.
Thabani Kamusoko nusura aifungie Yanga bao katika dakika ya 13 lakini mpira wake wa kichwa ulipaa juu.
Katika kipindi hicho cha kwanza, Donald Ngoma nusura aandike bao dakika ya 37, lakini shuti lake lilidakwa na kipa Vincent Agban wa Simba.
Kipindi cha pili kilianza kwa Yanga kufanya mabadiliko ambapo ilimtoa Kelvin Yondani na nafasi yake kuchukuliwa na Andrew Vincent na dakika nne baadaye nusura Mzamiru Yassin aifungie Simba bao, lakini shuti alilopiga liliwahiwa na mabeki wa Yanga waliowahi kuuondosha kwenye hatari.
Simba ilifanya mabadiliko katika dakika ya 62 ambapo ilimtoa Novart Lufunga na Laudit Mavugi na nafasi zao kuchukuliwa na Juuko Murshid na Fredrick Blagnon mabadiliko ambayo yaliisaidia Simba na kuleta uhai ambapo sasa ilianza kulishambulia lango la Yanga na kukosa mabao hasa katika dakika ya 76 na 77.
Dakika hizo pia Simba ilifanya mabadiliko mengine ambapo alitoka Ibrahim Ajibu na kuingia Mohamed Ibrahim. Matokeo hayo yanaifanya Simba kuendelea kukaa kileleni mwa msimamo wa Ligi Kuu ikiwa na pointi 17, ikifuatiwa na Stand United yenye pointi 12, huku bingwa mtetezi Yanga ikishika nafasi ya tatu baada ya kufikisha pointi 11 na Azam ni ya nne ikiwa na pointi 10.
Kikosi cha Yanga: Ally Mustafa 'Barthez', Juma Abdul, Mwinyi Haji, Kelvin Yondan/Andrew Vincent, Vincent Bossou, Mbuyu Twite, Juma Mahadhi/Simon Msuva, Thabani Kamusoko, Amisi Tambwe, Donald Ngoma na Deus Kaseke/Haruna Niyonzima.
Simba: Vincent Angban, Janvier Bokungu, Mohammed Hussein 'Tshabalala', Novart Lufunga/Juuko Murshid, Method Mwanjali, Jonas Mkude, Shiza Kichuya, Muzamil Yassin, Laudit Mavugo/Fredrick Blagnon, Ibrahim Ajib/Mohamed ‘Mo’ Ibrahim na Mwinyi Kazimoto.


