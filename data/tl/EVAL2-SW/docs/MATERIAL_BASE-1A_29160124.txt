"Ekóma epái ya moto moyíndo, makambo ma yĕ mánsɔ bakomátálaka sé bôngó na bôngó. Bakoloba moto moyíndo abɔngí ázwa mánsɔ mâná tɛ̂ maye mondɛ́lɛ́ akokí kozwa.

"Na bôngó mondɛ́lɛ́ azalí na nzelá ya bozwi mánsɔ mpɔ̂ te makambo makokí sé na yĕ, mpé mazalí sé ndéngé wâná.

"Mondɛ́lɛ́ atíí mpé pulúsi makási na mosálá mwa yĕ. Alakísí pulúsi ndéngé níni akokí kosála bísó. Sɔ́kí bapulúsi bâná bazwí yɔ̆ na mwa likambo ya mokɛ́, okomɔ́na ndéngé bakosála yɔ̆. Mondɛ́lɛ́ apésí bangó esimbísi ya mabé mpɔ̂ te bapulúsi bâná bázala na bísó bondeko tɛ̂. Apésí bangó falánga mpɔ̂ te bázalela yĕ sé nyɛ̂ lokóla mbwá na nkóló ya yĕ mpé básála na bolámu. Atíí mpé na káti ya mosálá wâná bato basúsu mpɔ̂ ya boyóki makambo na mayɛ́lɛ́ mpé mpɔ̂ ya boyébisi bangó makambo mánsɔ libosó. Bato wâná bakobéngaka pulúsi sɛkɛlɛ́. Makambo mánsɔ mâná mazalí makambo ma minɛ́nɛ maye nazalí koyébisa yɔ̆.

"Mpɔ̂ ya makambo ya mikɛ́, óyo wâná ndé ezalí míngi, mpé makosálemaka ntángo ínsɔ. Sɔ́kí nalandélí yɔ̆ mánsɔ, tokokí kosála butú míbalé mpé mazalí míngi mpé malekí. Makambo mangó mazalí kosálema kátikáti ya misálá mínsɔ ya bísó na bangó mokɔlɔ na mokɔlɔ. Ezalí komɔ́nana sé káti ya misálá mya ndéngé na ndéngé lokóla epái ya nzelá ya bamagazíni tŏ mpé na bisíká ya bato bánsɔ lokóla pɔ́sita ya kobwáka mikandá tŏ esíká ya Komisɛ́lɛ.

"Nayébí na bolámu te etumba ya monɛ́nɛ elekí na mobú mwa 1940 (nkóto na kámá libwá na ntáká mínei), namɔ́ní wâná te mikili ná mikili, miye mizalákí káti ya boúmbu bafungwání míso. Na bato ya bísó bafungwání naíno míso tɛ̂. Awa mpé sɔ́kí omekí komɔ́nisa te ofungwání míso, okosúka sé mabé. Bakokanga yɔ̆ mpé bakotɛ́ka yɔ̆ mosíká. Nakokí koloba te bato bánsɔ ya Kongó bafungwání míso tɛ̂, ndé nakokí koloba baye bafungwání míso bazalí míngi tɛ̂. Bazalí mokɛ́ mpenzá. Sɔ́kí bazalákí bayíké ndé basílá koyébisa mokonzi óyo azalí komɔ́nisa bísó mpási 'Bɛ́lɛsi ' makambo. Nayébí nyɔ́nsɔ mokɔlɔ mosúsu makobóngwana. Ebɔngí tóbanda tángo níni@

"Bísó áwa tozalí mawa míngi. Tokozilaka sé Brazzaville ábimisa makambo mpɔ̂ bakonzi ba bísó bámeka kobɔngisela bísó mwá efándeli.

"Brazzaville ebimísí nkómbó 'Bokonzi bofungwání míso' – 'Notable évolué' – Babɛ́lɛsi batíyélí bísó 'Mokongole afungwání mísó' – 'Congolais évolué' – Brazzaville abimísí efándeli ya sika 'Loi Cadres', Babɛ́lɛsi batíyélí bísó 'Bosangani ya bísó na bangó ' – 'Immatriculation -Assimilation.'