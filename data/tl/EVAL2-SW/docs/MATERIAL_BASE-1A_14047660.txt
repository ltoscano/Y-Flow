
DC Mlozi amchimbia mkwara mwandishi
Ni baada ya kuripoti habari za mafuriko yaliyotokea kwenye Kata ya Nsenda
Robert Kakwesi, Mwananchi rkakwesi@mwananchi.co.tz
Urambo. Mkuu wa Wilaya ya Urambo, Queen Mlozi ametishia kumfukuza mwandishi wa habari wa redio moja ya jamii mkoani Tabora, Deo Malecela, akimtuhumu kutoa taarifa redioni bila kumshirikisha. 
Alitoa kauli hiyo katika Kikao cha Baraza la Madiwani mwishoni mwa wiki iliyopita akidai kitendo cha mwandishi huyo kutangaza habari za mafuriko katika Kata ya Nsenda redioni zilimpa wakati mgumu kwa wakubwa wake wa kazi kwa sababu hakuwa na taarifa za kuwapo kwa mafuriko. 
Mlozi alisema ikiwa mwandishi huyo ataendelea kutoa taarifa bila kumshirikisha, atamfukuza wilayani hapa.
“Wewe (Malecela), umekuwa ukitoa taarifa bila kutafiti kwa kina, lazima ujue mimi ndiye msemaji katika wilaya hii, kila jambo linalotokea lazima nilifahamu,” alisema Mlozi huku baadhi ya madiwani na watendaji wa wilaya wakibaki wanashangaa kusikia kauli hiyo.
Inadaiwa mwandishi huyo alitangaza mafuriko hayo baada ya kuzungumza na Diwani wa Kata hiyo, Erasto Mahona na viongozi wa vijiji.
Licha ya kumlaumu mwandishi, Mlozi alisema baada ya kutembelea kata hiyo ya Nsenda, alishuhudia uharibifu mkubwa uliosababishwa na mafuriko hayo.
Baadhi ya madiwani walilaani kitendo alichofanya mkuu huyo wa wilaya na kusema hiyo ni haki ya mwandishi kutoa taarifa kwa umma.


