
Uwanja wa ndege kujengwa Udom

Imeandikwa na Sifa Lubasi, Dodoma

Imechapishwa: 15 Septemba 2016

UWANJA wa ndege utajengwa kwenye Hospitali ya Benjamin Mkapa iliyopo Chuo Kikuu cha Dodoma (UDOM) ili kuhudumia wagonjwa wanaotoka ndani na nje ya nchi.

Kauli hiyo imetolewa jana na Mganga Mkuu wa Mkoa wa Dodoma, Dk James Kiologwe wakati akizungumza kwenye kufunga mafunzo ya wasimamizi na wadadisi wa Utafiti wa Viashiria na Matokeo ya Ukimwi Tanzania wa mwaka 2016.
Dk Kiologwe amesema Dodoma ni mahali salama pa kuishi na kuendeleza shughuli za kiuchumi hivyo anaamini mji huo utakuwa wa kitabibu pamoja na makao makuu ya tiba.
Amesema Hospitali ya Benjamin Mkapa iko Dodoma, inatibu magonjwa ya figo na saratani, pia kuna hospitali ya magonjwa ya moyo na hospitali magonjwa ya akili na fahamu ya Mirembe. 
“Ndoto nyingine ni kuongeza hospitali ya ngazi ya kibingwa katika mji mkuu, mji utakuwa umezungukwa na hospitali kubwa na kuunganishwa na kiwanja cha ndege ili kuweza kutoa matibabu kwa kiwango cha kimataifa,” amesema Kiologwe.
Amesema Dodoma inaakisi ndoto ya Rais wa Awamu ya Tano, Dk John Magufuli ya kuifanya nchi kuchukua nafasi yake ya kuongoza katika dunia. Mkurugenzi wa Hospitali ya Benjamin Mkapa, Profesa Ainory Gesase alisema hospitali hiyo ina vifaa vya kisasa ambavyo vipo nchi chache duniani.
“Juzi tulipata ugeni kutoka Japan walipoangalia mashine zetu hawakuamini kama Tanzania inaweza kuwa na mashine kama hizo, walisema mashine za aina hiyo zimefungwa Afrika Kusini na Tunisia pekee,” amesema.
Waziri wa Afya, Maendeleo ya Jamii, Jinsia, Wazee na Watoto, Ummy Mwalimu amempongeza Rais wa Awamu ya Nne, Jakaya Kikwete kwa kujenga hospitali ya kisasa.


