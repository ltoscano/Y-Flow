
Ajidhaniaye amesimama, aangalie asianguke!
Nimewasamehe, nikiamini kuwa kwa ncha ya kalamu zao walipotoka, naamini ipo siku ukweli utawaweka huru!
Naamini katika kauli ya kiongozi mkuu wa nchi, Rais John Magufuli ‘Mtoto wa Jeba’ ambaye siku zote amekuwa akisema tangu wakati ule akiomba ridhaa ya kuingia madarakani, anaposema ukweli, huenda haeleweki. 
Yeye, amekuwa akiongeza neno jingine kuwa, msema kweli ni mpenzi wa Mungu! Ni imani yangu siku zote kuwa ukweli unauma.
Binafsi, ninapouanika kwa njia ya maandishi, ninapumua na pia hulala usingizi mzuri. Ni ukweli huo ndio ulionusukuma nikawaza nilichokiandika wiki iliyopita kuhusu kasoro zinazojitokeza kwenye kurugenzi ya mawasiliano, Ikulu.
Ni kitu ambacho kwa bahati mbaya kiliwaudhi wengine, wakiwamo wanataaluma wenzangu, ambao badala ya kunijibu kwa nguvu ya hoja, walielekeza mashambulizi binafsi kwangu.
Nieleweke, sikuwa na nia ya kumuumiza mtu na ndiyo maana niliandika nikieleza jinsi kurugenzi hiyo na vitengo vyake vya habari na picha vilivyo na upungufu ambao umetokana ama na uelewa au mgongano wa kimasilahi au kwa Kiingereza, conflict of interest.
Ni hili la mgongano wa masilahi linaloelekea kuwaudhi baadhi ya wasaidizi wa Rais Magufuli, walioandika makala ndefu, wakazituma kwenye mitandao, wakinishambulia kwa sababu ambazo ni vigumu kuzieleza hadi zikaeleweka.
Sikutaka kuwajibu, lakini kwa kuwa waliandika wakieleza mengi, yakiwamo yale ambayo siwezi kuyarudia, yakiwamo amatusi, maudhi, niseme kweli nimewasamehe kwa moyo wangu, sina chuki nao.
Ninatambua, huenda walipitiwa, walijisahau hawakutambua walichoandika, kukiweka kwenye mitandao kikaonekana , kuwafikia wengi, wakiwamo marafiki, ndugu, jamaa zangu ambao wamekuwa wakinihoji, kulikoni!
Sitaki kuyarudia maneno yao, sina chuki, ila naamini katika kile nilichokisema; nilieleza kuwa endapo kuna yeyote anayetumia vibaya nafasi yake kwa masilahi binafsi, ni kinyume na makusudio ya mwajiri au Wa tanzania, walipakodi, naoba abadilike na aanze maisha mapya.
Inatosha leo kusema, Wa tanzania hasa wa kizazi cha leo wajisahihishe kama alivyotueleza mara nyingi Mwalimu Julius Nyerere katika maandiko yake, miaka ya 1970; akieleza haja ya watu kujisahihisha na kujirekebisha.
Haipendezi kuamini kuwa wapo watu, nikiwamo mimi kama ambavyo walioandika makala hizo walitaka kuwaaminisha wengi kuwa nimepitwa na wakati.
Inaelekea hawajui mipaka ya matumizi ya mitandao, wanapodai kuwa nimebaki wa kizazi kile kile cha zamani.
Tafsiri ya jambo hili si nyingine, ni kukashifu utu wangu na kuonyesha kuwa wapo katika taaluma ya habari ,wamebarikiwa kuwa na uelewa, wakiamini wengine hawana au hawawezi kuwa nao.
Hilo si sawa, hata kidogo, nashauri tufunike kombe mwanaharamu apite, ila tutambue makosa yetu, pia tuwe tayari kukosolewa.


