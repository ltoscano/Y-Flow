Mavunde ataka afya za wafanyakazi zilindwe

Imeandikwa na Sifa Lubasi, Dodoma

Imechapishwa: 31 Agosti 2016

NAIBU Waziri, Ofisi ya Waziri Mkuu, Kazi, Vijana na Ajira, Antony Mavunde ametaka kusimamiwa viwango vya usalama mahali pa kazi ili kulinda afya za wafanyakazi.

Alisema hayo mjini hapa jana, wakati wa maadhimisho ya miaka 15 ya kuanzishwa kwa Wakala wa Usalama na Afya mahali pa kazi (OSHA).
Alisema kuna umuhimu mkubwa katika kuhamasisha waajiri na wafanyakazi kuzingatia misingi ya uboreshaji afya na usalama mahali pa kazi ili kupunguza ajali na magonjwa yatokanayo na kazi na hatimae kuongeza tija.
Alisema dhima ya wakala huo ni kuhamasisha na kuhimiza taratibu za kazi zinazozingatia usalama na afya mahali pa kazi ili kuzuia ajali na magonjwa yatokanayo na kazi kwa lengo la kuongeza tija katika sehemu ya kazi.
Alisema tangu kuanzishwa kwa wakala miaka 15 iliyopita, kumekuwepo mafanikio mbalimbali, ikiwemo kuongezeka kwa idadi ya watumishi kutoka 46 katika mwaka wa fedha 2006/2007 hadi kufikia watumishi 113 katika mwaka wa fedha 2015/2016.
Pia kuongezeka kwa idadi ya sehemu za kazi zilizosajiliwa hadi kufikia sasa wakala umesajili sehemu za kazi zipatazo 12,519 likiwa ongezeko la idadi mpya za kazi zipatazo takribani 2,000 kwa mwaka uliopita.
Aidha kuongezeka kwa idadi ya wafanyakazi waliochunguzwa afya zao kutoka 15,418 katika mwaka wa fedha 2007/2008 hadi kufikia 66,889 katika mwaka wa fedha wa 2015/2016.
Kuanzishwa kwa kozi ya Afya na usalama mahali pa kazi kwa maafisa wa usalama na afya mahali pa kazi ambapo mpaka sasa idadi ya wahitimu hao imefikia zaidi ya 1,800.
Alisema mwaka huu, wakala unafanya maadhimisho ya miaka 15 tangu kuanzishwa kwake katika kanda zake zote sita.
Alisema katika mkoa wa Dodoma, watumishi wa wakala wanatarajia kushirikiana kufanya usafi wa standi ya mabasi ya mkoa na maeneo yanayozunguka hiyo standi.
Mkuu wa Kitengo cha Sheria cha OSHA, Joyce Mwambunge alisema zaidi ya kesi 200 zimeshughulikiwa kwa wahusika kufanya maekelezo na kesi moja ya mtu ambaye alikaidi maelekezo ilipelekwa mahakamani.
Mjumbe wa Bodi ya Ushauri ya OSHA, Dk Aggrey Mlimuka alisema, sekta binafsi zimeshirikishwa katika kuhakikisha suala la afya za wafanyakazi linakuwa la uhakika. 
Mjumbe mwingine wa Bodi hiyo, Nicholous Mgaya alisema, bado kuna kazi kubwa ya kufanyika katika kuhakikisha suala la afya za wafanyakazi linapewa kipaumbelwe.
"Nchi yetu ni kubwa na ina wawekezaji wengi na hivyo kuleta athari kubwa kwa wafanyakazi, Wawekezaji wa China hawajali sana miundombinu ya afya na usalama lazima uangaliwe, kuna mfanyakazi alikatika kiganja wakakificha," alisema.


