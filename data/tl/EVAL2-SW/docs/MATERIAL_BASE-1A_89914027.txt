
Mfuko wa jimbo utazamwe upya
PHINIAS BASHAYA
Tangu kutungwa kwa sheria ya Mfuko wa Jimbo mwaka 2009, hakuna matokeo chanya ya moja kwa moja yenye uhusiano na miradi iliyotekelezwa kupitia mamilioni ya fedha yanayotumwa katika fuko hilo.
Hata kabla ya kupitishwa kwa sheria hiyo ulifanyika ukosoaji kwamba uanzishwaji wake ulikuwa unapunguza nguvu ya wabunge kuisimamia Serikali, kwa kuwa nao waliingiwa katika mtego wa kusimamia fedha hizo. 
Kwa mujibu wa sheria iliyounda mfuko huo, mbunge ndiye msimamizi na mwenyekiti wa kamati yenye wajibu wa kujadili matumizi ya fedha hizo, huku akiwa na nguvu ya kushawishi ni nani awe mjumbe katika kamati yake.
Hata hivyo, kuna ushahidi wa wazi kuwa kinachofanyika kwenye mifuko ya jimbo chini ya usimamizi wa wabunge kwa kila eneo, siyo kile kinachotajwa katika sheria na wabunge hawana nguvu ya kuhoji matumizi mabaya katika mifuko hiyo kwa kuwa pia wanahusika katika usimamizi.
Kifungu cha 12 cha Sheria ya Mfuko wa Jimbo ya mwaka 2009, kinataja kuwa miradi itakayotekelezwa chini ya mifuko hiyo lazima iwe imeibuliwa na wananchi wa jimbo husika kabla ya kuanza kutekelezwa. 
Pamoja na matakwa hayo ya kisheria, mifuko ya jimbo imekuwa kama mali binafsi ya wabunge na katika majimbo mengi hakuna mradi unaoweza kutekelezwa kwenye eneo ambalo mbunge ana uhasama wa kisiasa au haungwi mkono.
Hata miradi michache inayotekelezwa kwa kiwango duni kutokana na fedha za mfuko huo, bado wabunge hao hukwepa kusema ukweli na badala yake kuwaambia kuwa ni fedha zao binafsi walizochanga kwa kuwa na uchungu na maendeleo ya wananchi.
Sheria ya mfuko huo inataka kila kata kuandaa miradi itakayopewa kipaumbele na kuwasilishwa kwenye kamati ya mfuko wa jimbo, kwa ajili ya kujadiliwa na baadaye kuidhinishwa kwa ajili ya utekelezaji.
Hata hivyo, suala hilo haliwezi kuwa na nafasi kwenye kata ambayo mbunge haungwi mkono au diwani anatoka kwenye chama tofauti cha siasa, na matokeo yake kuibuka kwa malalamiko ya miradi kutekelezwa kwa upendeleo.
Usimamizi mbaya wa fedha za mfuko wa jimbo pia unatajwa katika taarifa ya Mkaguzi na Mdhibiti Mkuu wa Hesabu za Serikali, ambapo katika baadhi ya wilaya fedha za mfuko huo hazikuwa na uthibitisho wa matumizi yake.
Taarifa hiyo inasema miradi yenye thamani ya Sh195.5 milioni iliyotekelezwa katika kipindi cha mwaka 2012/2013, haikuwa na ushahidi kuwa iliibuliwa na wananchi zikitajwa wilaya sita za Iramba, Chato, Handeni, Sengerema, Lushoto na Tabora. Pia, halmashauri 66 nchini zinatajwa kuwa katika kipindi hicho hazi kutumia kabisa kiasi cha Sh2.59 bilioni huku Wilaya ya Bariadi ikiongoza kwa kutotumia kiasi cha Sh248 milioni kwa sababu ambazo hazikuwa wazi.
Tatizo lililoonyeshwa na Mkaguzi na Mdhibiti Mkuu wa Fedha za Serikali kwa Wilaya ya Bariadi kushindwa kutumia kiasi hicho cha fedha huku ikiwapo miradi mingi iliyosimama kwa kukosa fedha ndicho kinatokea katika wilaya nyingi hapa nchini.
Kwa kuwa wajumbe wa kamati ya jimbo wanateuliwa kwa utashi wa mbunge ukimuondoa ofisa wa halmashauri ambaye ndiye katibu, katika majimbo mengi kamati hizo hazifanyi kazi kutokana na sababu za mgongano wa masilahi ya kisiasa.
Baadhi ya wabunge ambao ndiyo wenyeviti wa mifuko hiyo hawako tayari kuitisha na kuhudhuria vikao kama wanaona masilahi yao kisiasa yanahatarishwa na baadhi ya wajumbe walioanza kumgeuka.
Phinias Bashaya ni mwandishi wa Mwananchi mkoani Kagera anapatikana kwa simu namba 0767489094


