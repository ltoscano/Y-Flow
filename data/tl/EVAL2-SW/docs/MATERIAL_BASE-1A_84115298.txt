Biyad, msomali aliyeiangamiza familia yake Marekani – 2
Mar 24, 2016 by Raia Mwema in Makala

ENO na Dana Van Lehman, makamu wa taasisi ya National Somali Bantu Project, walisema kwamba, waliwahi kusikia kuhusu ugomvi wa mara kwa mara wa wanandoa hao, lakini hawakujua undani wa ugomi wao. “Kuna idadi ya kutosha ya ndoa na talaka katika jamii hiyo ya wakimbizi wa kisomali,” alisema Van Lehman.
Hata hivyo, kutokana na ndoa yao kukumbwa na vurugu za mara kwa mara, Fatuma alikimbia pamoja na wanawe. Mmoja wa rafiki wa familia hiyo Hassan Muya alisema kwamba, Portlanda umekuwa mji ambao si salama kwake kutokana na ndoa yake kukumbwa na migogoro isiyoisha.
Fatuma alikimbilia katika mji wa Louisville ambapo aliungana na kaka yake aitwaye Osman Noor. Kwa upande wa Biyad, aliwaeleza marafiki zake kwamba mkewe Fatuma amemtoroka.
“Alikuwa hajui alipokwenda yeye na watoto wake,” alisema Kente na kuongeza; “Ni baada ya miezi kadhaa ndipo Biyad alipoweza kumpata mkewe.”
Kente alisema kwamba Biyad hakumweleza namna alivyompata mkewe, lakini alikumbuka kuwahi kumsikia akisema alitaka kuungana na familia yake huko Kentucky.
Kwa hiyo, Biyad alikuwa katika mji huo wa Louisville kwa majuma kadhaa kabla ya kuishambulia familia yake na kuuwa watoto wake wote, kumbaka mkewe na kisha kumjeruhi kwa kumpiga kwa nyundo kichwani. Polisi waliamini kwamba, tukio hilo lililotokea katika mtaa wa 1427 Bicknell, lilitokana na mabishano kati ya wanandoa hao kuhusu watoto.
Msemaji wa Polisi, Luteni Kanali Phillip Turner alisema kwamba, wanandoa hao walikuwa na ugomvi lakini ilikuwa haijulikani kama Biyad alikuwa akiishi na familia hiyo au la.
Siku hiyo umati wa jamii ya Wasomali na wenyeji mji huo walikuwa wamekusanyika nje ya nyumba hiyo, huku wakiwa na nyuso za huzuni wakiwaangalia askari wa upelelezi na wataalamu wa kukusanya ushahidi wakiwa wameizingira nyumba hiyo.
“Hili ni tukio ambalo halijawahi kutokea,” alisema Hassan Muya, Rais wa Bantu Community Association na kuongeza; “Hatujawahi kuona mtu akiua familia yake mwenyewe.”
Moja ya mambo yaliyoitatiza jamii ya kisomali iliyokuwa ikiishi katika eneo hilo ni kuhusu mazishi ya watoto hao. Kwa mujibu wa taratibu za kiislamu inatakiwa mtu aliyekufa kuzikwa ndani ya saa 24, lakini kutokana na miili ya watoto hao kufanyiwa uchunguzi, haikujulikana kama jambo hilo lingewezekana. “Wanachotaka kufanya, sicho tunachotaka kufanya. Ni vigumu,” alisema Hassan Muya.
Naye Omar Ayyash, Mkurugenzi wa Metro International Affairs alisema kwamba, alijaribu kuwasiliana na maofisa wa mamlaka ya kisheria nchini humo ili wasaidie kuharakisha utaratibu mzima wa kuchunguza miili ya marehemu hao ili waweze kukidhi matakwa ya dini yao ya kiislamu inayotaka marehemu hao wazikwe ndani ya saa 24.
“Tuko makini sana na matakwa ya mila na desturi zetu,” alisema Ayyash. Mmoja wa watu waliokuwa wakifuatilia kwa karibu mwenendo mzima wa shughuli ya kukusanya ushahidi na uchunguzi wa miili ya marehemu hao alikuwa ni kaka yake na mke wa Biyad, Fatuma Amir, aitwaye Osman Noor.
Noor alisema kwamba alipata simu jana asubuhi kutoka kwa shangazi yake, ambaye alipigiwa simu na Fatuma na kuelezwa juu ya shambulio hilo lililofanywa na mumewe. Noor ambaye anaishi eneo la Park Hill Public Housing Complex alikwenda haraka katika eneo la tukio, lakini wakati anafika akakuta dada yake amekwishakimbizwa hospitalini, lakini alijulishwa kwamba watoto wote wameuawa.
“Walikuwa ni watoto wazuri sana, nitawakumbuka sana,” alisema Noor na kuongeza kwamba, Biyad alikuwa mtu mzuri sana aliyekuwa akiipenda familia yake, lakini hajui ni kitu gani kimemtokea.
Kesi hiyo ilibidi isubiri kwa takriban miaka minne na nusu ili kuanza kusikilizwa. Hiyo ilitokana na uchunguzi wa akili ya mtuhumiwa na pia suala la ugumu wa mtuhumiwa kutoelewa lugha ya Kiingereza kwa ufasaha.
Biyad aliwekwa ndani kuanzia hiyo Oktoba 6, 2006 bila uwezekano wa kuachiwa kwa dhamana, wakati akisubiri kusikilizwa kwa kesi yake.
Kesi hiyo ilianza kusikilizwa mapema lakini ilisimama kusikilizwa Januari 27, 2010 na kusogezwa hadi hapo Aprili 18, 2010 ili kupisha uchunguzi zaidi wa akili ya mtuhumiwa kabla ya kuanza kusikilizwa tena rasmi.
Sababu ya kusogezwa kwa kesi hiyo ni kutokana na hali ya mtuhumiwa kiakili kuonekana kuwa na dosari kubwa. Akiwa hapo mahakamani Biyad alikuwa mtulivu huku akiwa amezungukwa na wakalimani wawili. Pale mahakamani ilielezwa kwamba Biyad alikwenda kuitembelea familia yake na ndipo alipogundua kwamba mkewe anayo ndoa nyingine ya siri, jambo hilo lilimkera sana Biyad kwani alikuwa anaamini kwamba familia ile ni mali yake.
itaendelea


