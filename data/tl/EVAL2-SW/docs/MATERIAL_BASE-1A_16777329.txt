Deni la taifa laongezeka kwa kasi kutokana na matanuzi
Feb 13, 2014

HIVI karibuni Waziri wa Fedha na Uchumi Saada Mkuya alisema kuwa Tanzania inakopesheka, kwamba Serikali itaendelea kukopa kwa sababu bado ina sifa za kukopa.
Waziri akasema kuwa deni la taifa limeongezeka na kufikia dola za Marekani bilioni 17.10 (Sh. trilioni 27.04) hadi Desemba mwaka jana. 
“ Tunaendelea kukopa na deni linaongezeka. Linaongezeka kwa mikopo inayochukuliwa na ile ambayo haijalipwa. Linaongezeka kwa kuwa nchi bado inaendelea kukopa,” alisema Mkuya.
Halafu akadokeza kuwa hivi sasa Tanzania imejikita zaidi katika kukopa mikopo yenye masharti ya kibiashara ambayo ni tofauti na mikopo yenye masharti nafuu. Yaani tunakopa kutoka benki za kibiashara zenye riba zaidi.
Anachosema Mkuya ni kuwa tunashindwa kutekeleza Bajeti ya Serikali na kisha tunaishia kukopa. Kwa mfano, katika Bajeti ya mwaka 2013, mapato ya ndani yalikuwa Sh. 4.8 trilioni wakati tulipanga kukusanya Sh 5.7 trilioni. Kwa nini? Hili halikuzungumzwa na Mkuya.
Hata mwaka 2009/10 wakati wa waziri Mustafa Mkullo ilitangazwa kuwa katika robo ya kwanza TRA ilishindwa kukusanya shilingi 100 bilioni zilizokusudiwa katika bajeti. Mkullo akatuambia tusitaharuki.

Wa tanzania wanapaswa wataharuki, kwani uchunguzi uliofanywa mwaka 2010 na asasi moja iitwayo Uwazi ulidhihirisha kuwa kwa kila kodi ya shilingi moja inayokusanya serikali inatumia shilingi karibu mbili. Kila mmoja anaelewa kuwa kutumia zaidi ya kile unachopata maana yake utamtegemea jirani au mjomba au utageuka ombaomba. Na serikali halikadhalika.
Kinachofanyika ni kuwa Serikali inaposhindwa kukusanya kodi, kwa kawaida hukopa kutoka vyanzo vya ndani, kama Benki Kuu, benki binafsi, kampuni za bima, mifuko ya pensheni, watu binafsi na kadhalika.

Serikali hukopa ndani ya nchi kwa kuuza hatifungati au dhamana kupitia Benki Kuu.
Hili ni deni la ndani ambalo mnamo Septemba 2008 lilikuwa shilingi bilioni 606. Ikumbukwe kuwa sehemu kubwa ya deni hili hukopwa ili kulipa deni la zamani pamoja na riba.
Pili, mikopo hii aghlabu ni mbadala ya kodi isiyokusanywa. Ni mkopo wa kuendeshea Serikali na wala si kwa kuwekeza katika miradi ya maendeleo.Ni njia ya mkato badala ya kukusanya kodi. Na kama alivyopata kunena Mwalimu Nyerere, serikali corrupt haikusanyi kodi
Ukiacha deni la ndani kuna deni la nje. Kuna “wahisani” ambao tunawategemea kwa ruzuku ili kufidia nakisi katika Bajeti ya Serikali. Mwaka jana Sh. 3.8 trilioni ziliahidiwa na wahisani lakini kilichopatikana ni asilimia 29. Ndipo tunapolazimika kukopa.
Ukweli ni kuwa “mfadhili” akitaka anatoa akitaka anazuia. Serikali inayotegemea misaada ya nje inalazimishwa kutimiza masharti ya hao wanaojiita wafadili. Matokeo yake tunakuwa na serikali inayowajibika kwa wahisani badala ya kwa wananchi
Tukiacha deni hilo la hivi sasa la dola bilioni 17.10 alilozungumzia Mkuya, tukirudi nyuma tunaona kuwa mwaka 1970 deni letu lilikuwa dola bilioni 1.45 na likaongezeka hadi dola bilioni 7.9 mnamo 1998. Desemba 2006 ikawa dola bilioni 7, na Januari 2009 lilikuwa dola bilioni 7.8 na Julai 2010 ikawa bilioni 10. Hii inatupa picha jinsi deni linavyokua kila mwaka.
Ni mzigo mkubwa unaoendelea kuongezeka kwa sababu tunaendelea kuongeza deni na papo hapo riba inaendelea kuongezeka.
Kwa mfano, Desemba 2012 tulilipa madeni ya dola milioni 19. Kati ya hizi milioni nne ni deni halisi na milioni mbili ni riba.
Kimsingi, kukopa si kitu kibaya. Swali muhimu ni kujiuliza tunakopa kwa ajili ya nini? Serikali inadai tunatumia mkopo kwa ajili ya sekta za kijamii. Lakini fedha hizi zinatumika ili kuziba pengo au nakisi katika bajeti ya serikali.
Serikali inashindwa kukusanya kodi ya kutosha au labda kodi inayokusanywa inapotea. Matokeo yake inalazimika kukopa ili kuendesha mambo yake. Baya zaidi, ni kuwa sehemu kubwa ya mikopo inaishia mifukoni mwa mafisadi na wajanja wachache. Wanafaidika wachache na mzigo wa deni unabebwa na wananchi wote.

Mfano mmoja ni yale malipo ya pembejeo kwa wakulima, fedha ambazo tulizikopa kutoka Benki ya Dunia (WB). Ni mkopo wa shilingi bilioni 574 ambao ulitumika vibaya na sasa Serikali inajipanga upya kwenda kukopa tena. Benki ya Dunia inasema asilimia 60 ya bajeti ya pembejeo ililiwa na mafisadi.

Kwa mfano, katika Kijiji cha Lunyala, wilayani Nkasi, asilimia 70 ya wananchi walioorodheshwa kupata mbolea walikuwa bandia.

Chini ya mradi huu, serikali hulipia shilingi 140,000 kupitia vocha anazopewa mkulima na kuziwasilisha kwa mawakala wa mbolea na mbegu. Hivyo mkulima hulipia shilingi 80,000 tu.


