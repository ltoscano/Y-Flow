

Mark Ambrose akiwa na mwenzi wake.
NA JOSEPH HIZA,
KATIKA zama ambazo watu huhaha kutafuta ujana kwa namna mbalimbali ikiwamo upasuaji, vidonge hadi krimu zenye kemikali na athari kiafya. Kuna njia ambayo inaaminika ni nafuu zaidi kuanzia upatikanaji wake, gharama hadi madhara, ambayo hata hivyo si wengi wenye ujasiri wa kuitumia.
Naam, si wengi wenye ujasiri wa kutosha kunywa mkojo wao wenyewe, licha ya kwamba hilo linaweza kuwafanya waonekane wadogo hata miaka 10 tofauti na umri wao.
Lakini mzee mwenye umri wa miaka 91 Mark Ambrose ana ujasiri huo na anasisitiza kuwa maji haya kutoka mwili mwa binadamu ni ufunguo tosha wa mwonekano wake wa ujana na staili yake ya maisha ya kujishughulisha.
Ambrose, ambaye anaishi na mwenzi wake wa miaka 87, Joyce, kusini mwa Hispania, hunywa glasi ya mkojo wake kila siku.
Pia huutumia kuweka katika majeraha akiamini unasaidia mchakato wa uponyaji.
Ambrose aliliambia gazeti la MailOnline: “Joyce na mimi wote tuna matatizo makubwa ya kiafya ambayo yanapaswa kushughulikiwa.
“Niliumia vibaya uti wa mgongo na mwenzangu anakabiliwa na maradhi ya misuli, magoti ambayo huhitaji kubadilishwa na maumivu mengine ya kawaida yanayohusiana na uzee.
“Hata hivyo, tunaendesha maisha ya kujishughulisha na marafiki wanasema naonekana mdogo tofauti na ukubwa wa umri wangu, na mwenza wangu anaonekana kuwa na nishati akionekana na umri si zadi ya miaka 65-70,” anasema.
Mkurugenzi huyo wa zamani wa uenezi anasema: “Kwa kadiri nijuavyo, ninaamini mkojo ni tiba kamili, ambayo niliianza kuitumia miaka mitatu iliyopita na ndiyo chanzo cha mwonekano wangu wa ujana.”
Ambrose anakiri kuwa alijikuta akiingia katika kile anachopenda kuita chanzo cha ujana kwa bahati tu wakati alipokuwa akitafuta tiba ya maumivu yake ya mgongo kwa njia ya mtandao. 
Anaeleza: “Nilishapitia operesheni tatu ikiwamo ya kuwekewa hogo nchini Marekani na Hispania huku wataalamu wakikiri kutokuwa na njia mbadala zaidi ya kumsaidia kuua maumivu yanayomkabili.
“Nikiwa sina cha kupoteza, nilidhani napaswa kujaribu tiba ya kusaidia kunipatia maisha bora kwa miaka yangu iliyobakia.”
Alianza kwa matamanio kutafiti nini anachohitaji kufanya, lakini hakupata chochote kipya cha kumsaidia.
Lakini mwishowe akakutana na suala la maajabu ya mkojo katika kutibu maradhi mbalimbali.
Kwa sababu hiyo, Ambrose hayuko pekee duniani ya watu wanaoamini na kuitumia tiba hiyo, ambayo ipo tangu nyakati za Kibiblia.
Nyaraka za kihistoria zinaonesha mkojo huweza kusafisha majereha huku manufaa yakielezwa katika riwaya nyingi za India na China.
Kwa mujibu ya watalaamu, mkojo ni mchanganyiko wa asilimia 95 za maji na asilimia tano za madini yanayotoka baada ya mmeng’enyo wa chakula kufanyika mwilini.
Madini hayo ni pamoja na urea, chloride, sodiamu, potassiamu na chuma.
Baada ya kula na mmeng’enyo kufanyika, maji pamoja na mabaki yaliyomeng’enywa husafirishwa katika kibofu cha mkojo.


