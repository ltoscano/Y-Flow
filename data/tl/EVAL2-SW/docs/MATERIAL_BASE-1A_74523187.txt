
Cord na Jubilee wakutane kujadiliana masuala yanayoathiri nchi yetu tukufu
KENNEDY BOIT Eldoret.
ITAKUWA jambo la busara kwa viongozi wa miungano ya Cord na Jubilee kukutana na kujadiliana kwa pamoja masuala nyeti yanayokumba nchi hii.
Msimamo wa Rais Uhuru Kenyatta wa kukubalia pendekezo la vinara wa Cord Raila Odinga, Kalonzo Musyoka na Moses Wetangula la kukutana kutafuta suluhu la matatizo na shida zinazokumba nchi hii unapasa kupigiwa upatu.
Nampongeza Rais Kenyatta kwa kuchukua msimamo tofauti na naibu wake Bw William Ruto aliyejibu haraka bila kushauriana na washika dau wa Jubilee kwamba hawatakutana na vinara wa Cord.
Ni wazi Bw Kenyatta alitumia hekima ya juu kusema atakutana na viongozi hao wa upinzani kubadilishana mawazo jinsi hii inavyoendelea.
Nampongeza Bw Kenyatta kwa hatua hiyo na ninamsihi aonyeshe uzalendo kwa kukutana na viongozi hao kisha watakayokubaliana yatangazwe adharani.
Ukweli ni kwamba Kenya ni yetu sisi wote na mambo yakiharibika hakuna atakuwa salama. 


