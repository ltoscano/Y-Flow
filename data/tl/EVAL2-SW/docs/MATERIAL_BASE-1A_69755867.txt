
Tamasha la Dk Tulia laiva

Imeandikwa na Evance Ng’ingo

Imechapishwa: 04 Oktoba 2016

TAMASHA la ngoma za jadi lijulikanalo kama Tulia, litakalojumuisha zaidi ya vikundi vya ngoma 84 kutoka wilaya za Rungwe, Busokelo na Kyela linatarajiwa kufanyika Ijumaa na Jumamosi ya wiki hii Tandale Wilaya ya Tukuyu, Mbeya.

Tamasha hilo ambalo linafanyika kwa mara ya kwanza mwaka huu litahusisha zaidi ya ngoma aina tisa zikiwamo Ipenenga, Ingo’ma na Maghosi.
Akizungumzia tamasha hilo, Naibu Spika wa Bunge ambaye ni mwanzilishi wa tamasha hilo, Dk Tulia Ackson alisematamasha hilo linalenga kuibua na kukuza ngoma za asili.
“Ngoma za asili zina sehemu kubwa katika utamaduni wetu, na ndio maana ni muhimu sana kama taifa tukajikita katika kuhakikisha zinatambulika na pia zinaendelezwa,” alisema.
Akielezea zaidi kuhusu ngoma hizo Dk Tulia alisema lengo la tamasha la ngoma za jadi ni kuzifanya zijulikane na pia kuzipa umuhimu katika jamii na hivyo kuzifanya zisipotee.
“Tamasha pia litatoa fursa ya kiuchumi kwa vijana watakaoshiriki tamasha hilo kwa wao kuanza kuzitazama ngoma kama chanzo cha kujipatia kipato,” alisema Dk.
Tulia.
Mashindano hayo yaliyoanza katika ngazi ya kijiji, kata, halmashauri na kanda, huku jumla ya vijiji 393 vikichuana kupata fursa ya kushiriki katika kilele chake. Wageni mbalimbali kama mabalozi kutoka nchi mbalimbali pamoja na wakurugenzi na wawakilishi kutoka kampuni mbalimbali wamethibitisha kushiriki.
Mshindi atarekodiwa albamu ya nyimbo zake kwenye DVD, pamoja na ufadhili wa kusomeshwa katika Chuo cha Sanaa cha Bagamoyo. Mshiriki atakayeshika nafasi ya pili atapata mashine ya kusaga na wa tatu atapata zawadi ya bodaboda.


