Vigogo wanne wasimamishwa kazi kwa ufisadi jijini Mwanza
Sep 22, 2016

DALILI za kuisafisha Halmashauri ya Jiji la Mwanza zimeanza kuonekana baada ya Mkurugenzi mpya, Kiomoni Kibamba, kuanza kuwashughulikia watumishi wanaodaiwa kukosa uadilifu kwa kuwasimamisha kazi wanne kutokana na tuhuma za rushwa na uchakachuaji wa fedha za umma.

Watumishi wa jiji hilo waliokumbwa na adhabu hiyo ni Ofisa Ugavi, Peter Manoko, Mratibu wa Ukimwi, Erika Stephen, Mhandisi wa Majengo, Victor Mashamba na Ofisa Mtendaji wa Kata ya Mbugani, Baruhani Awadhi.

Katika mahojiano na Raia Mwema jijini hapa juzi, Kibamba amesema hatua ya kuwasimamisha kazi watumishi hao ni mwanzo wake wa kuisafisha halmashauri hiyo dhidi ya vitendo vya ufisadi, akitamba kuwa hakuna mtumishi mbadhirifu atakayesalimika kushukiwa na rungu lake.

"Miongoni mwa watumishi hao, wapo niliowasimamisha kazi mpaka kesi yao inayoendeshwa na Takukuru (Taasisi ya Kuzuia na Kupambana na Rushwa) mahakamani itakapokwisha na wengine nimewasimamisha kupisha uchunguzi dhidi yao ikiwa ni pamoja na kuhojiwa na kupatiwa nafasi ya kujitetea," amesema. 

Tuhuma zinazowakabili

Mtendaji wa Kata, Awadhi, yeye anakabiliwa na tuhuma za ubadhirifu wa Sh milioni 15 zilizotengwa kwa ajili ya kugharimia ujenzi wa choo chenye matundu manne katika Shule ya Msingi Nyashana, ambapo inadaiwa kilichofanyika ni uchimbaji wa shimo pekee kwa gharama ya Sh 600,000.

Kwa upande wake Mhandisi wa Majengo, Mashamba, anatuhumiwa kuomba rushwa ya fedha kutoka kwa wamiliki wa nyumba kadhaa alizowekea alama ya X na kwa upande mwingine, kukaidi kuwasilisha taarifa na majibu ya malalamiko hayo kwa Mkuu wa Mkoa wa Mwanza, John Mongella.

Mratibu wa Ukimwi, Erika na Ofisa Ugavi, Manoko, wao wanatuhumiwa kwa ubadhirifu wa Sh milioni saba kati ya Sh milioni 15 zilizotengwa kugharimia ununuzi wa magodoro kwa ajili ya waathirika wa ugonjwa huo jijini Mwanza.

"Bado tunaendelea kuchukua hatua za kisheria na kinidhamu dhidi ya watumishi wengine wanaojihusisha na vitendo vya ubadhirifu wa fedha za umma katika Halmashauri ya Jiji la Mwanza," amesisitiza Kibamba.

Hatua ya kuwasimamisha watuhumiwa hao imepongezwa na kuwatia matumaini wapenda maendeleo wa jijini Mwanza wakisema imetoa fundisho na kutuma salamu kwa watumishi wengine wasio waadilifu walioigeuza Halmashauri ya Jiji hilo kuwa kitega uchumi cha kujipatia maslahi yao binafsi.

Hata viongozi wa kisiasa akiwemo Meya wa Halmashauri ya Jiji hilo, James Bwire na Katibu wa UDP Mkoa wa Mwanza, Edward Mboje, wamepongeza hatua hiyo na kutaka 'shoka' hilo liendelee kuwashukia watumishi wengine wanaotumia vibaya madaraka na kufuja mali ya umma. 

Wametaka idara ya ardhi na mipango miji jijini Mwanza imulikwe kwa uzito wa pekee ili kuwabaini na 'kuwatumbua' watumishi ambao wakuwa vinara wa kuendekeza vitendo vya rushwa kwani ndio chanzo kikuu cha kukithiri kwa migogoro ya kugombea viwanja na mashamba.

Vitendo vya rushwa na ubadhirifu wa mali ya umma vinavyofanywa na watumishi wasio waadilifu vimelalamikiwa pia katika kikao cha Kamati ya Ushauri ya Mkoa (RCC) hivi karibuni kwamba vimekuwa vikichangia kuisababisha Halmashauri ya Jiji la Mwanza kupata hati zenye mashaka kutokana na ukaguzi wa unaofanywa na Mdhibiti na Mkaguzi Mkuu wa Hesabu za Serikali (CAG).

Uchakachuaji mapato

Katika hatua nyingine, Kibamba amewanyooshea kidole watumishi na wafanyabiashara wanaohujumu mapato ya serikali jijini hapa akisema dawa yao iko jikoni inachemka.

Amesisitiza kuwa vitendo vya kuhujumu mapato ya Halmashauri ya Jiji la Mwanza havitakuwa na nafasi katika uongozi wake kwani amejipanga kikamilifu kuvikomesha kwa manufaa ya taifa kwa jumla.

Ufuatiliaji wake wa kujiridhisha na ukusanyaji wa mapato utakuwa ni pamoja na kuhakikisha kuwa mashine maalumu za kielektroniki (EFDs) zinatumika katika vyanzo vikuu vya mapato vya halmashauri hiyo kama ilivyoelekezwa na serikali.

"Juhudi hizi zitakwenda sambamba na kazi ya kupitia na kuhakiki mikataba ya vyanzo vikuu vya mapato ya jiji. Nimetembelea baadhi ya vyanzo na kubaini uwepo wa mianya ya hujuma za mapato yetu ambayo hatuna budi kuiziba kabisa," alisema

Maeneo yanayolengwa na hatua hiyo ni pamoja na miradi ya hoteli, nyumba za kulala wageni, minada ya mifugo, soko kuu la Mwanza, kivuko cha Kamanga, kituo cha mabasi Nyegezi, mwalo wa samaki Mkuyuni, vituo vya mafuta, viwanda mbalimbali, maegesho ya magari, maduka makubwa, kumbi za burudani na huduma za vyoo vya umma jijini hapa.

Changamoto hiyo imewekewa msukumo baada ya kubainika kwamba baadhi ya watumishi wa jiji wamekuwa wakishirikiana na wafanyabiashara wakubwa wasio waaminifu kuhujumu mapato ya serikali ikiwa ni pamoja na kutoa risiti za mauziano zilizoandikwa kwa mkono badala ya kutumia EFDs.


