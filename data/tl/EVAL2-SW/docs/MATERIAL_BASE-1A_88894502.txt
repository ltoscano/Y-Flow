
Mbaroni wakituhumiwa kuharibu miundombinu ya Tanesco

Imeandikwa na Sifa Lubasi, Dodoma

Imechapishwa: 22 Septemba 2016

WAKAZI wanane wa mjini Dodoma wametiwa mbaroni na Jeshi la Polisi kwa tuhuma za kuharibu miundombinu ya Tanesco ukiwamo umeme, nyaya na nguzo ambazo zilikutwa zimehifadhiwa katika baadhi ya nyumba zao. 

Pia katika baadhi ya nyumba, nguzo hizo zimetumika katika kupiga kenchi na kujengea mazizi ya ng’ombe. Watuhumiwa wanaoshikiliwa na Polisi ni Yusuph Ismail (33), mkazi wa Ihumwa, Salum Kidevu (40), mkazi wa Area A, Denis Ng’ambi (60), Abdul Jonas (19), Pascal Lucas (20), David William (21), Victoria George (48) na Vincent Joseph (27), wote wakazi wa Dodoma Makulu.
Akizungumzia tukio hilo, Kaimu Ofisa Usalama wa Tanesco, Dodoma, Elineema Siraji, alisema Septemba 20, mwaka huu, katika eneo la Area A, wakati mlinzi akiwa kwenye eneo lake la lindo, alimtilia shaka mtu aliyepita akiwa na begi.
Baada ya mlinzi huyo, kumsimamisha mtuhumiwa na kumhoji amebeba nini, alijibiwa kuwa ni mitumba, lakini aliendelea kumtilia shaka na kumuamuru ashushe begi hilo na kulikagua.
Alisema, baada ya begi hilo kukaguliwa lilikutwa na vipande vya nyaya vimefungwa katika mabunda matatu.
Mlinzi huyo, alihisi nyaya hizo ni mali ya Tanesco, ndipo alipompeleka mtuhumiwa katika kituo kidogo cha Polisi cha Kizota, alipohojiwa alipopata nyaya hizo, alisema alimuona mtu akificha begi hilo ndipo akaamua kulichukua.
“Katika mahojiano zaidi, alisema ameagizwa nyaya hizo na mtu ambaye anauza chuma chakavu katika eneo la Kizota na kusema kuwa, wamekuwa wakikata nyaya hizo katika eneo la Hombolo,” alisema Siraji.
Alipobanwa zaidi, mtuhumiwa huyo alisema alikuwa akipewa tenda ya kupeleka nyaya kwa mkazi wa Area A na kwa bahati nzuri walipofika, walimkuta.
Siraji alisema siku iliyofuata wakaamua kwenda eneo la Makulu kwa ajili ya kufanya tathmini ya eneo hilo, kwani kuna nyaya za Tanesco ambazo hazijaondoshwa baada ya kujengwa kwa njia mpya ya umeme.
Alisema walipomhoji mtu huyo, Denis Ng’ambi, alihoji kwa nini wanamchukua yeye wakati kuna watu wanapiga kenchi nyumba zao na kujengea mazizi ya ng’ombe kwa nguzo za Tanesco.
“Tulienda hadi kwenye nyumba hizo tukakuta kuna nyumba tano ambazo zimeezekwa, lakini zimepigwa kenchi kwa kutumia nguzo za umeme na kuna mazizi ya ng’ombe yamejengwa kwa kutumia nguzo za Tanesco,” alisema Siraji.
Kaimu Ofisa Uhusiano wa Tanesco Mkoa wa Dodoma, Belta Michael, alisema uharibifu uliofanyika ni mkubwa kwani wananchi wamekuwa wakiangusha nguzo na baadhi ya nyumba zimekutwa zikiwa na nguzo za umeme ndani.


