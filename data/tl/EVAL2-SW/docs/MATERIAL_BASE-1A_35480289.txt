
Tambwe anatisha
Ni ya kufunga mabao 20 kwa msimu mmoja
Oliver Albert, Mwananchi oalbert@mwananchi.co.tz
Dar es Salaam. Mshambuliaji wa Yanga, Amissi Tambwe amefikisha mabao 20 kwenye Ligi Kuu Bara na hivyo kuifikia rekodi ya Abdallah Juma wa Mtibwa Sugar aliyefunga idadi kama hiyo msimu wa 2006.
Tangu 2006, Juma aliibuka mfungaji bora akiwa amefunga mabao 20, ni misimu tisa sasa imepita hakuna mchezaji mwingine mzawa au mgeni aliyefikisha idadi hiyo ya mabao hadi Tambwe alipofanya hivyo Mei 3 kwenye mchezo dhidi ya Stand United ya Shinyanga uliomalizika kwa Yanga kuibuka na ushindi wa mabao 3-1.
John Bocco wa Azam, msimu wa 2011/2012 na Tambwe wakati huo akiichezea Simba msimu wa 2013/2014 walikaribia kufikia rekodi hiyo baada ya kila mmoja kuibuka mfungaji bora kwa msimu hiyo kwa kufunga mabao 19. Tambwe, bado ana nafasi ya kuongeza mabao zaidi na kuivunja rekodi hiyo kwani Yanga imebakiwa na michezo mitatu kabla ya Ligi Kuu msimu huu kumalizika.
Pia, kufikisha mabao 20 kumemfanya Tambwe avunje rekodi yake mwenyewe wakati akiichezea Simba, msimu wa 2013/2014 alipoibuka mfungaji bora kwa kufunga mabao 19.
Kwa jinsi ligi inavyoelekea ukingoni, inaonyesha kuwa msimu huu wageni watawafunika wazawa kwa ufungaji bora kwani tangu 2004, wazawa ndiyo walichukua tuzo hiyo mara nyingii wakichukua sita dhidi ya mara tano za wageni. Msimu huu, wachezaji wa kigeni watatu wote wako katika tatu bora, Tambwe (Burundi), akiongoza na mabao 20, akifuatiwa na Mganda, Hamis Kiiza wa Simba mwenye mabao 19, wakati Mzimbabwe Donald Ngoma ana mabao 16. 
Jeremia Juma wa Prisons na Elius Maguli wa Stand ndio wanaowabeba wazawa kwani kila mmoja ana mabao 12.


