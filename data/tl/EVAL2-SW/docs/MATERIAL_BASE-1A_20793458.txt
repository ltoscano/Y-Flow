Nyalandu alimwalika Mzungu kuichafua zaidi Tanzania?
Apr 03, 2014

KATIKA hali ya kawaida ukimwita mtu mchawi, hata kama ni mchawi kweli, hawezi kukubali. Lazima atakujia juu na hata kukupeleka kwenye vyombo vya sheria. Ila ikitokea ukaitwa mchawi ukaja juu, na baadaye ukamwalika aliyekutuhumu na kumvulia nguo zote ili ahesabu jumla ya hirizi ulizo nazo kiunoni, na kisha ukampeleka unapoficha vibuyu na zana nyingine za uchawi, inabidi dunia ikushangae sana. Hasa pale unapofanya hivyo ukitarajia mtu huyo afute kauli yake na kukusafisha kuwa wewe sio mchawi.
Tarehe Februari 9, 2014 Tanzania ilikejeliwa, ilichafuliwa na kudhalilishwa mbele ya uso wa dunia. Hii ni baada ya mwandishi Martin Fletcher wa gazeti la The Mail on Sunday la Uingereza kuipasha dunia kuwa Serikali ya Tanzania inabariki ujangili wa meno ya tembo.
Rais wetu, Jakaya Kikwete inasemekana alichukia sana, na ilibidi Waziri Nyalandu, aliyekuwa uwanja wa ndege wa Julius Nyerere tayari kusafiri kwenda Uingereza kwenye mkutano ulioandaliwa kujadili vita dhidi ya Ujangili, alazimike kuahirisha safari hiyo kwanza ili akanushe tuhuma hizo nzito. 
Nyalandu akakanusha na kueleza mikakati aliyo nayo ya kupambana na vita dhidi ya ujangili ingawa baadhi ya mikakati bado iliacha maswali kama kweli analijua vema tatizo tulilo nalo. Kwa mfano, anaposema kuwa zitatungwa sheria kali mtu unajiuliza; hivi tatizo ni kukosekana kwa sheria kali kweli? Zaidi ya hapo, baada ya mkutano wa London, aliamua kurefusha ziara yake kwa wiki nzima zaidi ili aongee kwenye kipindi cha HardTalk cha BBC eti kuisafisha Tanzania kutokana na kilichodaiwa matusi na uzushi wa Fletcher.
Kimsingi, nguvu iliyotumika kumkabili mwandishi Fletcher ilikuwa kubwa mno, na kwa vyovyote vile, mtu aliyetudhalilisha na kutusumbua kiasi hiki ilitosha kumshtaki kama hatuamini katika yale aliyoandika au kumwacha tu na kumchukulia kama asiyetupenda.
Wanasema ukistaajabu ya Musa utaona ya Firauni. Mheshimiwa Waziri wa Maliasili na Utalii, Lazaro Nyalandu, yeye akatoa mwaliko kwa Bwana Martin Fletcher aje Tanzania eti kujionea jitihada za kupambana na ujangili.
Wengi walihoji huu utata. Vipi anayekupaka matope na kukudhalilisha umzawadie? Je, huo upakaji matope na matusi yaliyoandikwa na Mzungu huyo yangeandikwa na moja ya magazeti yetu humu nchini kungekalika? Si kweli kwamba gazeti hilo lingefungiwa kwa kesi ya uchochezi?
Kimsingi, huo mwaliko uliogharamiwa na Wizara umemfanya Waziri Nyalandu aonekane kama mtu ambaye hana uwezo wa kupembua na asiyejua vipaumbele vyenye maslahi kwa Sekta anayoiongoza.

Hatua hii katika Wizara inayokabiliwa na janga kubwa la ujangili huku askari wake wakiwa hawana sare na vitendea kazi vingine hauna tofauti na lile jaribio lake la mwaka juzi la kuishinikiza TANAPA ichangie Shilingi milioni 560 kwa ajili ya mashindano ya Miss East Africa! 
Matokeo ya ziara ya Mwingereza huyo (Fletcher) na mwenzake, ambayo iligharamiwa na Wizara, ni makala aliyoiandika katika gazeti la Mail on Sunday la nchi hiyo, Jumapili, Machi 23, 2014, yenye kichwa cha habari kinachosomeka – Haul of shame: This shocking photo shows for the first time the biggest stockpile of illegal ivory on earth.
Tafsiri ya Kiswahili ni – Bonge laaibu:Picha hii ya kutishainaonyeshakwa mara ya kwanzahifadhikubwa yameno haramu(ya tembo)duniani. Mpaka hapa huhitaji kusoma habari yote, ili kujua kuwa Fletcher katuvua nguo zote kabisa Wa tanzania! Je, hivi ndivyo Waziri Nyalandu alivyotaka Fletcher atusafishe? Na mbaya zaidi, habari nyingine za kutumaliza alipewa na Nyalandu mwenyewe!
Martin Fletcher mwenyewe anasema kuwa mwaliko wa Nyalandu kwake kilikuwa kituko kingine. Aliandika hivi: There was one more surprise. Lazaro Nyalandu, the Minister for Natural Resources and Tourism, invited The Mail on Sunday to Tanzania! (Nilishuhudia mshangao mwingine. Waziri Nyalandu alitualika Tanzania!).
Huo mshangao sio sifa hata kidogo. Alichokusudia mwandishi huyo wa Uingereza kwa maneno hayo ni kutudharau na kutuona kwamba Wa tanzania hatuna akili!
Na aliyedharauliwa hapa si Lazaro Nyalandu au Serikali yetu (taasisi) tu; bali Wa tanzania wote. Hapa, Fletcher anashangazwa na jinsi Wa tanzania tunavyoheshimu kejeli kiasi cha ‘kumzawadia’ vitu ambavyo ni adimu na vya pekee!
Je ni mwandishi gani Mtanzania amewahi kupewa ofa ya kulala na kula Serena Hoteli? Kupewa ndege kwenda Selous? Je mwandishi yupi nchini kawahi kuingia Ivory Room, achilia mbali kupiga picha? Kama hatukuwahi kuwafanyia waandishi wetu wenyewe hivyo, vipi tumfanyie mwandishi huyo wa Uingereza aliyewahi kutuchafua?
Katika makala hiyo, Fletcher anashangazwa na hali ya ‘kujikanyaga’ ya Waziri Nyalandu.


