
Chanzo cha mateso ya watoto
DHULUMA za watoto, wasichana kwa wavulana nchini zinaendelea kuripotiwa kuongezeka kila uchao.
Hivi majuzi, mwanafunzi wa shule ya upili alivamiwa na kupigwa na wenzake hadi akapoteza uwezo wa kuona, nusura ageuzwe kipofu. Vivyo hivyo, walimu na hasa walimu wakuu katika shule za msingi, wameripotiwa kuwabaka wasichana wadogo wasio na hatia.
Kina mama wamedaiwa kuwapuuza watoto wao kwa kukosa kuwajibikia mahitaji yao ya kimsingi maishani (malezi).
Kwenye ukurasa mwingine katika toleo letu la leo, kuna mshukiwa wa wizi aliyejitetea mahakamani akidai kuwa aliibia babake ili kujipatia karo ya shule.
Hata ingawa hakuna ithibati ushahidi wa mtuhumiwa huyu una mashiko, visa vya wazazi kupuuza watoto wao vimeshuhudiwa si haba.
Katika mazingira ya nyumbani, kina baba wamefikisha mahakamani kwa kuwabaka mabinti zao si mara moja mbali mara chungu nzima. Kisa kilichoshangaza zaidi ni pale mpenziwe mama alibaka bintiye mama huyo katika eneo la Kitui.
Wakati mwingine, wazazi ambao watoto wao huhusika katika dhuluma aina hizi, hufungwa macho kwa vijifedha vidogodogo kwa kushirikiana na wazee wa kijiji au machifu, ili kulipa ridhaa badala ya kufikisha mshukiwa kortini. 
Sheria ya kulinda haki za watoto ni wazi nchini.
Wazazi, walimu na mahakama zina wajibu mkubwa wa kuhakikisha watoto wamepewa haki zao. Serikali inafaa kuwamulika zaidi wazazi ambao wanawatesa watoto wao kwa kuwa chanzo cha dhuluma huwa ni nyumbani. Vipi jamii itaheshimu haki za watoto ikiwa baba mzazi na mama mzazi hatawadhulumu? Ni sharti wazazi wawajibikie watoto wao nyumbani ili wawe mfano mwema kwa jamii kwa jumla.


