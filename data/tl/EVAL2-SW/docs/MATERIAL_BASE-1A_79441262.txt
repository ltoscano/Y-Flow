Mrembo wa Geita ndiye Miss Kanda ya Ziwa

Imeandikwa na Basil

Imechapishwa: 11 Septemba 2016

MREMBO kutoka Geita, Illuminata Dominic ndiye aliyetwaa taji la Ozona Miss Lake Zone 2016 katika shindano lililofanyika mjini hapa jana usiku.

Akimtangaza mshindi huyo, Jaji Mkuu wa shindano hilo kutoka Kamati ya Miss Tanzania, Mohamed Waziri alimtangaza Iluminata kuwa ni mshindi wa taji hilo baada ya kuwashinda wenzake 16.
Kwa ushindi huo mrembo huyo alikabidhiwa gari aina ya Toyota Passo lenye thamani ya Sh milioni 12. Warembo wengine waliokuwa wakiwania taji hilo ni kutoka Mara, Mwanza, Geita, Shinyanga na Kagera iliyowakilishwa na Brandy Ojambo, Edith Sospeter, Amisa Mayanga, Lucy Michael, Victoria Boniphace, Happiness John na Joslin Jokufa.
Wengine ni Mariam Ngelwa, Coletha Justine, Cecilia Athnas,Theresia Paul, Zameri Calvery, Faridah Hassan, Iluminata Dominic, Hellen Charles, Rose Michael na Mary Peter.
Warembo walioingia 5 bora walikuwa ni Rose Deus, Mary Peter, Iluminata Dominic, Lucy Micheal na Faridah Hassan. Warembo hao wote walipita jukwaani na vazi la ubunifu, ufukweni na vazi la jioni.
Shindano hilo lilitumbuizwa na mchekeshaji kutoka Kenya, Erick Omondi na mwanamuziki Christian Bella. Mkurugenzi Mkuu wa shindano hilo Flora Lauwo aliwashukuru warembo wote walioshiriki pamoja na wadhamini wote waliofanikisha shindano hilo. 
Meneja Mkuu wa Kampuni ya KK-Link Home Limited, Eliud Theobad aliwapongeza warembo wote walioshiriki na pia meneja huyo alimchagua mrembo Rose Michael kuwa Balozi wa kampuni yao.
Ofisa Masoko wa Kampuni ya Tecno, Gerald Tito alimchagua Mary Peter awe Balozi wa kampuni yao. Ofisa Biashara wa Halotel Kanda ya Ziwa alimchagua Brandy Odhiambo awe Balozi wa kampuni yake.
Shindano hilo lilidhaminiwa na Chief Phone and Accessories, K-K link Home Limited,Tecno, Halotel, Tsn Hyper Market na Nitetee Foundation.


