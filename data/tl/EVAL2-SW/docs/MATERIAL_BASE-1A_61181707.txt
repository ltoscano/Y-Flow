
Mtoto afa ndani ya ndoo, kikongwe ateketezwa kwa moto

Imeandikwa na Peti Siyame, Sumbawanga

Imechapishwa: 27 Septemba 2016

WATU watatu wamekufa katika matukio tofauti mkoani Rukwa, akiwemo mtoto mwenye umri wa mwaka mmoja, Levis Eliji aliyetumbukia ndani ya ndoo ya maji nje ya nyumba yao.

Kamanda wa Polisi mkoani Rukwa , George Kyando, alithibitisha kutokea kwa matukio hayo na kusema kuwa mtoto huyo alitumbukia kwenye ndoo ya maji Septemba 24 , mwaka huu , saa 8: 00 mchana katika kijiji cha Mkoe wilayani Nkasi.
Amesema,wakati mtoto huyo akitumbukia kwenye ndoo ya maji, mama yake mzazi alikuwa akifua nguo .
“Tukio hilo limetokea baada ya mama huyo kuingia ndani kwenda kuchukua nguo nyingine na kumuacha mtoto wake huyo akicheza na watoto wenzake.
Aliporudi nje ili kuendelea kufua alikuta mwanawe akiwa ndani ya ndoo yenye maji akiwa amekufa," alisema. 
Katika tukio lingine, mkazi wa kijiji cha Kazila wilayani Kalambo, Athanas Telemeka (76) ameuawa kwa kupigwa na silaha za jadi na kisha mwili wake kuteketezwa kwa moto.
Kamanda Kyando alisema tukio hilo lilitokea Septemba , 24 , mwaka huu, 3:00 usiku katika kijiji cha Kazila wilayani Kalambo.
Alisema chanzo cha mauaji hayo ni imani za kishirikina na kwamba watuhumiwa wamekamatwa na watafikishwa mahakamani upelelezi ukikamilika. 
Kamanda Kyando, alisema katika tukio lingine lililotokea Septemba 24,mwaka huu, saa 6:00 mchana katika kijiji cha Katumba,kwenye manispaa ya Sumbawanga , mkazi wa kijiji cha Ulinji, Augustino Damian (45) , alikutwa amejinyonga kwa kutumia mkanda wa suruali na fulana kwenye mti ulio karibu na tangi la maji.
Alisema Septemba , 22, mwaka huu Damian aliondoka kijijini Ulinji na kwenda katika kijiji cha Singiwe wilayani Kalambo kuimba kwaya kanisani.
Alifafanua kuwa siku iliyofuata mke wa marehemu aitwaye Lidya Mwang’anga baada ya kubaini kuwa wanakwaya wote walikuwa wamejerea kijijini isipokuwa mumewe, aliamua kuwasiliana naye kwa njia ya simu ya mkononi na kujibiwa kuwa bado yuko kijijini Singiwe.
Alisema kuwa inadaiwa mtu huyo hakurejea nyumbani kwake kijijini Ulinji hadi mwili wake ulipokutwa ukining’inia mtini na kudaiwa kuwa amejinyonga.
“ Chanzo cha kujinyonga ni mgogoro wa kifamilia kati yake (marehemu) na mkewe, baada ya mwanamume huyo kukodisha shamba kwa Emmanuel Sakalan, kitendo kilichomchukiza mkewe aliyeamua kuchukua watoto na kuondoka nao kwenda kuishi kwa wifi yake aitwaye Eva Damian ,” alisema.
Kwa mujibu wa Kamanda Kyando, mwili wa mrehemu ulikabidhiwa kwa ndugu zake kwa ajili ya maandalizi ya maziko. Alisema uchunguzi wa kitabibu ulionesha kuwa kifo chake kilisababishwa na kukosa hewa.


