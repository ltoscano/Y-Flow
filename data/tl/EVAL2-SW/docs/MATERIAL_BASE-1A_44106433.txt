
Waisraeli waweka umeme kituo cha afya Minjingu

Imeandikwa na Theddy Challe, Babati

Imechapishwa: 03 Novemba 2016

JOPO la wahandisi 10 vijana wasiokuwa na mipaka kutoka Chuo Kikuu cha Tel-Aviv nchini Israel, wamejitolea kufunga huduma ya nishati ya umeme jua na maji katika kituo cha afya kilichopo kijiji cha Minjingu wilayani Babati mkoani Manyara.

Msaada huo utakaondoa tatizo sugu la maji na nishati katika kituo hicho, umelenga kuwasaidia wajawazito wa kijiji hicho kilichopo kata ya Nkaiki na kuwaepusha kujifungua kwa kutumia mwanga wa kurunzi. 
Aidha, wahandisi hao wamejitolea gharama zao kuweka matangi sita ya kuhifadhia maji safi yenye ujazo wa lita 3,000 katika shule ya sekondari ya kata hiyo, baada ya kuombwa kutatua tatizo hilo sugu lililokuwa likiikabili shule hiyo.
Akizungumzia msaada huo, kiongozi wa jopo hilo, Imry Atzmon alisema waliamua kutoa msaada huo baada ya kushuhudia maisha magumu ya eneo hilo wakati walipotembelea shule hiyo.
Alisema katika kufanikisha nia yao hiyo, waliwasiliana na mbunge wa jimbo hilo, Jitu Soni ili kuona uwezekano wa kutumia taaluma zao kujitolea kusaidia matatizo ya kijamii. 
“Sisi ni wahandisi tusio na mipaka na lengo kubwa ni kushirikiana teknolojia na wengine, kupitia kitivo cha uhandisi, tulipanga kutekeleza ahadi yetu ya mwaka mmoja uliopita ya kuwasaidia wananchi hawa, lakini pia tunabadilishana elimu yetu kulingana na uwezo tuliokuwa nao kwa manufaa ya wengine kama tunavyoweza kutumia stadi zetu kwa wengine” alisema Atzmon.
Alisema huduma hiyo ya umeme iliyogharimu Sh milioni 70, itatumika kutoa huduma safi kwa kuhifadhi dawa za chanjo, matumizi ya kompyuta na nyingine zitakazowezesha wananchi wanaofika katika kituo hicho cha afya, kupata huduma kwa urahisi.
Awali, mbunge Soni alimuomba Mkurugenzi Mtendaji wa Halmashauri hiyo, Hamisi Malinga kupeleka dawa zinazostahili kuhifadhiwa kwa njia ya majokofu muda mfupi baada ya kuwasha umeme huo.
Alilalamikia Mamlaka ya Mapato nchini (TRA) kuwatoza kodi ya vifaa vya umeme wa jua kinyume cha sheria.
“Nimesikitishwa na TRA kutoza kodi ya dola za Marekani 1,150 kinyume cha sheria, kodi hii ilifutwa tangu mwaka 2013, wahandisi hawa wamelazimika leo kulipiwa kodi hii na wazazi wao waliopo Israel ili kuingiza vifaa hivyo vya umeme kwa ajili ya msaada wa wananchi wetu,” alisema Soni.
Akizindua mradi huo, Malinga alisema msaada huo, utasaidia jamii hiyo yenye wakazi zaidi ya 4,700 wanaotegemea kupata huduma ya afya katika kituo hicho cha kata ya Nkaiti, huku pia serikali ikiwa mbioni kupeleka mradi mkubwa wa maji katika eneo la kata hiyo.


