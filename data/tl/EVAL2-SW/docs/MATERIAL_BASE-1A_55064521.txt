
Atimua mke kwa kupikia pasta kuku
KALAMENI wa eneo hili aliwaacha wengi vinywa wazi baada ya kumtimua mkewe kwa kumchinjia pasta kuku bila idhini yake.
Penyenye zasema kuwa pasta alimtembelea mke wa polo ambaye ni mshiriki wa kanisa lake.
“Mke wa polo aliamua kumuandalia pasta ugali kwa kitoweo cha kuku,” alisimulia mdokezi.
Inasemekana kuwa mambo yalianza kumuendea kombo mumewe alipofika nyumbani.
Kulingana na mdokezi wetu, polo alimpata pasta akirarua kuku kwa ugali. “Karibu sana ndugu. Bwana ni mwema,” pasta alimkaribisha polo.
Polo alimuona pasta akiuma nyama ya sehemu ya juu ya mguu wa kuku na akataka kujua ni kwa nini alipikiwa kuku. 
Inasemekana jamaa alienda moja kwa moja hadi jikoni alikokuwa mkewe.
“Nani kakupa ruhusa kumchinja kuku wangu?” polo alimuuliza mkewe kwa ukali.
“Sasa ulitaka mtumishi wa Bwana ale mboga gani? Sikuwa na pesa za nyama na nikaamua kumchinjia kuku,” mama alimjibu.
“Tumemaliza muda gani bila kula nyama hapa? Leo unaamua kumchinja kuku wangu kwa sababu ya pasta? Kwanza bila idhini yangu.
Leo utanijua,” polo alimueleza mkewe. “Wewe lazima urudi kwenu. Sikukuleta hapa kuwachinjia mapasta kuku wangu ilhali mimi mwenyewe unanipikia sukuma wiki. Anza kupanga vitu vyako haraka,”
polo alimfokea mkewe.
Mambo yaliharibika zaidi pasta alipoingilia kati.
“Tafadhali ndugu, kama kuna shida yoyote, ebu tuitatue polepole,”
pasta alimrai polo.
“Na wewe unazungumza kama nani? Unafurahia mali yangu tu.
Nenda kwako ukamueleze mkeo akuchinjie kuku wako ule,” polo alimfokea pasta.
Inasemekana kuwa kelele za polo ziliwavutia majirani wake wote.
“Mkeo hajafanya makosa. Huyu ni mtumishi wa Mungu. Kaeni chini mpate suluhisho,” jirani mmoja alimueleza polo.
Lakini polo hakumsikiza yeyote na akamtimua mkewe na kumwambia pasta asiwahi kukanyaga kwake tena.
Na TOBBIE WEKESA


