Tanzania yawa ya sita ajira nyingi za utalii
Sep 16, 2016

TANZANIA imeshika nafasi ya sita kati ya nchi zote barani Afrika kwa kuwa na idadi nyingi za ajira kwenye sekta ya utalii.

Takwimu zinaonyesha kwamba Tanzania ina idadi ya ajira milioni moja na nusu kwenye sekta ya utalii, ambazo ni ajira rasmi na zile zisizo rasmi.

Kwa mujibu wa Benki ya Maendeleo ya Afrika (AfDB) Misri ndiyo inaongoza kwa kuwa na ajira milioni 2.9 ikifuatiwa na Ethiopia yenye idadi ya ajira milioni 2.2.

Misri iliongoza kwa kuwa na idadi kubwa ya ajira kutokana na kuongezeka kwa watalii kwa kasi kubwa mwaka 2014 ikilinganishwa na mwaka 2013. Nchi hiyo inakaridiriwa kuwa na watalii zaidi ya milioni 9 kwa mwaka. 

Morocco ambayo imeshika nafasi ya pili nayo imefikia idadi ya watalii milioni kumi hadi kufikia mwaka 2014, hatua ambayo ilichochea ajira hasa zisizo rasmi kutokana na kuongezeka kwa watoa huduma za watalii hasa kipindi cha msimu wa watalii.

Kwa mujibu wa ripoti hiyo, Morocco sasa ndiyo inaongoza barani Afrika kwa kuwa na idadi kubwa ya watalii japokuwa majirani zao Misri bado wanashikilia nafasi ya kwanza kwa kuwa na idadi kubwa ya ajira kwenye sekta hiyo.

Ripoti hiyo ya AfDB imeonyesha kwamba Nigeria inashika nafasi ya tatu kwa kuwa nja ajira milioni 2.1, ikifuatiwa na Morocco yenye ajira milioni 1.7.

Afrika Kusini inashika nafasi ya tano kwa kuwa na idadi kubwa ya ajira kwenye sekta, kwani hadi mwaka 2014 ilikuwa na ajira milioni 1.4.

Katika ukanda wa Afrika mashariki, Uganda inashika nafasi ya pili kutoka Tanzania, na imeshika nafasi ya kumi barani Afrika kwa kuwa na ajira nusu milioni kwa mwaka wa 2014.

Imeelezwa kuwa mwaka 2014, bara la Afrika lilipata kiasi cha dola za Marekani bilioni 43.6 (shilingi trilioni takribani 90) kutokana na shughuli za utalii na watalii wa nje wanachangia asilimia 8 ya pato ghafi la taifa la bara zima la Afrika.

Takwimu zinaonyesha kwamba, bara la Afrika lina takribani watu milioni 20 walioajiriwa kwenye sekta ya utalii. Hata hivyo idadi hii ni idadi ya ajira rasmi na zisizo rasmi. Idadi hiyo ni asilimia 7.1 ya ajira zote barani Afrika.

Katika ajira hizo wamo, wasaidizi wa watalii, wafanyakazi wa kwenye hoteli na migahawa ya watalii, wafanyakazi wa kwenye mashirika ya ndege, wakarimani na wale walioajiriwa kwenye biashara ndogondogo zitoazo huduma za utalii.

AfDB inasema kwamba kumekuwepo na ukuaji mkubwa wa sekta ya utalii kwenye nchi kama Mauritania, Nigerian na Guinea ya Ikweta kutokana na ongezeko la uwekezaji kwenye sekta ya utalii.

Hata hivyo, changamoto za miundombinu na huduma zimeelezwa kwamba zinazokwamisha ukuaji wa kasi wa sekta ya utalii barani Afrika.

Mpango wa Ubia wa Maendeleo wa Afrika (NEPAD) ilizindua mpangokazi wa utalii mwaka 2004 kwa lengo la kuifanya sekta hiyo iwe endelevu.

Hatua hii ilikuja baada ya kusaini mkataba wa Yamousoukorou ambao ulizitaka nchi za Afrika kufungua anga zao kwa ajili ya kukuza ushindani kwenye sekta ya usafiri wa anga.

Hata hivyo, hadi hivi sasa, nchi nyingi bado hazijafungua anga zaoikiwemo Tanzania kwani zinafanya hivyo ili kulinda mashirika yao ya ndege ya ndani.


