
Aahidi kusaidia vikundi vya mboga, matunda

Imeandikwa na Mwandishi Wetu, Singida

Imechapishwa: 24 Septemba 2016

UONGOZI wa Wilaya ya Ikungi, mkoani Singida, umeahidi kuvisaidia vikundi mbalimbali ambavyo vitakubali kujihusisha na kilimo cha mboga na matunda.

Kauli ya serikali imetolewa na Mkuu wa Wilaya hiyo, Miraji Mtaturu, wakati akifunga mafunzo kwa wajasiriamali, wakulima na wafugaji yaliyoendeshwa na Asasi isiyo ya kiserikali ya Right Way For Development (RIWADE) kwenye ukumbi wa Mikutano katika shule ya sekondari Ikungi. 
Katika Mafunzo hayo yaliyohusisha watu 115 kutoka kata 24 kati ya kata 28 pamoja na vikundi 39, vimetakiwa kuachana na kilimo cha mazoea ambacho wakulima hulima msimu mmoja badala yake wajihusishe na kilimo cha umwagiliaji, ambacho kinatumia muda mchache hadi mavuno. 
Alisema mkoa huo mara nyingi umekuwa ukitajwa kama mkoa masikini kati ya mikoa 10 nchini iliyopo mkiani katika maendeleo ya kiuchumi kwa sababu ya wananchi wenyewe hawana ubunifu katika kilimo, jambo ambalo linasababisha uzalishaji mdogo na hivyo kuwa na kipato duni ilihali maandalizi ya mashamba ni makubwa.
Mwezeshaji wa Mafunzo hayo, ambaye pia ni Mkurugenzi wa Asasi isiyo ya kiserikali ya RIWADE inayosaidia vijana wasio na ajira kuanzisha kilimo, ufugaji, uvuvi na mazingira, Mhandisi Ayubu Massau, alisema wananchi wanapaswa kubadilika na kuachana na kuuza mazao yao kwa madalali badala yake wauze moja kwa moja kwa mtumiaji ili kuongeza pato. 
Mratibu wa Riwade mkoa wa Singida, Moses Msai, alisema kuwa wakulima wanapaswa kutambua kuwa sekta pekee yenye uwezo wa kuajiri watu wengi na kuwatoa kwenye lindi la umasikini ni kilimo, hivyo ni vyema kufanya kilimo cha kisasa kwani ndicho kitakachowanufaisha wananchi.
Mjasiriamali na mkulima aliyeshika nafasi ya kwanza Kanda ya Kati katika sekta ya kilimo, Hassan Tati aliwasihi wakulima waliopatiwa mafunzo kuwa mafanikio kwenye kilimo ni makubwa endapo watafuata taratibu za kilimo na kuwasikiliza wataalamu.


