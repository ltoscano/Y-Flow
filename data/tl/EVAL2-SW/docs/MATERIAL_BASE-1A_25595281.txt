
Rais Zuma atumbukia tena kwenye kashfa
Pretoria, Afrika Kusini. Mahakama ya Afrika Kusini imesema, Rais Jacob Zuma anastahili kufunguliwa mashtaka 800 tofauti, yanayohusiana na madai ya rushwa, udanganyifu pamoja na usafirishaji wa fedha nje ya nchi, yaliyofutiliwa mbali kabla ya kuingia madarakani mwaka 2009.
Kufuatia uamuzi huo wa Mahakama Kuu, sasa ni jukumu la ofisi ya mwendesha mashtaka mkuu kuamua kama itamfungulia mashtaka rais huyo ama la. 
Kiongozi wa upinzani wa Chama cha Democratic Alliance, amewataka waendesha mashtaka kumfungulia mashtaka Rais Zuma.
Rais huyo amekuwa akikabiliana na changamoto kadhaa miezi ya karibuni, ikiwa ni pamoja na madai ya kuwapo kwa ufisadi mkubwa ndani ya Serikali yake huku raia wakiandamana wakimtaka ajiuzulu.
Machi mwaka huu, Mahakama Kuu ya Afrika Kusini iliamua kwamba Rais Zuma alikiuka katiba pale alipotumia fedha za umma kuifanyia matengenezo nyumba yake binafsi.
Hivi karibuni Rais Zuma alikaririwa na vyombo vya habari akisema uchunguzi ulioanzishwa miaka mitano iliyopita, kuchunguza ununuzi wa silaha uliogharimu taifa hilo dola bilioni tano, umebainisha kuwa hakuna ushahidi wowote wa ufisadi au ulaghai.
Tume hiyo iliundwa kuchunguza mkataba huo uliosainiwa miaka ya tisini, kufuatia madai ya ufisadi, wakati wa ununuzi wa ndege za kivita, helikopta na meli za kivita. 
Tume hiyo sasa imesema kuwa hakuna ushahidi wowote kuthibitisha kuwa uamuzi wakati wa kusaini mkataba huo, yalichukuliwa baada ya maofisa waliohusika kuhongwa.


