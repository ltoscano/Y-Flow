Buriani komredi wetu Mohammed Mtoi, utaishi mioyoni mwetu daima
Sep 30, 2015

“MAUTI yaliweza kuwatoa wapenzi machoni pake, kamwe hayakuweza kuwatoa moyoni mwake” haya ni maneno ya mshairi na mwandishi gwiji wa vitabu, Hayati Shaaban Robert.
Usiku wa Septemba 12, mwaka 2015, nilirudi nyumbani baada ya kikao kirefu ofisini kati ya Mwenyekiti wetu –taifa, Kamanda Freeman Mbowe na maofisa wa makao makuu kuhusiana na mikakati mbalimbali kipindi hiki cha kampeni kuelekea Uchaguzi Mkuu. Kwa kweli kikao kilikuwa kirefu sana hadi giza lilipoingia ndipo tulipomaliza kikao kile.
Nilifika nyumbani nikiwa na uchovu mwingi, kwa bahati mbaya simu yangu nilikuwa nimezima nikiwa kwenye kikao na sikukumbuka kuiwasha baada ya kikao. Nilipoiwasha tu nikapata ujumbe mfupi mfululizo zilizonichanganya mno jioni ile, bila kutarajia kwa kweli. Zilitoka kwa baadhi ya viongozi na maofisa wenzangu wa Chadema makao makuu, juu ya habari mbaya ya kifo chako Mohammed Mtoi kilichotokea muda mfupi kabla, kwa ajali mbaya ya gari eneo la Magamba huko Lushoto, mkoani Tanga, ukiwa njiani baada ya kutoka kwenye kampeni zako za kugombea ubunge Jimbo la Lushoto. Gari liliacha njia na kuingia kwenye korongo ukiwa wewe na dereva wako ambaye alinusurika lakini wewe ukaiaga dunia.
Uliwaacha wananchi wako wa Lushoto wakikulilia, ulimuacha mkeo na watoto wako wachanga katika msiba mzito. Tutasimama nao daima katika kipindi hiki kigumu. Mwanamuziki Remmy Ongala aliimba; “Kifo hakina huruma.’’ 
Unakumbuka siku mbili kabla ya kifo chako mimi na baadhi ya maofisa wa makao makuu na rafiki zetu wengine waliotutembelea ofisini muda wa chakula cha mchana tuliongoza nao kupata “lunch”. Pamoja na utani wa hapa na pale ulikuwa ukijadili sana kuhusu safari ya kesho yake siku ya Ijumaa kuelekea Lushoto na mikakati yako ya kampeni ya Jimbo la Lushoto na jinsi ulivyopanga kuipigania Lushoto kupitia Bunge lijalo la 11, endapo wana-Lushoto wangekupa ridhaa. Sisi marafiki zako tulikutia moyo na kukuahidi kuwa tutakuunga mkono katika mapambano haya. Tuliagana na kuendelea na shughuli zetu hadi kesho yake nilipokutana nawe ofisini na kuniaga mapema, ukisema; “Kaka naelekea jimboni”. Tulitaniana kidogo kama kawaida yetu kabla ya kutakiana kheri.
Sasa safari ya jimboni tuliyoagana ndiyo hii? Hoja zako kwa ajili ya kuipigania Lushoto umemuachia nani Mohammed? Kiti chako ofisini umemuachia nani? Umeondokaje bila kuwaaga marafiki zako na watendaji wenzako? Umeondokaje kabla ya kukamilisha safari ya pili ya ukombozi tuliyosafiri katika milima, mabonde na kupita katika mbigili za mateso, kejeli na misukosuko ya hapa na pale kwenye jua na mvua? Ama kweli maisha ya mwanadamu ni kama maua. Huchanua na kunyauka.
Kwa kweli habari za kifo chako siku ya Jumamosi usiku kilimshtua kila mmoja wetu na kuleta simanzi kwa viongozi na wanachama wetu. Ajali ile iliyokatisha uhai wako kikatili ni pigo kwetu mpambanaji wetu uliyekuwa na maono na subira katika misukosuko vitani.
Wananchi wa Lushoto na wapenda mabadiliko wote nchini wamepata pigo na huzuni kuu kwa kumpoteza mpiganaji wa kweli. Familia yako imempoteza baba, mume, mtoto, mjomba, binamu na pia Chadema imepoteza hazina kubwa, mimi binafsi nimempoteza rafiki wa karibu, rafiki katika mapambano. Kwa hakika katika kipindi hiki tumepata pigo. Tunamshukuru Mungu kwa ajili ya maisha yako mpambanaji wetu. Umetuacha wakati tumekwishaingia katika ngome ya wapinzani wetu vitani. 
Mohammed Mtoi katika umri wako wa miaka 35 uliweza kuitumia vyema taaluma yako ya ualimu na kutoa mchango wako kwa wanafunzi, ulitumia kipaji na elimu yako kulipigania taifa letu. Uliamua kuitumia taaluma yako kulitumikia taifa kwa kuunga mkono harakati za mageuzi. Hukuwa sehemu ya wale wasomi wachache wanaoamini kuwa kulitumikia taifa ni lazima uwe ndani ya serikali au chama tawala. Kuujenga upinzani imara ni sehemu ya ujenzi wa taifa imara. Bila upinzani imara katika nchi ambayo inajinasibu kuwa nchi ya demokrasia ya vyama vingi ni hatari sana-sana.
Hakika tutakukosa sana, rafiki zako Hekima Mwasipi na Jonathan Mndeme hawataisikia tena sauti yako wakati wa masikhara mkiitana “mkuu”. Waratibu wa kanda na maofisa wao wanakulilia. Daraja lao lililowaunganisha limevunjika. Kweli “wema hawana maisha.”
Hakuna mtumiaji wa mitandao ya kijamii au msomaji wa magazeti ambaye hakukufahamu Mohammed Mtoi kwa makala zako nzito zilizosheheni hoja za kimapinduzi.
Chama chetu kimekuwa na utamaduni wa kulea vijana kiuongozi. Ni kutokana na utamaduni huu ambao ni nadra kuupata kwa vyama vingi ndio uliofanikisha chama chetu kuwa na viongozi makini na pia ambao ni msaada kwa chama katika harakati hizi na hatimaye kulisaidia taifa. Wewe ni miongoni mwa vijana ambao chama chetu kinajivunia kuwapika kiuongozi na kilihesabu kuwa ni hazina ya baadaye.
Septemba 14, 2015 tulipofika kijijini kwako Mkuzi kwa ajili ya kuagana nawe kwa mara ya mwisho, umati mkubwa wa watu uliojitokeza ilitosha kutuma ujumbe wa namna ulivyoishi na watu vizuri. Hii ni kutokana na msimamo wako wa kusema kile unachoamini na pia kutumia vipaji vyako kuunganisha jamii. Wananchi wa Lushoto waliokuwa wanakulilia kwa uchungu hawakuona wa kuziba pengo lako kwa kile ulichoamini juu ya changamoto zinazowakabili.
Pamoja na kuwa haupo nasi kimwili, lakini fikra zako zitaishi daima. Tutayaenzi yale yote mazuri uliyotuachia kamanda.
Peleka salamu zetu kwa Mwalimu Nyerere, mwambie jinsi ambavyo Wa tanzania walivyojiandaa kutimiza wosia wake. Mwambie Wa tanzania sasa wanataka mabadiliko ambayo waliyatafuta sana ndani ya chama chake alichokiasisi CCM, lakini hawakuyapata na hakuna dalili za kuyaona.
Wameamua kufuata njia mbadala aliyowaagiza. Kuyatafuta mabadilko nje ya CCM. Mkumbushe kuwa chama chake kimeanza kutumia udini na ukabila kama silaha ya kisiasa. Mwambie mgombea wa kile chama chake sasa ameacha kushawishi wananchi kwa hoja na badala yake, anasakata rumba na kupiga “pushups” majukwaani.
Fikisha salamu zetu kwa Regia Mtema, mwambie kazi ya kukiandaa chama kushika dola imekwishakamilika na sasa tunasubiri siku chache kukabidhiwa dola.
Ukikutana Edward Moringe Sokoine mwambie sasa Monduli itamtoa Rais wa Awamu ya Tano katika kuijenga Tanzania mpya na kuendeleza kazi aliyoianza ya kuhimiza nidhamu serikalini na uwajibikaji.
Mwambie Dk. Sengodo Mvungi ile kazi ambayo alishiriki hadi alipokutwa na mauti kwa kuuawa kinyama ya mchakato wa Katiba mpya imetupiliwa mbali kwa hila na watawala, mwambie baadhi ya wajumbe wa ile tume yake wameungana na wale wale wenye hila walioinyonga rasimu ya wananchi. Mwambie tumaini la kuipata Katiba mpya lipo pale pale baada ya Oktoba 25, itakapochaguliwa serikali ya Ukawa.
Msalimie Daudi Mwangosi, mwambie bado uhuru wa vyombo vya habari haujapatikana na wanahabari bado wanawindwa kwa hila ndani ya nchi yao. Mwambie thamani ya damu yake iliyomwagwa kikatili na polisi, hivi karibuni, itathaminiwa pindi itakapozaliwa Tanzania mpya chini ya Ukawa.
Buriani komredi wangu Mohammed Mtoi, hakika umemaliza mbio. Mwenyezi Mungu ailaze roho yako mahali pema peponi. Kila nafsi itaonja mauti. Ee Mola tunakuabudia, utupe subira katika kipindi hiki kigumu. Ee Mola mipango yako haihojiwi, kwani sisi ni akina nani hadi tukufuru kuhoji mipango yako? Tunakuomba uipe familia yake subira katika kipindi hiki. Pumzika pema peponi kamanda, moyoni mwetu utaishi daima, siku atakayopanga Mola wetu tutaonana tena. Amina.
Mwandishi wa Makala haya Ben Saanane, Mkuu wa Idara ya sera na Utafiti Makao Makuu Chadema. Anapatikana kwa Namba 0768078523


