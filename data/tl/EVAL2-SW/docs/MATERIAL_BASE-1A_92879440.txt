
Kilimanjaro Queens ithaminiwe

Imeandikwa na Grace Mkojera

Imechapishwa: 24 Septemba 2016

TIMU ya taifa ya Tanzania Bara ya wanawake ya Kilimanjaro Queens wiki hii iliweka historia mpya katika soka la wanawake baada ya kutwaa taji la Afrika Mashariki na Kati ya katika mashindano ya Chalenji.

Mashindano hayo yaliyofanyika Jinja, Uganda ni ya kwanza kabisa ya wanawake kuandaliwa na Baraza la Soka la Nchi za Afrika Mashariki na Kati (CECAFA).
CECAFA kwa miaka mingi walikuwa wakiendesha mashindano ya wanaume tu, lakini mwaka huu waliamua kushindanisha timu za wanawake za ukanda wa nchi za Afrika Mashariki na Kati.
Ushindi wa Kilimanjaro Queens ni funzo kubwa kwa timu zingine za Taifa hasa zile za wanaume, ikiwemo ile ya wachezaji wenye umri chini ya miaka 17 ya Serengeti Boys ambayo inasaka kufuzu kucheza fainali za Mataifa ya Afrika kwa umri huo.
Fainali za Mataifa ya Afrika kwa wachezaji wenye umri chini ya miaka 17 zitafanyika mwakani nchini Madagascar na Serengeti Boys wamebakisha mchezo mmoja wa marudiano dhidi ya Congo Brazzaville ili kufuzu kucheza fainali.
Serengeti Boys inabidi nao kujifunza kutoka kwa Kilimanjaro Queens, ambao walipambana kweli kweli hadi kutwaa taji hilo la kwanza, hivyo ni mfano kwa wenzao hao wanaume.
Safari ya Kilimanjaro Queens ilianzia kwa kuifunga Burundi kwa mabao 3-0 katika mchezo wa kujipima nguvu uliofanyika kwenye Uwanja wa Kaitaba mjini Bukoba wakati timu hizo zikielekea Jinja, Uganda.
Katika fainali hiyo, Kilimanjaro Queens walishinda mabao 2-1 katika mchezo huo uliokuwa na msisimko mkubwa dhidi ya Kenya, ambayo imefuzu kwa fainali za Mataifa ya Afrika kwa wanawake. Fainali hizo za Mataifa ya Afrika kwa wanawake zitapigwa baadae mwaka huu nchini Cameroon.
Safari ya ubingwa wa Kilimanjaro Queens iliendelea katika hatua ya makundi baada ya kuilaza Rwanda mabao 3-2 kabla ya kutoka sare ya bila kufungana na Ethiopia ambayo pia ilivuna ushindi wa mabao 3-2 kutoka kwa Rwanda.
Tanzania na Ethiopia zilitoka sare na kurusha sarafu, ambapo Tanzania Bara ikashinda kamari hiyo na kushika nafasi ya kwanza katika Kundi B. Baada ya kuwa ya kwanza, Kilimanjaro Queens ilipangwa kucheza na wenyeji Uganda, ambao waliwafunga mabao 4-0 katika mchezo wa nusu fainali.
Timu hiyo Septemba 20 ilitangazwa kuwa bingwa mpya wa Kombe la Chalenji baada ya kuifunga Kenya kwa mabao 2-1. Baada ya Kilimanjaro Queens kutwaa taji hilo la Afrika Mashariki, sasa kilichobaki ni kwa Shirikisho la Soka Tanzania (TFF) kuiendeleza timu hiyo na kuipa heshima inayostahili na sio kuipuuza.
Wakati umefika sasa Kilimanjaro Queens nao wathaminiwe na sio kuwapuuza wakati nao wanaweza kufanya vizuri katika mashindano wanayoshiriki.
Baada ya kutwaa ubingwa huo, ni matarajio ya wadau wengi wa soka kuwa TFF itaweka kipaumbele katika soka la wanawake, ambalo tulikuwa tukishiriki mashindano ya kimataifa ili bora liende na kuepuka adhabu kutoka kwa Shirikisho la Soka la Afrika (Caf).


