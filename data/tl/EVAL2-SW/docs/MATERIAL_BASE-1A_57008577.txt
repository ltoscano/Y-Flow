
Haya siyo mapenzi ni mahaba
Uwanja wa Taifa ulifurika mashabiki ndani ya saa tatu tu na kufungwa saa sita mchana
Mwandishi Wetu, Mwananchi mwananchipapers@mwananchi.co.tz
Mashabiki wa Yanga wakiingia uwanjani jana.
Dar es Salaam. Unaweza usiamini, lakini ndicho kilichotokea jana wakati Shirikisho la Soka Tanzania (TFF) lilipolazimika kufunga milango ya Uwanja Taifa saa sita mchana baada ya mashabiki kufurika kushuhudia mechi ya Yanga dhidi ya TP Mazembe ya Jamhuri ya Demokrasia ya Congo (DRC).
Hali kama hiyo haijawahi kutokea Tanzania kwa zaidi ya miaka 10 iliyopita kwa mashabiki kuanza kuingia uwanjani saa tatu asubuhi na kusubiri mechi kuanza kuchezwahuku wakiwa ndani ya uwanja kwa saa nane.
Licha ya TFF kueleza milango ya uwanja huo ingefunguliwa saa tano asubuhi, lakini ililazimika kuifungua saa tatu asubuhi na mashabiki kuanza kuingia uwanjani.
Ofisa Habari wa TFF, Alfred Lucas alisema walilazimika kufungua milango mapema tofauti na walivyotangaza awali kutokana na mashabiki kufurika uwanjani hapo mapema na kusababisha msongamano nje ya uwanja tangu saa tatu asubuhi. "Mashabiki walianza kumiminika uwanjani mapema, ilipofika saa tatu asubuhi, hatukuwa na namna zaidi ya kufungua milango ya uwanja muda huo ili kuwapa fursa ya kuingia na kupunguza msongamano," alisema Lucas. Uwanja wafurika asubuhi Hadi kufikia saa 10:40 asubuhi robo tatu ya majukwaa yalikuwa yamejaa na ilipotimu saa 11:53 uwanja ulikuwa umefurika, hivyo TFF iliwataka polisi kuzuia mashabiki zaidi kuingia na kuamuru mageti kufungwa na kubakiza geti kuu ambalo lilikuwa maalumu kwa baadhi ya watu.
Mashabiki wavunja geti taifa Jeshi la Polisi lililazimika kuongeza nguvu zaidi kufuatia wingi wa mashabiki ambao baadhi yao waliamua kuvunja geti lililopo nyuma ya majukwaa yanayokaliwa na mashabiki wa Simba na kuingia uwanjani kwa nguvu baada ya kuzuiliwa kuingia kutokana na uwanja kujaa.
Wakamatwa, waswekwa kwenye karandinga, mabomu yarindima Hata hivyo, polisi walilazimika kutumia mbinu mbadala ya kuwakamata na kuwafungia kwenye karandinga baadhi ya mashabiki waliokuwa wakishinikiza kuingia uwanjani, licha ya kuwapo kwa amri ya kuzuiwa kuingia kufuatia majukwaa kujaa.
Kazi hiyo ilifanyika sanjari na upigaji mabomu ya machozi na umwagaji wa maji ya kuwasha uliodumu kwa saa kadhaa kabla ya mechi kuanza ambao uliwalenga mashabiki waliokuwa nje ya uwanja japo pia mashabiki waliokuwa ndani waliathirika na moshi huo.
Ilipofika saa saba mchana, TFF ilitoa tangazo la kueleza uwanja ulikuwa umejaa na hawaruhusu shabiki yeyote kuingia ndani licha ya ubishi wa mashabiki waliokuwa nje ambao walitawanywa kwa kupigwa mabomu ya machozi na kumwagiwa maji ya kuwasha ingawa baada ya muda walirejea. Polisi polisi waliwakamata kisha kuwafungia kwenye karandinga hilo.
Kila baada ya saa kadhaa yalipita matangazo katika runinga ya uwanja yakisisitiza hali ya amani na utulivu huku TFF ikiwataka mashabiki waliokuwa ndani ya uwanja kutoa taarifa kwa wengine wenye mpango wa kwenda Taifa kupitia simu za mkononi wasiende kwa sababu ulikuwa umejaa, hivyo wasingeruhusiwa kuingia. Mashabiki Simba waanza kwa utulivu Kama ambavyo waliahidi, mashabiki wa Simba waliwasili uwanjani mapema na kutimiza lengo lao la kuwashangilia TP Mazembe.
Mashabiki hao walikwenda moja kwa moja kwenye majukwaa ya upande wa kushoto ya uwanja huo ambayo yamezoeleka kuwa ni yao. Ingawa Yanga ilitaka kumiliki robo tatu ya majukwaa, lakini wingi wa mashabiki wa Simba ambao pia walitinga uwanjani mapema sambamba nao uliwazuia, hivyo kujikuta wakikaa nusu kwa nusu.
Neema yatinga taifa Watoa huduma ya usafirishaji katika maeneo mbalimbali ya Jiji la Dar es Salaam ni kama walihamia Taifa, kwani huko ndiko kulikuwa na fedha jana, si daladala, bodaboda na hata magari mengine ya kukodi (Hiace na Coaster) yalionekana kushusha abiria kila baada ya dakika kadhaa, achilia mbali yale ya watu binafsi.
Yanga, Simba waanza kugombana mapema Saa 5:15 asubuhi mashabiki wa Simba na Yanga walianza purukushani baada ya Yanga kumtimua shabiki wa Simba na Wakongo wawili waliopotea njia na kuibukia upande wa mashabiki wa Yanga.
Simba nayo ilijibu mapigo kwa kumsurubu shabiki wa Yanga aliyeibukia upande wa mashabiki wao.
Yanga yawa wapole kwa Simba Simba ni kama ilidhamiria kwani haikukubali kuwa mnyonge wa Yanga ambayo ilianza kwa `kuibip' kwa kufunga bango la njano kuzunguka jukwaa lililokaliwa na mashabiki wake ambao walithibitisha kuwa upande wa TP Mazembe.
Kitendo kile kiliibua mushkeli kwa mashabiki wa Simba ambao walianza kulivuta bango hilo na Yanga kujikuta wakiwa wapole na kulitoa kabla mambo hayajaharibika zaidi. 
FFU 50 waingia ndani ya uwanja Dakika chache baada ya mashabiki wa Simba na Yanga kuanza tafrani, askari wa Kikosi cha Kutuliza Ghasia (FFU) kama 50, waliingia uwanjani wakiongozwa na Mkuu wa Usalama wa Viwanja, Hashim Abdallah ambaye pia ni mjumbe wa kamati ya utendaji wa Yanga.
Kuingia kwa askari hao kuliibua amsha amsha kwa mashabiki wa Yanga ambao waliwashangilia kabla ya askari hao kupewa maelekezo kisha kutawanyika na kusimama kila kona ya uwanja wakiwatazama mashabiki.
Mashabikli wa Mazembe waingia kwa mkwara Majira ya saa 7:41 mchana, mashabiki halisi wa TP Mazembe kutoka Congo waliingia uwanjani na kusababisha amshaamsha kwa mashabiki wa Simba ambao waliungana nao kushangilia.
Mashabiki hao wanaokadiria kufika 100 walitengewa eneo lao maalumu la kukaa uwanjani hapo.
Sirro, Nchemba watinga uwanjani Katika kuthibitisha hakutaka kusimuliwa kuhusu hali ya usalama ndani ya Uwanja wa Taifa, Kamanda wa Kanda Maalumu ya Dar es Salaam, Simon Sirro hakuwa nyuma, alitinga uwanjani hapo na kwenda moja kwa moja kukagua jirani na eneo la kuchezea (pitch)
kabla ya kuungana na mashabiki wengine jukwaa kuu.
Mbali na Kamanda Sirro, Waziri wa Mambo ya Ndani ya Nchi, Mwigulu Nchemba, pia aliungana na mashabiki wengine kushuhudia mchezo huo.
Polisi ilivyojipanga Kama ambavyo Kamanda Sirro alisema, polisi wa vikosi mbalimbali hawakuwa nyuma kuhakikisha amani inatawala, gari za polisi, magari ya maji ya kuwasha, vikosi vya mbwa na farasi na askari wa kutuliza ghasia kila mmoja kwa nafasi yake alikuwa na kazi moja tu ya kuwahakikishia mashabiki usalama wao.
Imeandaliwa na Oliver Albert, Fredrick Nwaka na Imani Makongoro.


