
Asasi zaombwa kusaidia waathirika tetemeko

Imeandikwa na Francisca Emmanuel

Imechapishwa: 21 Septemba 2016

ASASI zisizo za serikali, madhehebu ya dini na watu binafsi wameombwa kuendelea kuiunga mkono serikali kwa ajili ya kuwasaidia waathirika wa tetemeko la ardhi lililotokea Septemba 10 mwaka huu, mkoani Kagera.

Akizungumza jana jijini Dar es Salaam, Kiongozi Mkuu wa Shia Ithanasheriya Tanzania, Shehe Hemed Jalala, alisema suala hilo halihitaji serikali pekee, kwani dini na asasi pia zinaweza kutoa mchango mkubwa kwa ajili ya kuwafariji waathirika hao. Aliongeza kuwa, dini zote zinahamasishwa kusaidia wahitaji, hivyo wajitokeze kwa wingi kuwasaidia kwani ndilo jambo la kibinadamu.
Aidha, alizipongeza baadhi ya taasisi na mashirika ya umma ambayo yamekuwa yakichangia vifaa na fedha kwa ajili hiyo, kwani kwa kufanya hivyo wanarudisha matumaini ya wananchi hao. 
Hata hivyo, alisema kuwa katika siku ya kutawalishwa kwa Ali (A.S) kama Kiongozi mkuu wa dini hiyo ambaye alikuwa akiihubiri amani, tunu hiyo iendelee kudumishwa nchini ili Tanzania wabaki katika kisiwa cha amani.
Pia aliwataka watanzania waendelee kuiombea serikali wa awamu ya tano kuwa na maelewano mazuri ili wawaongoze wananchi wake kwa hekima, busara na utulivu huku wakiwa na afya njema, waweze kuipeleka nchi mahala pazuri.


