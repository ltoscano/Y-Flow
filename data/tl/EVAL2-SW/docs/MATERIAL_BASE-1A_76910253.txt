
APRIL 7, mwaka huu Waziri wa Fedha na Mipango, Dk. Philipo Mpango aliwasilisha mapendekezo ya mwelekeo wa bajeti kwa mwaka wa fedha 2016/17 ambapo alisema katika kipindi hicho serikali imekusudia kutumia Sh trilioni 29.539.
Katika bajeti hiyo, Sh trilioni 17.798 zitatokana na mapato ya ndani ambapo kati ya hizo Sh trilioni 15.105 ni makusanyo ya Mamlaka ya Mapato Tanzania (TRA).
Kati ya fedha hizo Sh. trilioni 2.693 zitatokana na mapato yasiyo ya kodi, wakati Sh bilioni 665.415 zitatokana na mapato ya halmashauri.
Kwa mujibu wa Dk. Mpango Serikali inakusudia kupewa mikopo yenye masharti nafuu kutoka nchi wahisani zinazochangia bajeti ya Serikali (GBS) ya Sh trilioni 3.6.
Inakusudia pia kutumia Sh trilioni 7.475 kwa ajili ya mikopo ya ndani na nje yenye masharti ya kibiashara, Sh trilioni 5.374 zitatokana na mikopo ya ndani na Sh trilioni 2.100 zitatokana na mikopo ya nje (ENC).
MTANZANIA limezungumza na baadhi ya wachambuzi wa masuala ya uchumi, wadau pamoja na wananchi kupata maoni yao juu ya mwelekeo huo wa bajeti ya serikali katika mwaka wa fedha 2016/17.
Profesa Ngowi
Mtaalamu wa uchumi na Mhadhiri wa Chuo Kikuu cha Mzumbe, Profesa Honest Ngowi, anasema hatua ya serikali kupanga bajeti hiyo kutegemea makusanyo ya ndani ni lengo zuri ila changamoto ipo kwenye namna ya kupata fedha hizo.
“Lengo ni zuri lakini namna ya kuzipata fedha hizo ndiyo changamoto iliyopo, ni suala la kulitazama kwa kina kwa sababu wananchi wanaolipa kodi ni wachache, wengi wanakwepa hivyo juhudi zaidi zinahitajika ili kufikia lengo,” anasema Profesa Ngowi.
Anasema wigo wa ukusanyaji wa kodi bado ni mwembamba na kwamba lazima vyanzo vya ukusanyaji wa mapato hayo visimamiwe kwa haki.
“Sehemu nyingi tunakusanya kwenye kodi ya majengo ingawa kuna changamoto kwamba wamiliki wengi licha ya kukusanya kodi ya pango huwa hawalipi kodi inavyopaswa. Lakini serikali isije ikaingia kwenye mtego rahisi wa kufikiria kuongeza viwango vya kodi na ndio maana nasema visimamiwe kwa haki na uwazi ,” anasema.
Profesa Moshi 
Kwa upande wake Mhadhiri wa Chuo Kikuu cha Dar es Salaam (UDSM) na mtaalamu wa masuala ya uchumi, Profesa Humfrey Moshi, anasema mwelekeo huo wa bajeti ni wa matarajio na uliojaa matumaini ya kutekelezwa kwa vitendo.
“Natarajia utatekelezwa kwa vitendo tofauti na miaka ya nyuma ya serikali zilizopita, serikali hii inaonyesha kuwa imejipanga kutekeleza kwa vitendo zaidi,” anasema Profesa Moshi.
Anasema kwa muda mrefu amekuwa akiiomba serikali pamoja na wachumi wenzake kwamba iongeze bajeti ya maendeleo lakini walikuwa hawasikilizwi.
“Tofauti na awamu zilizopita, awamu hii ya tano imeongeza bajeti ya maendeleo hadi kufikia asilimia 40, kwa hiyo iwapo wataisimamia na kuitekeleza ni wazi kwamba Wa tanzania tutapata maendeleo tunayoyatarajia,” anasema.
Anasema ingawa serikali inalenga kupunguza utegemezi kutoka kwa wahisani lakini kwa sasa bado inahitaji wafadhili angalau kwa mwaka mmoja.
Hata hivyo anasema suala la kuongezeka kwa deni la Taifa si jambo jema na akashauri serikali itafute washauri wa nje mbali na wale wa benki wanazopanga kwenda kupata mikopo hiyo.
Anasema serikali inapaswa pia kuangalia upya matumizi yake na kuyaondoa yale yasiyo ya lazima ili izidi kuokoa fedha na kuzipeleka kwenye maendeleo.
“Tumeandaa mwelekeo wa bajeti ni sawa lakini linapokuja suala la utekelezaji wa bajeti hiyo huu ni ugonjwa unaotusumbua. Serikali ihakikishe fedha zinazoombwa na wizara zinakwenda kama zilivyoidhinishwa na Bunge,” anasema.


