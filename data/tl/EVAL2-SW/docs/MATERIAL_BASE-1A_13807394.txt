
Congo ilifuzu kwa fainali za mwaka huu kimiujiza
LICHA ya kuanza mechi za kufuzu vizuri, Congo waliponea tundu la sindano kukosa AFCON 2015.
Congo walimaliza kundi lao nyuma ya washindi wa kundi hilo Afrika Kusini. Walianza vizuri kwa kupiga Nigeria 3-2, kuenda sare tasa na Afrika Kusini na kulemea Sudan 1-0 katika raundi ya kwanza.
Walianza kukodolea macho kukosa AFCON baada ya kuzimwa na Nigeria 2-0 na Afrika Kusini 2-0 na kufuzu siku ya mwisho baada ya kulima Sudan 1-0 huku Afrika Kusini ikifungia nje Super Eagles na sare ya 2-2.
Gabon na Burkina Faso nazo zilikuwa hazishikiki katika Kundi C, ambalo lilikuwa na Angola na Lesotho na kufuzu kama nambari moja na mbili.
Equatorial Guinea nao walipata afueni ya kushiriki AFCON 2015 baada ya Shirikisho la Kandanda la Bara Afrika kushindwa kupata mwaandalizi mwingine.
Waliokuwa waandalizi wa AFCON 2015, Morocco walijiondoa wakihofia mkurupuko wa ugonjwa wa Ebola katika eneo la Afrika Magharibi.
Kabla ya kuwa kujikatia tikiti kama waandalizi, Equatorial Guinea waliondolewa kwenye mbio za kufuzu katika awamu ya mechi za mchujo kwa hatia ya kuchezesha mzaliwa wa Cameroon, Thierry Fidieu Tazemeta dhidi ya Mauritania bila idhini.
Equatorial Guinea wanarejea AFCON baada ya kukosa kufuzu kwa AFCON 2013. 


