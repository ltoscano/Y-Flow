Mauaji ya bi. harusi Anni, nchini Afrika Kusini VI
May 08, 2014

JANUARI 18, aliyekuwa Kamanda wa Polisi Afrika Kusini, Bheki Cele alisema wapelelezi wa shauri hilo wanajua kwa nini Anni aliuawa. Askari mmoja wa upelelezi wa cheo cha juu, Luteni Kanali Mike Barkhuizen alitumwa Uingereza kupeleleza shauri hilo ili kukusanya ushahidi zaidi ambapo ilikuwa pia ahudhurie shauri la maombi ya nchi yake ya kutaka Shrien arejeshwe nchini humo kukabiliana na mashitaka ya mauaji.
Shauri hilo lilikuwa lisikilizwe Januari 20, ambapo askari huyo wa upelelezi ilikuwa atoe vielelezo vya ushahidi dhidi ya Shrien ili Mahakama ikubali ombi la nchi yake la kutaka Shrien arejeshwe nchini humo.
Januari 20, siku ambayo Shrien alitakiwa afike mahakamani kusikiliza shauri lake, lakini hakufika na wakili wake alidai kwamba amelazwa hospitalini akipatiwa matibabu kutokana na kusumbuliwa na msongo wa mawazo.
Kuanzia hapo shauri hilo lilikuwa likiahirishwa mara kwa mara kutokana na hali ya afya ya Shrien kutotengemaa.
Septemba 28 2011, baada ya shauri hilo kuahirishwa kwa taktiban miezi tisa, Waziri wa Mambo ya Ndani wa Uingereza, Theresa May, alisaini hati ya kuamuru Shrien Prakash Dewani apelekwe Afrika Kusini kujibu mashitaka ya mauaji.
Hata hivyo, Shrien alikata rufaa kupinga amri hiyo na Machi 30, mwaka 2012 Mahakama Kuu nchini humo, ilisitisha utekelezaji wa amri hiyo.
Kusitishwa kwa utekelezaji wa amri hiyo kulitokana na hali ya afya ya Shrien ambaye alikuwa bado anasumbuliwa na msongo wa mawazo na hali yake ilikuwa haijatengemaa.
Siku hiyo ya Machi 30, 2012, Jaji wa Mahakama Kuu Uingereza, Sir John Thomas alisema kwamba, haitakuwa vyema kumrudisha Shrien Dewani Afrika Kusini kwa hali aliyokuwa nayo.
Julai 24, mwaka 2013, Hakimu Mkazi wa Mahakama ya Westminster, Howard Riddle alitoa hukumu ambayo iliridhia mtuhumiwa Shrien Dewani kupelekwa Afrika Kusini kwa ajili ya kukabiliana na mashitaka ya tuhuma za kuhusika na mauaji ya mkewe, Ani Dewani.
Hata hivyo, timu yake ya wanasheria waliokuwa wakimtetea ambayo ilikuwa na siku 14 kisheria za kukata rufaa ilisema kwamba, wataipitia hukumu hiyo kwa makini kabla ya kukata rufaa dhidi ya uamuzi huo wa Mahakama.
Lakini Machi 2,mwaka huu (2014), Shrien Dewani alifanya jaribio la kukata rufaa dhidi ya uamuzi wa Mahakama uliomtaka arejeshwe nchini Afrika Kusini ili kukabiliana na mashitaka ya kumuua mkewe, lakini rufaa yake ilitupiliwa mbali na Mahakama na hivyo kupewa siku 28 za kupelekwa nchini Afrika Kusini ili kukabiliana na mashitaka hayo.
Nchini Afrika Kusini vyombo vingi vya habari vilikuwa vikiripoti kesi hii tangu kugundulika kwa mwili wa Anni Dewani. Kesi hiyo ilisababisha kupungua kwa mapato yanayotokana na biashara ya utalii.
Kampuni nyingi za utalii ziliripoti kupungua kwa kiasi kikubwa kwa kupokea wageni. Watalii walipewa tahadhari kuhusu kuongezeka kwa mauaji nchini humo kwa kiwango cha vifo 46 kwa siku.
Shauri hili bado halijapatiwa ufumbuzi na hadi leo linazisumbua mamlaka za kisheria za hizi nchi mbili, yaani Afrika Kusini na Uingereza.
Nchini Uingereza inaaminika kwamba pamoja na mambo mengine, sababu ya Shrien Dewani kupanga mauaji ya mkewe, Anni Dewani, ni kutokana na tabia yake ya kupenda wanawake kupita kiasi.
Baada ya hukumu hiyo iliyosababisha rufaa kutupiliwa mbali, siku 36 baadaye Shrien Dewani hatimaye alisafirishwa kwa ndege kupelekwa nchini Afrika Kusini kujibu mashitaka ya kuhusika na mauaji ya mkewe Anni Dewani.
Ilikuwa Jumanne ya Aprili 8, 2014, Shrien Dewani alisafirishwa kwa ndege maalumu ya kukodi ambayo ilikodishwa na Serikali ya Afrika Kusini na aliwasili asubuhi, akisindikizwa na daktari mmoja, nesi mmoja askari mmoja wa Afrika Kusini na askari mwingine wa Interpol.
Akiwa amevalia suti nyeusi na shati jeupe na tai nyeusi, Shrien Dewani mwenye umri wa miaka 34 sasa, alipakiwa kwenye gari dogo jeusi lenye vioo vilivyowekewa vivuli vyeusi (tinted), alipelekwa moja kwa moja hadi Mahakama Kuu ya Cape Town, saa 11:00.
Akiwa amekaa kwa utulivu hapo mahakamani, Jaji John Hlope alimjulisha kwamba atakuwa chini ya ulinzi wakati atakapokuwa katika Hospitali ya Valkenberg kwa uchunguzi wa kiafya. Alipoulizwa na Jaji kama ameelewa alichoambiwa, Shrien Dewani alijibu kwa kifupi tu; "ndiyo".
Waendesha mashitaka katika shauri hilo walikubaliana kuahirishwa kwa kesi yake hadi Mei 12, mwa 2014. Msemaji wa waendesha mashitaka katika kesi hiyo Nathi Mncube akizungumza na waandishi wa habari baada ya kuahirishwa kwa shauri hilo alisema; "Wakati atakapokuwa akifanyiwa uchunguzi wa kiafya katika hospitali hiyo, tunaamini kwamba madaktari watatupa taarifa kuhusu afya yake na taarifa hiyo ndiyo itakayotusaidia kufanya uamuzi kuhusu kuendelea kwa kesi yake."


