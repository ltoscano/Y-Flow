NHIF kama shamba la ushirika
Mar 04, 2015

NANI kasema Ujamaa umekufa? Ujamaa bado ungalipo. Ukitaka kuthibitisha hilo uliza na ujifunze kuhusu falsafa iliyoanzisha Mfuko wa Taifa wa Bima ya Afya hapa Tanzania (NHIF) – na pengine nchi za jirani. 
Sikuwahi kushuhudia utekelezaji wa siasa ya kijamaa hapa Tanzania lakini najua kulikuwa na mashamba ya ushirika ambapo wananchi walilima kwa pamoja na kugawana mavuno. Anayelima kwa bidii, na mwingine anayezembea – mwisho wa siku mgao wao ni sawa. Ulikuwa ni mfumo uliopalilia mazingira ya wanyonge kunyonya wenye nguvu!
Athari ya kilimo cha mtindo huu katika shamba la ushirika ilikuwa ni wale wanaojituma sana kusitisha juhudi zao na kufanya kazi kwa kiwango cha mvivu wa mwisho. ‘Kwa nini nijitume wakati sitofidiwa kwa juhudi zangu?’ Walijiuliza.
Bahati mbaya, ujamaa wa NHIF si wa kuweka nguvu zetu kama shamba la ushirika, bali fedha zetu. Kwa mujibu wa sheria ya NHIF, wafanyakazi tunalazimika kukatwa kiasi cha asilimia tatu ya mshahara kuchangia mfuko huo, ingawa hakuna ubora au ziada ya huduma kwa wanaochangia zaidi.
Dhana ya mfuko wa bima ya jamii ya afya imejengwa katika misingi ya kusaidiana, yaani jamii moja ya wasio nacho na walio nacho wanachangia mfuko kwa mujibu wa uwezo wa kila mmoja, ili kukabiliana na janga la maradhi.
Kama ilivyokuwa kilimo enzi zile za shamba la ushirika, si hiari kujiunga na mfuko wa bima ya afya. Kwa mujibu wa sheria ilioanzisha mfuko huo kila mtumishi wa umma anakuwa mwanachama, atake asitake. Kwa maana nyingine serikali imejengea mfuko huo ukiritimba (monopoly). Ushindani hauruhusiwi.
Makato ya mfuko huu ni sawa tu na kodi, kama ambavyo msomi mmoja aliyeita kodi ya kinyemela ya kuchangia huduma za afya maana yanakatwa bila ridhaa na kwa kutegemeana na kipato.
Ni muundo huu wa mfuko huo ndio imekuwa sababu kuu ya kuibuka kwa malalamiko dhidi ya mfuko huo kutoka kwa watu mbalimbali kiasi cha kupelekea wafanyakazi wa Chuo Kikuu cha Dar es Salaam kupitia Umoja wao wa Walimu wa Chuo hicho, UDASA wiki iliyopita kuwaalika viongozi wa Mfuko huo kuwasikiliza na kujibu malalamiko.
Mkutano huo uliofanyika Ijumaa ya Februari 28 pale Nkrumah, ulisaidia sana kuondoa pengo la taarifa kwa wanawachama wa mfuko huo kutoka Chuo hicho.
Haikushangaza basi kuwa katika maazimio yaliyopitishwa mwisho wa mkutano ni mfuko huo kuombwa kutengeneza mfumo wa utoaji taarifa na elimu kwa wanachama wake. Walitakiwa watumie njia maarufu za mawasiliano za wakati huu ikiwemo mitandao ya kijamii.
Kadhalika mfuko huo ulitakiwa utengeneze mfumo wa kukutana na wanachama na wadau wake kila baada ya muda katika mikutano kama ule na wafanyakazi wa Chuo Kikuu cha Dar es Salaam ili kusikiliza kero na kujibu maswali ya wanachama.
Kimsingi, wakati wa maandalizi, wafanyakazi wa Chuo Kikuu cha Dar es Salaam waliukamia mno ujumbe wa uongozi wa mfuko huo na tayari kulikuwa na wazo la kuwa iwapo maelezo yatakayotolewa hayatajitolesheleza basi wafanyakazi waanze mkakati wa kujitoa kupitia juhudi za kisheria au msukumo wa kisiasa.
Hata hivyo, uongozi wa NHIF uliofika chuoni hapo ulijidhatiti kutumia kila aina ya ushawishi kupangua hoja na mwisho wa kikao walau mtu mmoja, Mwenyekiti, wa UDASA, Profesa Kitila Mkumbo, alikiri kuwa ameanza kushawishika kuunga mkono ujamaa wa NHIF.
Baadhi yetu bado tuna manung’uniko labda kwa sababu hatujawahi kuuishi ujamaa.
Hata hivyo, binafsi naahidi kuwa siku viongozi wakuu wa nchi hii na taasisi zikiwemo zile ziitwazo ‘nyeti’ watakapounganishwa na NHIF, wakachangia na kuwa na hadhi sawa na mlalahoi nitaanza kuamini katika mfuko huu. Lakini ujamaa huu kama hautashirikisha baadhi yetu, hapana.
Nilichojifunza katika nchi ni kuwa kuna watu, wanaitwa watunga sera, ni hodari sana kutuundia mifumo ambayo wao na aina yao mtindo wa maisha, hawahusiki kamwe.
Mfano wake ni kama viongozi waandamizi wa Wizara ya Elimu ambao hutuundia mifumo na mikakati ya kielimu ambayo watoto kamwe hawaipitii.
Nikirudi katika mada, baada ya ufunguzi, kikao kilianza kwa Dk. John Jingu, Katibu Mkuu wa UDASA kusoma malalamiko makuu ya wafanyakazi.
Miongoni mwa malalamiko ni baadhi kulazimishwa kujiunga na NHIF wakati tayari wana bima nyingine, uanachama mara mbili kwa kaya moja pale mume na mke wote wanapokuwa wafanyakazi katika sekta ya umma, zuio la wategemezi wasio watoto wa kuzaa au wazazi na huduma hafifu.
Kimsingi baadhi ya mambo yalikuwa juu ya uwezo wa viongozi hao ikiwemo suala la ulazima wa kuwa mwanachama na kukatwa mshahara kuchangia mfuko huo bila hata kupewa taarifa.


