
Rufiji watakiwa kutunza mali, miradi ya umma

Imeandikwa na Mwandishi Wetu, Rufiji

Imechapishwa: 22 Oktoba 2016

WANANCHI wilayani Rufiji wameaswa kujenga utamaduni wa kutunza mali na miradi ya umma, ili pamoja na mambo mengine, kutowakatisha tamaa wahisani katika kuchangia miradi ya maendeleo nchini.

Hayo yalisemwa na Mkuu wa Wilaya ya Rufiji, Juma Njwayo wakati wa ufunguzi wa ukumbi wa kisasa wa mikutano wa White Hall uliopo katika kijiji cha Chumbi C, wilayani humo. Njwayo alisisitiza kuwa, wahisani siku zote hupenda kuona misaada yao ikitumika vyema.
“Niwapongeze sana kwa ukumbi huu. Ni mzuri, mmefanya kazi kubwa kupata jengo hili, sasa nawaomba mlitunze. Na kwa kuwa nguvu za wahisani pia zimo humu, msiwakatishe tamaa kwa kulichakaza na kuliharibu… tukijenga utamaduni huo, tutafungua milango ya kukaribisha wahisani zaidi katika miradi mingi zaidi na hivyo kuifanya Chumbi iendelee kung’ara. Kama hivi, pamoja na ukumbi naona visima vya maji, na ninaambiwa kinakuja kijiji cha kisasa cha kulea yatima, hayo ndiyo maendeleo, hivyo tushikamane nao,” alisema.
Aidha, alisema migogoro ni sumu katika maendeleo na kuongeza kuwa neema ya miradi inayoibuka isiwafarakanishe na kuonekana baadhi wananufaika na kuanza kukwamishana, ikiwa ni pamoja na kufanyiana fitina na kupigana majungu.
Naye Mwenyekiti wa kijiji hicho ambaye pia ni Diwani wa Kata ya Chumbi, Salum Mtimbuko alisifu ushirikiano wa wananchi na wahisani na kuomba wazidi kushikamana. 
Alimuomba pia mgeni rasmi kuhimiza taasisi na mashirika wilayani humo kuutumia ukumbi wa White Hall, lengo likiwa kukisaidia kijiji kuongeza mapato yatakayochochea shughuli zaidi za maendeleo katika kijiji hicho chenye wakazi 2,129.


