
Ufugaji wa bata kwake si uraibu, ni usakaji riziki
NA PETER CHANGTOEK
BAADHI ya waja huwafuga bata-bukini kwa uraibu walio nao kwa ndege hao wenye mvuto machoni pa wengi.
Hata hivyo, kwa Eunice Wasike, 50, mkazi wa mtaa wa Milimani, mjini Kakamega, mambo ni tofauti. Anaendeleza shughuli hiyo kusudi kujiongezea riziki ya kila siku.
Mkulima huyo pia anauendeleza ufugaji wa kuku, japo anadokeza kuwa ufugaji wa batabukini hauhitaji fedha nyingi, jinsi ufugaji wa kuku ulivyo.
Licha ya kutokuwa na soko la kutegemewa nchini, yeye ameamua ima fa ima, na kuanza kufanya shughuli hii, ambayo anasema si ghali mno kwa mkulima.
Baada ya kumtembelea rafiki mmoja na kumpata akiwafuga bata-bukini (maarufu kwa lugha ya Kiingereza kama Guinea fowl), shauku au hamu ya kuanzisha shughuli ya ufugaji wa ndege hao ilimpanda. Akafanya utafiti wa kina na alipong'amua kuwa ndege hao hawali chakula kingi, akakata kauli na kuanzisha zaraa hiyo pasi na kusita. Aliiasisi shughuli hiyo miaka miwili iliyopita akiutumia mtaji wa shilingi 2,000, fedha za Kenya. Alianza kwa kuwafuga bata-bukini wanne , na kwa wakati uu huu, ana sitini , mbali na wadogo walioanguliwa majuzi, ambao hakutaja idadi yao. "Kwa kuwa kuna watu wachache ambao hufanya shughuli ya ufugaji wa bata-bukini, niliona kuwa hiyo ilikuwa fursa nzuri ya kuanzisha biashara hiyo kwa sababu hakuna ushindani mkubwa wa kuwapata wateja sokoni,'' asema, huku akisisitiza kuwa hawapo wakulima wengi wanaoendeleza ufugaji wa bata-bukini katika eneo hilo anakosakini. Japo yeye huwafuga kuku pia nyumbani kwake, anasema kuwa ipo tofauti katika kiasi cha chakula anachokitumia kuwalisha ndege wake.
"Nilivyosema hapo awali ni kwamba, gharama ya kuwafuga si kubwa. Kwa kuwa ni ndege wa porini, hawakihitaji chakula kingi kama kuku,'' adokeza.
Anafichua kwamba bata-bukini huchukua muda wa miezi takriban sita tangu waanguliwe ili kukomaa na kuanza kuyataga mayai.
Mkulima huyo anaongeza kwamba, zaraa hii ya ufugaji wa bata-bukini ina uzuri wa aina yake. "Kwanza, faida ni kubwa ikilinganishwa na kiasi cha fedha zinazotumiwa kwa kuwalisha na kuwatunza ndege hao,'' adokeza, huku akiongeza kuwa, natija yao kwa mkulima ni kubwa ikilinganishwa na faida kutoka kwa kuku. 
Aidha, anasema kwamba nyama itokayo kwa ndege hao ni tamu kuliko ya kuku. Fauka ya hayo, ndege hao ni maridadi machoni pa waja wengi. Pia, kwa mujibu wa mkulima huyo, ufugaji wa aina hii ya ndege hauna kazi ya sulubu. "Wana kazi nzito kwa mkulima pindi tu waanguliwapo, yaani wakiwa wadogo. Huhitaji utunzaji wa hali ya juu. Huu ni wakati walio na kazi nzito kwa mfugaji kwa sabau huhitaji joto na mkulima anafaa kuwa karibu,'' asema Eunice, ambaye ni mzazi wa wana watatu.
Vibanda anavyovitumia kwa ufugaji wa ndege hao ni sawa na vile avitumiavyo kwa ufugaji wa kuku.
Kwa mujibu wa mfugaji huyo, bata-bukini mmoja hukua na hata akafikia uzani wa kilo tatu (3).
Ili kuwakinga ndege hao dhidi ya maradhi mbalimbali yanayoweza kuwaathiri, mkulima huyo anafichua kwamba yeye huwachanja kila mara, hususan wakati ambapo huwachanja kuku ambao huwafuga pia. "Ni nadra sana kwao kuathiriwa na maradhi,'' anasema.
Hapana jambo lisilokuwa na ndaro (changamoto). Mojawapo ya ndaro ambazo amewahi kukumbana nazo ni kutopatikana kwa urahisi kwa soko la kuwauzia ndege hao. "Hakuna soko la kutegemewa. Wakati mwingine mie huwapata wanunuzi wengi na wakati mwingine hawapo. Nadhani ni kwa sababu hii ni biashara ambayo bado ni ngeni,'' anafichua, huku akiongeza kuwa pia wapo matapeli ambao humpigia simu wakionesha nia ya kununua, lakini wapi! Nia yao ni kutapeli tu, kwa mujibu wa mkulima huyo.
Hata hivyo, yeye huwapata wateja halali kutoka kwa eneo hilo, huku wengine wakitoka kwa eneo la Bode la Ufa.
Anasema kwamba yeye humwuza bata-bukini mmoja aliyekomaa kwa Ksh3,000, ilhali yule mwenye umri wa siku moja kwa Ksh250. Hali kadhalika, humwuza yule mwenye umri wa wiki moja kwa Ksh500 huku yule wa mwezi mmoja akiuzwa kwa Ksh1,000.
Anasema kuwa mipango yake ya siku za usoni katika shughuli hiyo ya ufugaji wa ndege hao ni kulitafuta soko la kitaifa.
Anawahimiza wale wanaonuia kuanzisha shughuli ya ufugaji wa bata-bukini kufanya hivyo, maadamu zaraa hiyo haina gharama kubwa sana.


