
Ampapura kipusa kutamani mumewe

KIOJA kilitokea katika mji huu kipusa alipotwangwa vikali kwa kummezea mate mume wa jirani yake. Yasemekana kipusa jirani yake. Yasemekana kipusa na jamaa wanaishi kwenye ploti moja mjini hapa. Kulingana na penyenye, kidosho amekuwa akijipendekeza kwa mke wa jamaa akitaka wawe marafiki wa karibu.
“Kumbe mwanadada alikuwa akitamani mume wa mwanamke huyo,” alieleza mdokezi.
Minong’ono inaarifu kidosho alifanya juu chini hadi akapata nambari ya simu ya jamaa. Yasemekana siku ya kioja, jamaa alitoka kwake mwendo wa saa kumi na moja za jioni kukutana na marafiki wake.
Kipusa alipomuona akiondoka nyumbani alimuandama hadi akamfikia. “Jirani, huwezi kunialika tukajivinjari pamoja na huu ni mwaka mpya?” kidosho alimuuliza jamaa. Wawili hao walianza mazungumzo na wakaonekana na mama mmoja aliyemfahamu mke wa jamaa huyo. Mama huyo alimpigia simu mke wa jamaa na kueneza udaku. Baada ya dakika kumi, mke wa jamaa alifika hapo akibeba kipande cha kuni alichotumia kumcharaza kipusa huyo nacho bila huruma.
“Hii ndiyo sababu yako kujipendekeza uwe rafiki yangu ili ujue mume wangu alipo umtafute na kumnyemelea? Huna hata aibu mnyakuzi wa waume za wenyewe wewe!
Leo utajua mume wa wenyewe ni hatari na ghali mno,” alichemka mama huyo akimpokeza kichapo. Jamaa alipoona mambo yameharibika alichana mbuga na kuacha mwanadada akitiwa adabu.
Kipusa aliokolewa na pasta mmoja aliyekuwa akipita na kuomba mama huyo amsamehe kama Yesu alivyosema kwenye mafunzo yake.
“Dada, Biblia inasema tusameheane mara saba kwa sabini ili tuweze kuurithi ufalme wa Mungu,” alisema pasta huyo. Haikujulikana kilichotokea baada ya mama na mumewe kukutana nyumbani baadaye.
-SAMMY WAWERU 


