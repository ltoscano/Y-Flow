
Tuitafakari kwa makini kauli ya Kikwete kuhusu misaada
Busara ni kitu muhimu kutumika katika mawanda yote ya maisha ukiwa mzazi, mlezi, rais, waziri, mbunge au cheo chochote kile kidogo kiwavyo.
Kwa maana nyingine busara ni hekima, kwa maana ya kuwa mtu kabla ya kufanya au kusema lolote lile unapaswa uitume hekima kwanza ifanye kazi yake. Mtu mwenye uwezo wa kutumia hekima na busara ni mtu makini na mwenye ustahimilivu mkubwa, wengi wetu sifa hizi hatunazo kwa sababu tuna hulka ya kuwa na hasira na kutokuvumilia mashambulizi au kukwazwa.
Jumatano iliyopita Rais mstaafu Jakaya Kikwete alizungumza maneno yaliyomwonyesha kuwa mbali na uzoefu wa miaka 10 ya urais na weledi katika uhusiano wa kimataifa.
Watoto wa mjini wanasema Kikwete alitoa `makavu live' alisema:
"Bila misaada hatuendi."
Maana yake ni kuwa haya majigambo tunayoyasikia siku hizi kwamba "hata wafadhili wakikataa kutupa misaada yao, tunaweza kujitegemea," ni sawa na debe tupu haliachi kupiga kelele.
Ni rahisi kupanga, kwa sababu katika kupanga huwa tunasema, kiasi fulani nitajenga barabara, nitachimba visima, nitanunua dawa na kuboresha hospitali.
Wakati unayasema hayo, kimsingi huna hata senti tano, unatarajia kufanya kwa fedha zilizomo mifukoni mwa watu, walipakodi, ushuru na bado tunategemea kukopa Benki Kuu na misaada kutoka nje.
Katika bajeti ya Serikali kwa mwaka wa fedha 2016/17, fedha zinazotarajiwa kukusanywa na Mamlaka ya Mapato Tanzania (TRA) ni Sh17.8 trilioni. Mikopo ya kibiashara itakayochukuliwa na Serikali kwa ajili ya Bajeti Kuu ni Sh7.5 trilioni na misaada ya wafadhili ni Sh3.6 trilioni.
Yawezekana bajeti yetu ya mwaka huu wa fedha imekaa sawa na huenda tunaweza kuifanya Tanzania iwe nchi ya uchumi wa kati na nchi ya viwanda bila ya kutegemea wafadhili, Wazaramo wana msemo wao: "Zilongwa mbali, zitendwa mbali.
Wakati tunajivunia mipango mikakti hiyo, deni la Taifa limeongezeka kutoka Dola za Marekani milioni 18,643 Oktoba 2014 hadi kufikia dola 19,221.4 Oktoba mwaka jana.
Hivyo ndiyo kusema kuwa deni limeongezeka kwa kiasi cha Dola 5,077.6 za Marekani. Swali ni, je, deni hilo tunalilipaje ikiwa bado tuna miradi mingi ya maendeleo inayohitaji kusimamiwa kwa kiasi ambacho kimsingi tunatarajia fedha zilizomo mifukoni mwa watu?
Rais mstaafu Kikwete amesema kweli kwamba, tunajidanganya kudhani kuwa hatuhitaji misaada na tusiichukulie misaada hiyo kama ni fadhila bali ni wajibu wa mataifa yaliyoendelea kutusaidia nasi tuendelee kwa sababu ni wao ndiyo waliosaidia kutudidimiza. 
Hivi karibuni Bodi ya Shirika la Changamoto za Milenia (MCC) la Marekani ilisimamisha misaada kwa Tanzania kutokana na matatizo ya demokrasia na uvunjifu wa haki za binadamu.
Binafsi nadhani MCC ilisitisha msaada kwa miradi iliyomo katika changamoto hiyo hususan ile ya nishati kama onyo tu ili Tanzania ijirekebishe kwa hayo iliyoyafanya hasa wakati wa Uchaguzi Mkuu kwa upande wa Zanzibar.
Bahati mbaya wengi wetu tulilichukulia suala hilo kama udhalilishaji au kuingiliwa mambo ya ndani, lakini tumesahau kuwa `anayemlipa mpiga mluzi ndiye anachagua wimbo.'
Angalau wenye busara wameshatwambia kuwa tusijidanganye kwamba tunaweza kuendelea sisi wenyewe, kwamba tunaweza kuwa nchi ya viwanda bila kuwategemea wafadhili na zaidi tukajidanganya na misaada watakayotupa Wachina na Wajapan eti hao ndiyo washirika wetu wa maendeleo.
Katika dunia ya leo na dunia ni kijiji ni vigumu kuchagua marafiki kwa sababu dunia imeingiliana. Zama hizi za leo siyo tena zama za vita baridi ambazo tungeweza kugawa makambi ya Kusini na Kaskazini, makambi ya Wajamaa/Wasoshalisti na Wabepari/ Maliberali. Vita hiyo imepitwa na wakati, utandawazi umetawalaki.
Vita ya leo ni vita ya kutumia busara na hekima zaidi.
Leo hii baada ya Marekani kusitisha msaada wa Sh1.4 trilioni tunajidai kusema kuwa "vijisenti vyenyewe tunaweza kuvipata sisi wenyewe na tayari tunao washirika wengine kama vile China na Japan." Hayo yananikumbusha hadithi za Sungura za "sizitaki mbichi hizi," baada ya kukosa ndizi.
Kongole Rais mstaafu Kikwete kwa kutoa mafunzo ya uongozi na utawala, umetufunua mawazo Wa tanzania kwamba tusijidanganye kufikiria kuwa hatuhitaji misaada kutoka nje, tena si kwa Tanzania tu, bali Afrika nzima kwa sababu hizo nchi zilizoendelea kama vile Uingereza, Ufaransa, Ureno na Ujerumani wana deni letu kubwa kwa sababu kwa takriban karne nzima walikuwa wakichukua rasilimali zetu kupeleka kwao na kufanya mapinduzi ya viwanda, wakati kwetu walituacha na ardhi iliyochoka.
Walidhoofisha hadi rasilimali watu, hivyo sasa ingawa hawawezi kutulipa waliyotudhulumu, lakini wanapaswa angalau wafidie.
Mwandishi ni mkuu wa kitengo cha miradi maalum cha gazeti hili, anapatikana kwa baruapepe:hshamte@ mwananchi.co.tz


