
Kichaa cha mbwa kudhibitiwa zaidi Kaskazini

Imeandikwa na Prisca Libaga Maelezo/Arusha

Imechapishwa: 30 Septemba 2016

OFISA Mfawidhi wa kituo cha kudhibiti magonjwa ya mifugo, Dk Obed Nyasebwa, amesema Serikali itaelekeza nguvu zaidi kudhibiti ugonjwa wa kichaa cha mbwa katika halmashauri za mikoa ya kaskazini.

Alisema hayo wakati wa uzinduzi wa maadhimisho ya 10 ya Siku ya Kichaa cha Mbwa Duniani, yaliyofanyika mjini hapa juzi. Dk Nyasebwa alisema tatizo la watu kung'atwa na mbwa ni kubwa hivyo kusisitiza kuwa chanjo ya kichaa cha mbwa wote katika halmashauri za Kanda hiyo ya Kaskazini ni muhimu.
Alisema kichaa cha mbwa ni hatari na hushambulia wanyama jamii ya simba, mbwa mwitu, fisi, mbweha na mbwa wanaofugwa nyumbani. 
Alisema ni ugonjwa hatari lakini unapuuzwa katika nchi masikini licha ya kuwa na changamoto za kutotolewa taarifa zake kikamilifu kutokana na kuonekana kama ugonjwa mdogo katika jamii.
Kwa mujibu wa Dk Nyasebwa, waathirika wakubwa wa ugonjwa huo ni watoto, kwa kuwa mara nyingi hung'atwa na mbwa wenye kichaa wanapokosa uangalizi.
Alisema utafiti unaonesha kuwa ugonjwa wa kichaa cha mbwa unaua watu 1,500 nchini kila mwaka na kwamba ili kuudhibiti ni lazima asilimia 85 ya mbwa wote wapate chanjo.
Alieleza kuwa mkakati uliopo ni kuongeza nguvu ya kusambaza chanjo kwa mbwa wote 172,000 waliokadiriwa kuwepo katika mikoa hiyo mwaka 2015 katika halmashauri za kanda hiyo pamoja na kuendelea kutoa elimu kwa jamii.
"Tutaendeleza kampeni ya chanjo hiyo ili kuokoa maisha ya Wa tanzania hasa watoto" alisema.
Alisema asilimia 99 ya watu wanaogua kichaa cha mbwa kesi zao zimetokana na kuumwa na mbwa wenye virusi vya ugonjwa huo.
Kwa mujibu wa Dk Nyasebwa, mikoa ya Kanda ya Kaskazini ilikadiriwa kuwa na mbwa 172,000 mwaka 2015. Gharama za kumtibu mtu aliyeng'atwa na mbwa mwenye ugonjwa huo ni kati ya Sh 450,000 hadi 500,000.
Alisema katika mwaka 2015, kanda hiyo ilichanja mbwa 36,000 ambao ni sawa na asilimia 20.93 ya mbwa wote waliopo katika kanda hiyo.
Hata hivyo, alisema Zanzibar ilifanikiwa kudhibiti ugonjwa huo kwa asilimia 100. Kampeni hiyo jana iliendeshwa katika kata za Sokoni One, Elerai na Sakina ambapo wataalamu wa mifugo kutoka Jiji la Arusha kwa kushirikiana na wataalamu kutoka Kituo cha Kanda cha Kudhibiti Magonjwa ya Mifugo walifanya kazi ya kuchanja mbwa katika kata hizo.


