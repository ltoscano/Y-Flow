
Rais Magufuli aingilia kati janga la sukari
Waandishi Wetu, Mwananchi
Dar/Mikoani. Wakati Rais John Magufuli akiagiza kukamatwa kwa wafanyabiashara wanaoficha sukari kwa lengo la kulangua, makali ya bei ya bidhaa hiyo yanazidi kuwachoma wananchi kutokana na kuadimika huku bei ikizidi kupaa.
Hayo yametokea wakati kukiwa na matarajio ya kuadimika kwa sukari kote duniani kutokana na wazalishaji wakubwa wa bidhaa hiyo kuathiriwa na mvua za el nino zilizoikumba dunia mwaka huu na kuathiri mazao.
Akiwa Katesh mkoani Manyara jana, Rais alisema amepata taarifa kuwa kuna mmoja kati ya wafanyabiashara wa jijini Dar es salaam, amehifadhi zaidi ya tani 4,000 za sukari kwenye ghala na mwingine amenunua tani 3,000 Kilombero na kuziacha kiwandani, na ameagiza vyombo vya dola viwafuatilie.
Rais alisema kumekuwapo na njama za wafanyabiashara kuficha sukari ili wailangue na kwamba wanaoagiza sukari kutoka nje wanaileta iliyokwisha muda wake na kusababisha wananchi kupata magonjwa ambayo hayajawahi kujulikana. 
“Nitoe wito kwa wafanyabiashara ambao walikuwa na sukari wameficha kwenye magodown (ghala)-kuna mmoja alikwenda pale Kilombero akanunua zaidi ya tani 3,000, akaacha kuichukua. Ipo pale imetulia. Kuna mwingine ana godowan kule Mbagala. Kwa taarifa nilizo nazo leo, ana tani 4,000 lakini hataki kuzitoa ili kusudi wananchi wakose sukari,” alisema.
“Nataka niwaambie sukari huwezi kuificha kama sindano.
Nimeshaagiza wafanyabiashara wote ambao wameficha sukari.
Wale ni wahujumu uchumi. Tutachukua sukari hiyo na tutaigawa bure. Tutachukua sukari ile na tutaigawa bure.
“Kwa hiyo kama wapo wafanyabiashara wanaonisikia, ambao wanataka kucheza na Serikali hii.
Wanacheza na maisha yao. Waitoe sukari hiyo waende wakaiuze kadri walivyopanga. Nataka niwahakikishie ndugu zangu wana Katesh na Wa tanzania, msiwe na wasiwasi.”
Magufuli alisema tatizo hilo ni la muda kwa sababu Serikali yake haiwezi kushindwa kununua sukari na tayari ameshamuagiza Waziri Mkuu ili sukari inunuliwe kwa wingi na wananchi wanunue kwa bei ya chini.
Rais, ambaye amekuwa akitumia usafiri wa barabara, alisimama Katesh akiwa safarini kutoka Dodoma alikohudhuria kikao cha Kamati Kuu ya CCM, kuelekea Arusha. 
Rais amesema hayo wakati sukari ikizidi kuadimika nchini, huku bei ikizidi kupanda tangu Serikali itangaze kupiga marufuku uagizaji wa bidhaa hiyo isipokuwa kwa kibali cha Ikulu.
Akihitimisha hotuba yake ya bajeti, Waziri Mkuu Kassim Majaliwa alisema hivi sasa kuna upungufu wa sukari nchini na Serikali itaagiza tani 100,000 kuziba nakisi ya mahitaji ya bidhaa hiyo.
Taasisi ya Green Pool Commodity Specialist ya Australia iliyofanya utafiti mapema mwaka huu ilitabiri kuwa dunia itakumbwa na upungufu mkubwa wa sukari mwaka 2016 kuliko ilivyotegemewa kutokana na athari za mvua za el nino.
Taasisi hiyo ilisema matumizi ya sukari kwa mwaka huu yataongezeka kuzidi mahitaji kwa tani milioni 4.95. Hiyo ni asilimia 19 zaidi ya matarajio yake ya Januari.
Ukame utaathiri uzalishaji nchini India, Thailand na China msimu huu na ujao, kwa mujibu wa Green Pool. Mvua zilizonyesha chini ya kiwango nchini India mwaka jana, zilisababisha kupungua kwa upandaji miwa.
Uhaba waikumba nchi Wakati Serikali ikishughulikia wafanyabiashara wanaoficha sukari kwa lengo la kulangua, hali ni mbaya kwenye soko la ndani.
Uchunguzi uliofanywa na Mwananchi umebaini bei ya sukari katika maeneo ya Kanda ya Ziwa imeongezeka kutoka bei elekezi ya Sh1,800 kwa kilo hadi Sh3,000.
Pia, mfuko wa kilo 50 uliokuwa ukiuzwa Sh80, 000, hadi Sh90,000, sasa unauzwa kati ya Sh110, 000 na Sh137, 000.
Mfanyabiashara wa sukari wa Tarime Mjini, Bhoke Manga alisema kutokana na kuipata sukari mbali wamelazimika kupandisha bei ili kupata faida. 
“Kwa sasa sukari iliyopo nchini ni ndogo na haiwezi kutosheleza mahitaji ya wananchi wote, wafanyabiashara wengi wanaamua kuagiza bidhaa hiyo kwa siri nchi jirani,” alisema Baadhi ya wauzaji kutoka mikoa ya Kanda ya Ziwa walisema sababu za kuuza bei hiyo ni kutokana na kuinunua nchi jirani ya Kenya.
Ofisa Biashara wa Kiwanda cha Sukari cha Kagera, Isaya Tendega alisema wamesimamisha uzalishaji kutokana na maandalizi ya uvunaji malighafi kwa msimu ujao.
Uhaba huo wa sukari sambamba na kupaa kwa bei umesababisha mama lishe mkoani Mwanza kupandisha bei ya chai kutoka Sh100 hadi Sh200 kwa kikombe na ya maziwa Sh200 hadi Sh300, huku juisi ikipanda kutoka Sh500 hadi Sh700. Manyara Kwenye mji mdogo wa Mirerani, mkazi aliyejitambulisha kwa jina la Idd Seif alisema huu ni wakati wa soko huria hivyo Serikali izuie sukari ya nje kwani walanguzi wachache hutumia nafasi hii kujinufaisha na kuwaumiza watu wa chini.
“Tunashangazwa, sukari inayotengenezwa TPC umbali wa kilomita 40 kuuzwa kwa Sh2,500 kwa kilo, ilihali sukari za Zambia na Vietnam ambazo zimevuka milima mabonde na bahari tunauziwa bei rahisi,” alisema.
Mkazi wa Malangi mjini Babati, Restituta Martine alitabiri kurudi kwa enzi za ukoloni za walalahoi kuweka lawalawa kwenye chai, kwa kuwa hawataweza kumudu bei ya sukari.
Wakati wananchi wakilalamika kuikosa bidhaa hiyo, Katibu Mkuu wa Wizara ya Viwanda na Biashara, Adelhem Meru alisema hakuna upungufu, bali kuna ongezeko la bei ya sukari na wizara inashugulikia kuhakikisha inauzwa kwa bei elekezi.
“Ni kweli sukari inauzwa kwa bei ya juu kutokana na baadhi ya wafanyabiashara kuficha ili kuifanya iendelee kuadimika na kuiuza kwa bei ya juu kati ya Sh2,200 na 2,600,” alisema Meru.
Alisema hali hiyo imesababishwa na watu kukubali kununua sukari kwa bei elekezi.
Mtwara Mkoani Mtwara, wakazi wamelalamikia kupanda kwa bei ya sukari kutoka Sh 2,200 hadi 2,800 kwa kilo.
Mfanyabiashara anayeitwa Rajab Hamisi aliitupia lawama Serikali na kusema tangu bei elekezi ya 1,800 itangazwe sukari imepanda.
Mkazi mwingine wa eneo hilo, Mawazo Ally alisema kwa sasa wanalazimika kunywa uji wa chumvi badala ya chai kutokana na bei kuwa kubwa.
“Nilizoea kununua sukari robo Sh500, lakini leo nimempa mtoto Sh700 amerudi anasema sukari robo haitoshi, nikaamua wakoroge uji wa chumvi tunywe. Kwa hiyo mazingira kama hayo tushakwama hivyo tunaiomba Serikali itufikirie,” alisema Ally.
Ofisa Biashara wa Manispaa ya Mtwara Mikindani, Fransisca Myowela alisema tangu Rais apige marufuku uingizwaji wa sukari kutoka nje, kiwango cha uingizwaji kimeshuka na baadhi ya wafanyabiashara wameathirika kimapato.
“Tuna uhaba mkubwa wa sukari na kwenye manispaa yetu mpaka sasa tumefanya ukaguzi hamna sukari kwenye maghala na maduka tuliyokagua. Baadhi ya maduka unakuta duka lina kilo mbili,” alisema Myowela.
Diwani wa Mtunguru wilayani Newala, Ndembo Rashid alisema uhaba wa bidhaa hiyo umesababisha baadhi ya maeneo kukosekana kabisa na kushauri Serikali iruhusu sukari kutoka nje ili kufidia pengo lililopo.
Imeandikwa na Ngollo John, (Mwanza), Waitara Meng’anyi (Tarime), Veronica modest (Msoma), Florence Focus (Msoma)
Anthony Kayanda (Kigoma), Phinias na Haika Kimaro (Mtwara).


