Mongámba mosúsu amólobélí te, "Sɔ́kí oyébí yĕ tɛ̂, bôngó obúngí ngáí@"

Mamá Bolúmbú ayánólí óyo mosúsu te, "Bôngó yɔ̆ náni@"

Mosúsu atómbólí loláká na bolobi te, "Yɔ̆ okanísí ozalí mwăsí kitɔ́kɔ@ Ozalí kolakisa bísó níni@ Obúngí esíká olandáka molangi mwa ngáí mwa masanga na bále 'Kitísá motéma@"

Mobúlú mokɔ́tí mpé bato babándí kotɛ́lɛma esíká yangó. Bato bayíké bayambélí mamá Bolúmbú. Bafíngí bangámba bâná mpé balobí na mamá Bolúmbú ákɛndɛ wápi azalí kokɛndɛ. Alekisa ntángo ya yĕ mpɔ̂ ya koswánaka na bangámba tɛ̂. Mamá Bolúmbú mpé abáyókélí mpé akɛí na yĕ.

Lokóla na mibú wâná misálá ya bangámba sé koswánisaka bato, biténi bínɛi bya ngonga biyéí koleka wâná sé na koswána. Mamá Bolúmbú ayókí malako ya bato mpé alandí sé nzelá ya yĕ. Akómí sé malámu o Ndáko-Nzámbe ya Mosáto Pólo.

Ekómí mamá Bolúmbú, amɔ́ní sé mítuka mitandámí o libándá lya Ndáko-Nzámbe. Baye bakokwéla basílákí kokɔ́ta kala. Bandeko ya baye bakwélí basílí bayíngélí mpé lokóla o Ndáko-Nzámbe. Bato bakangání mpenzá o káti ya Ndáko-Nzámbe. Mamá Bolúmbú mpé asálí sé moléndé mpɔ̂ te ázwa mwá esíká o káti ya Ndáko-Nzámbe. Amíyíngísí sé na nkaká wâná. Akamátí lobɔ́kɔ la yĕ atíí káti ya mái mosáto. Asálí o nkómbó. Akwéí azenú mpé amíyíngísí mpɔ̂ ya bofándi o esíká mɔ̆kɔ́ ya mokɛ́ amɔ́nákí.