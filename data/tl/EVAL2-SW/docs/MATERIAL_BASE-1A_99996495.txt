
Halmashauri Ya Ilemela Kukusanya Sh9 Bilioni
Mwanza. Halmashauri ya Manispaa ya Wilaya ya Ilemela inatarajia kukusanya mapato ya ndani Sh9 bilioni kwa mwaka wa fedha 2016/17.
Akizungumza katika kikao cha Baraza la Madiwani juzi, Mkurugenzi wa manispaa hiyo, John Wanga alisema halmashauri imeongeza bajeti hiyo kutoka Sh8 bilioni ya mwaka uliopita baada ya kuanzisha utaratibu wa ukusanyaji mapato kwa kutumia mfumo wa kielektroniki. 
Alisema mapato mengi yalikuwa yakipotea kwasababu ya kukosekana utaratibu na mfumo mzuri wa kura tibu makusanyo hayo.
Mweka Hazina wa manispaa hiyo, Peter Revelian alisema halmashauri imeagiza mashine 20 za kieletroniki za Sh57 milioni kwa ajili ya ukusanyaji mapato.
Revelian alikuwa akijibu swali la Diwani wa Igombe, Swela Dede aliyetaka kujua halmashauri imejipangaje kuhakikisha inakusanya mapato kwa asilimia 80 ili kukwepa mkono wa kufutwa kama alivyosema Waziri Mkuu Kassim Majaliwa kuzifuta halmashauri zote zitakazoshindwa kufikia asilimia hiyo ya malengo ya makusanyo.
Pia, Revelian alisema halmashauri itatumia watumishi wake kukusanya mapato hayo badala ya kutumia mawakala kama ilivyokuwa awali makusanyo mengi yalikuwa yanapotea bila kufika sehemu husika na kuisababashia hasara kubwa halmashauri.
“Makusanyo yaliyokuwa yanawasilishwa ofisini ni asilimia 25 tu ya makusanyo yote, asilimia 75 ilikuwa inaishia mikononi mwa mawakala, hivyo hatutawatumia tutakusanya wenyewe kwa kutumia watumishi wa halmashauri,” alisema Revelian.
Alisema mashine hizo zitapunguza ukosefu wa mapato kutokana na mfumo wake ulivyomzuri.


