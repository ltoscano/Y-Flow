
Kijiji chakosa umeme wa Rea kwa kukosa nyaya
Anthony Mayunga, Mwananchi amayunga@mwananchipapers.co.tz
Serengeti. Kampuni ya Derm Electrics (T) Ltd inayotekeleza Mradi wa Umeme Vijijini (Rea)
Mkoa wa Mara, imeshindwa kuwasha umeme katika Kijiji cha Robanda kutokana na kukosekana kwa nyaya tatu zilizotenganishwa (Single Core Cable).
Mhandisi wa Umeme Vijijini wa Shirika la Umeme Tanzania (Tanesco), Nicholaus Kamuleka alisema kampuni hiyo inatakiwa kuagiza waya huo India ili waweze kuwasha.
Awali, Waziri wa Nishati na Madini, Profesa Sospeter Muhongo akiwa kwenye ziara ya kikazi mwishoni mwa Desemba, 2014, alishindwa kuzindua uwashwaji wa umeme huo kutokana na kuwapo kwa hitilafu. 
“Tulishindwa kuzindua kutokana na kubainika kuwapo kwa hitilafu ya umeme unaopita chini kuwa mbovu na hivyo, mkandarasi na Rea wanatakiwa kuagiza waya huo ili wamalizie kufunga kabla ya Juni 30,” alisema Kamuleka.
Mhandisi wa Kampuni ya Derm Electrics (T), Idd Bakari alisema watatekeleza maagizo hayo na wataikamilisha kazi hiyo katika muda waliopangiwa.
Mmoja wa mafundi wa kampuni hiyo ambaye hakutaka jina lake litajwe gazetini alisema kwenye mkataba wa ujenzi, waya unaohitajika haukuwekwa.
Alidai kuwa hali hiyo ndiyo imeifanya kazi hiyo ichelewe kumalizika, pia kuwapo kwa mvutano kati ya mkandarasi na Serikali.
Hata hivyo, Mradi wa Rea Mkoa wa Mara unaofadhiliwa na Serikali ya Tanzania na kusimamiwa na Rea, ulianza Septemba 2013 na inadaiwa umeshakamilika kwa asilimia 94 na ifikapo Juni 30, mwakani, utakuwa umekamilika.


