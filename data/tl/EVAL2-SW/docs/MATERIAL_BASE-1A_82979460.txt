RC ahamasisha usimamizi wa miradi

Imeandikwa na Lucas Raphael, Tabora

Imechapishwa: 19 Oktoba 2016

MKUU wa Mkoa wa Tabora, Aggrey Mwanri amewataka madiwani wa halmashauri ya manispaa hiyo kutambua wajibu wao na kusimamia ipasavyo shughuli zote za maendeleo zinazotekelezwa katika halmashauri hiyo.

Aliwataka kutokubali kuendeshwa na mkurugenzi, wataalamu wa halmashauri na kupewa kitu kidogo na wazabuni wanaotekeleza miradi ya maendeleo katika halmashauri na kata zao kwa kuwa watashindwa kusimamia ipasavyo miradi hiyo.
Akifungua semina elekezi ya siku nne kwa madiwani na wakuu wa idara za halmashauri hiyo iliyoanza jana, Mwanri aliwataka kusimama katika nafasi zao na kutokubali mambo ya ovyo ovyo yafanyike katika halmashauri hiyo. 
"Kuweni wakali simamieni ipasavyo miradi yote inayotekelezwa katika halmashauri na kata zenu, pitieni mikataba ya miradi yote na kama mna wasiwasi na gharama zilizotumika katika mradi ombeni ufafanuzi wa kina ikiwemo taarifa ya Mdhibiti na Mkaguzi Mkuu wa Hesabu za Serikali (CAG)," aliongeza.
Alibainisha kuwa serikali ya awamu ya tano inayoongozwa na Rais John Magufuli inataka thamani na ubora wa miradi ya maendeleo inayotekelezwa katika halmashauri viende sambamba na sio udanganyifu.
Alimtaka kila diwani kuwa makini na kutokubali rushwa kwani baadhi ya wataalamu na wakandarasi wa halmashauri hufanya udanganyifu kwa baadhi ya miradi na hivyo kujaribu kumfumba mdomo diwani ili kuficha ubadhirifu huo. 
Aliwataka kuwa makini na vikao vya dharura vya baraza vya mara kwa mara vinavyoitishwa na wakurugenzi kwa kuwa havina ajenda ya yatokanayo hivyo vinaweza kutumika kama uchochoro wa kuficha ubadhirifu.
Aidha wakuu wa idara na vitengo katika manispaa hiyo walikumbushwa kujiamini wanapotekeleza wajibu wao na kufuata sheria na taratibu za kazi zao, ikiwemo kutoa ushirikiano kwa madiwani wote ili kufanikisha majukumu yao.
Mwanri alisema baraza la madiwani linaendeshwa kwa kanuni, sheria na taratibu, na kila mmoja anapaswa kuzifuata, na meya ndiye kiongozi wa vikao vyote vya baraza hilo anayetakiwa kuzisimamia ikiwemo kutenda haki kwa madiwani wote pasipokujali itikadi za vyama vyao. 
Kwa kuwa madiwani wote wamebeba dhamana ya maendeleo ya wananchi, aliwataka kuisaidia serikali kwa kuhakikisha shughuli zote za maendeleo zinafanikiwa katika kata zao na sio kupinga mambo mazuri yanayofanywa na serikali iliyoko madarakani.


