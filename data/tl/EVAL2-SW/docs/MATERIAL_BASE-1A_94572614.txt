Kila mtu akipiga ‘pushapu’, uchumi wetu utapaa
Oct 14, 2015

NIMESOMA kwa makini maelezo ya mwandishi Ben Saanane kwenye matoleo yaliyopita ya gazeti hili. Ni maelezo marefu na ukisoma unapata picha kwamba anapiga vita kitendo cha mgombea urais wa CCM, John Magufuli, kupiga push ups (pushapu) majukwaani kwenye wakati huu wa kampeni.
Nina imani kwamba sababu ya kwanza, na pengine kubwa kulizo zote, ya Saanane kuandika makala ile ni ukweli kwamba anafahamu nini ambacho Magufuli anawaambia wapiga kura na Wa tanzania kwa ujumla kupitia kitendo kile cha sekunde chache.
Kitu anachofanya Magufuli sasa (cha kupiga pushapu) ni jambo lililoelezwa vizuri kwenye medani za siasa kwa zaidi ya miaka 2000 iliyopita. Kwa waliowahi kumsoma mwanafalsafa wa Kiyunani, Quintus Tullius Cicero, kwenye andishi lake la “How To Win An Election” lililotolewa miaka 64 kabla ya kuzaliwa kwa Yesu Kristo, watajua kwamba alichokifanya mgombea huyo ni jambo la kawaida kisiasa.
Kuna mambo makubwa matatu ambayo Cicero aliandika wakati huo ambayo wanasiasa kote duniani wanayafanya hadi sasa. Jambo la kwanza ni kuahidi wakati wa kampeni. Kwamba wakati wa kampeni ni wakati wa kuahidi.
Mgombea yeyote makini, atatoa ahadi za kueleza nini anataka kufanya endapo wapiga kura watamchagua. Kwenye Uchaguzi Mkuu wa mwaka huu, John Magufuli na wagombea wa vyama vingine wote wametoa ahadi kwa wapiga kura.
Jambo la pili ambalo Cicero aliandika wakati huo ni kwamba wagombea wanatakiwa kuonekana wako jirani na wananchi masikini. Kwenye kampeni hizi, Magufuli ameonyesha alivyo mtetezi wa wanyonge. Wapo wagombea waliopanda daladala “kujifunza kuhusu adha za watu masikini”. Yote haya yameandikwa na Cicero miaka 64 kabla Yesu hajazaliwa.
La tatu, na hili ndilo hasa Magufuli analolieleza kwa kupiga pushapu majukwaani, lilielezwa na Cicero kwamba mwanasiasa anatakiwa kushambulia udhaifu wa mpinzani wake.
Kwamba, kama unashindana na mtu ambaye ni mla rushwa, itakuwa makosa kama hutaikemea rushwa kwenye kampeni zako. Kama mshindani wako ni mzinzi, ni lazima utumie kipindi cha kampeni kukemea uzinzi. Hii ndiyo siasa ya kushinda uchaguzi.
Kwenye uchaguzi huu, kuna maswali kuhusu afya ya mgombea urais wa Ukawa. John Magufuli angeweza kutumia dakika tatu kutoa lugha isiyo ya kistaarabu kuhusu afya ya mshindani wake lakini ameamua kutumia njia ya kiungwana.
Wakati akifukuzia urais wa Russia, Vladmir Vladmirovic Putin alitumia muda mrefu zaidi kueleza kuhusu utimamu wa afya yake. Baada ya kubaini kuwa Warusi wamechoshwa na ulevi na uchovu wa Boris Yeltsin, yeye aliamua kuandaa mapambano ya Judo ambayo yeye alishiriki kuonyesha namna alivyo timamu.
Kuna wakati Putin alikuwa akienda Siberia na wapiga picha za televisheni na magazeti ili apigwe picha akiwa anaendesha farasi kwenye jua kali na akiwa kifua wazi. Alijua anachowaonyesha Warusi.
Barack Obama aliposhindana na Seneta John McCain, hakutaka kuwaambia Wamarekani kwamba mshindani wake huyo alikuwa na afya mbovu. Alichofanya Obama ni kuandaa mechi za kirafiki za mchezo wa mpira wa kikapu na akina Magic Johnson, Kobe Bryant na Shaq O’neill. Yeye mwenye alicheza na Wamarekani wakajua alikuwa anawaonyesha nini.
Kama tunakubali kwamba wanasiasa wanatakiwa kuahidi wakati huu wa kampeni, wanaruhusiwa kula kwa mama ntilie au kupanda daladala –tukubali kwamba wanatakiwa pia kupiga pushapu.
Kimsingi, tukio ambalo Magufuli amelifanya lilichukua takribani sekunde kumi tu. Kama angekuwa Obama au Putin, angetumia dakika 40 au saa nzima kuonyesha wananchi namna alivyo fiti kulinganisha na mpinzani wake. Na hili liko kwenye vitabu vilivyoandikwa miaka zaidi ya 2000 iliyopita.
Pushapu za nini?
Nchini Marekani, hivi sasa kuna kampeni maarufu iliyopewa jina (hashtag) mitandaoni la #PushUpsEverywhere. Kampeni hii imeanzishwa na taasisi ijulikanyo kwa jina la Health Fitness Revolution. Lengo la kampeni hii ni kutaka kuigeuza Marekani kuwa Taifa la watu walio timamu (fit) kimwili.
Kinachofanyika kwenye kampeni hiyo ni kwa mtu kupiga pushapu kumi kila unapoamka na kujirekodi halafu unaituma kwenye mitandao kama Facebook, Twitter au Youtube, huku ukiwataka rafiki zako wawili nao kukujibu kwa kufanya hivyo.
Na kila anayekujibu naye anafanya hivyo kwa kuwataka rafiki zake wengine nao kujiunga. Hivi sasa kampeni hiyo imepata umaarufu mkubwa Marekani. Watu wanapiga pushapu kama hawana akili vizuri! Watu wazima, vijana, wanawake na wazee wote wanashiriki.
Badala ya kumponda Magufuli kwa kupiga pushapu, Ben Saanane anatakiwa kumsifu Magufuli kwa kitendo chake kile. Kama Wa tanzania wote wakiamua kupiga pushapu kila siku –wakiiga mfano wa kiongozi wao huyo, maisha yatakuwa tofauti sana.


