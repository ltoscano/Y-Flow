
Watumishi afya wanaongoza kwa mishahara

Imeandikwa na Eric Anthony, Dodoma

Imechapishwa: 13 Septemba 2016

SERIKALI imesema inatambua na kuthamini mchango mkubwa unaotolewa na watumishi wa sekta ya afya na kwamba katika mwaka huu wa fedha, watumishi wa sekta hiyo wakiwamo madaktari, matabibu na wauguzi ndio, wanaoongoza kwa mishahara mikubwa ikilinganishwa na sekta nyingine.

Aidha, imesema inaendelea na utafiti wa tathmini ya kazi na kwamba punde itakapokamilika Serikali itapanga upya mishahara na motisha kwa watumishi wote wa umma nchini.
Kauli hiyo ilitolewa leo bungeni na Waziri wa Nchi, Ofisi ya Rais (Menejimenti ya Utumishi wa Umma), Angella Kairuki ambaye alisema maboresho yote hufanywa kulingana na uwezo wa serikali. 
Ametoa kauli hiyo wakati akijibu swali la Mbunge wa Viti Maalumu, Zubeda Sakuru (Chadema) ambaye alihoji serikali inakabiliana vipi na changamoto ya maslahi kwa watumishi wa sekta ya afya akidai wanalipwa viwango duni vya mishahara na kutolipwa posho zao kwa wakati.
Waziri Kairuki, akifafanua kupanda kwa viwango vya mishahara kwa watumishi wa sekta ya afya, alisema, “Kutokana na ukweli huu, kati ya mwaka 2010/11 hadi mwaka 2016/17 vianzio vya mishahara kwa kada ya wauguzi, vimeongezeka kutoka Sh 614,000 hadi 980,000 kwa mwezi kwa wahitimu wa shahada.” Kuhusu wahitimu wa stashahada, alisema waliongezewa mishahara kutoka Sh 425,000 hadi 680,000 na wahitimu wa Astashahada waliongezewa kutoka Sh 260,000 hadi 432,000.
Wengine ni matabibu ambao mishahara imeongezeka kutoka Sh 886,800 hadi 1,480,000 kwa wenye shahada, Sh 425,000 hadi 680,000 (stashahada) na kiwango cha 260,000 hadi 432,000 wahitimu wa Astashahada.
Alisema kwa mwaka 2016/17 vianzio vya mishahara ni vikubwa ikilinganisha na vile vya watumishi wengine wa Serikali Kuu na walimu kwa kuzingatia ngazi ya elimu zao.


