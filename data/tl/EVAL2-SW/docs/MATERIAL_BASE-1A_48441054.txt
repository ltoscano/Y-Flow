Siku 67 zilizosikitisha Wa tanzania
May 08, 2014 by Raia Mwema in Katiba Mpya

Nchi yetu iko kwenye mchakato wa kuunda Katiba mpya. Nia ya kuanzishwa kwa mchakato huu ilitangazwa na Rais Jakaya Kikwete wiki chache baada ya kuapishwa kuiongoza nchi hii kwa muhula wa pili wa miaka mitano.

Tangu kutangazwa kwa nia hiyo ya kuanzisha mchakato wa kuunda Katiba mpya kumekuwa na upinzani mkubwa dhidi ya mchakato huo hasa kutoka kwa baadhi ya wanasiasa wa upande wa chama tawala, Chama cha Mapinduzi – CCM. Pamoja na upinzani huo, mchakato ulianza kwa kutengeneza Sheria ya Mabadiliko ya Katiba iliyomuwezesha Rais kuunda Tume ya Mabadiliko ya Katiba ambayo ilikusanya maoni ya wananchi na kutengeneza Rasimu ya Kwanza ya Katiba.

Rasimu hiyo ilirekebishwa baada ya kupata maoni ya Mabaraza ya Katiba na mwisho ikaundwa Rasimu ya Pili ya Katiba ambayo hatimaye ilikabidhiwa kwa marais wa Tanzania na Zanzibar na kisha kupelekwa kwenye Bunge la Katiba kwa ajili ya kujadiliwa na kupitishwa.

Bunge la Katiba limekaa kwa muda wa siku 67 zilizowasikitisha wananchi wengi kwa kuwa hakuna kikubwa cha maana kilichofanyika ndani ya siku hizo. Watu wengi wanajiuliza sababu ya Bunge hilo ama kutokwenda kama linavyopaswa au kushindwa kutimiza malengo. Najua sababu kuu ya kushindwa huko ni siasa na wanasiasa.

Tangu kutungwa kwa Sheria ya Mabadiliko ya Katiba, baadhi yetu tulijua kwamba itakuwa vigumu kupata Katiba mpya kutokana na muundo wa Bunge la Katiba, uliopitishwa na sheria, kujaa wanasiasa. Wanasiasa walioharibu mchakato huu hasa ni wabunge wa Bunge la Jamhuri ya Muungano waliojipa tiketi ya moja kwa moja ya kuingia kwenye Bunge la Katiba pamoja na wajumbe wa Baraza la Wawakilishi Zanzibar. Ni vipi na kwa nini wanasiasa hawa wamevuruga mchakato wa kuunda Katiba mpya? Majibu ni rahisi tu.

Kwanza, pamoja na wanasiasa hawa kuwa wawakilishi wetu (wananchi) kwa kuchaguliwa, hatukuwatuma kutuwakilisha kwenye Bunge la Katiba bali kwenye Bunge la Jamhuri ya Muungano wa Tanzania na Baraza la Wawakilishi.

Wanasiasa hawa, kwa namna yoyote ile, hawabebi mawazo yetu yanayohusiana na Katiba mpya wawapo kwenye Bunge la Katiba. Mawazo na maoni wanayotoa huko ni ya kwao binafsi na kwa maslahi yao wenyewe kwa kuwa ni vigumu kuwatenganisha wanasiasa hawa na siasa zao.

Pili, Bunge la Katiba ni Bunge Maalum. Halipaswi kwa namna yoyote kufanana kimuundo, kimtazamo na hata kiuendeshaji na Bunge la kawaida la nchi. Bunge Maalum la Katiba linapaswa kuwa na mawazo huru, kutoka kwenye uwakilishi sawa na kamili wa wananchi, yasiyobanwa sana na kanuni wala kukandamizwa na mawazo ya wengine (wenye nguvu) kiasi cha kuleta woga katika uwasilishaji. Hakupaswi kuwa na spika, serikali, chama tawala, chama pinzani, wanadhimu, wala viongozi wa kambi kwenye Bunge la Katiba.

Wanasiasa wametunga kanuni za Bunge la Katiba ambazo zinashabihiana sana na Kanuni za Bunge lao la Jamhuri ya Muungano na ambazo wao wenyewe wameshindwa kuzifuata na kuzisimamia. Kushindwa huko kusimamia na kufuata kanuni zao kumesababisha matusi, kejeli, vijembe na mipasho kutawala ndani ya Bunge Maalumu la Katiba na hivyo kuwakandamiza ‘wajumbe wanyonge’ na kuwatia hofu kiasi cha kuwafanya washindwe kutoa maoni yao kwa uwazi.

Tatu, kwa kuwa wanasiasa wote wamechaguliwa au kuteuliwa na vyama vyao vya siasa kabla ya kuchaguliwa na wananchi kuwawakilisha, ni dhahiri kwamba wanabeba moja kwa moja maslahi ya vyama vyao na kusimamia misimamo ya vyama vyao vilivyowatuma kwenye Bunge la Katiba.

Sioni ni vipi watu hawa watakwenda kinyume cha misimamo ya vyama vyao na kulinda maslahi ya wananchi ilhali wana nyadhifa (ulaji) walizopewa na vyama au kuzipata kupitia hivyo vyama. Hali hii imesababisha mijadala ndani ya Bunge Maalumu la Katiba kutawaliwa na misimamo ya vyama inayotolewa kwenye mikutano ya vyama na hata ndani ya vikao vya kibunge (party caucus) vya vyama hivyo.

Vikao vya kibunge vya vyama kimantiki na kimsingi havipaswi kuwepo katika Bunge Maalumu la Katiba linalojadili au kuwasilisha mawazo ya moja kwa moja ya wananchi wenyewe kwa sababu suala la kuundwa kwa Katiba ya nchi sio la kisiasa wala kichama, na si lazima misimamo na itikadi za vyama vya siasa iakisi au kuwakilisha mawazo, maoni na matakwa ya wananchi.

Nne, asilimia kubwa ya wanasiasa waliomo katika Bunge la Katiba wanawaza vyeo na nyadhifa zao za kisiasa katika Uchaguzi Mkuu wa mwakani. Kwa kulinda maslahi yao ya kisiasa, wanasiasa hawa wanadhamiria kutengeneza mfumo ambao utawahakikishia nyadhifa zao katika uchaguzi huo. Hakuna mwanasiasa hata mmoja (katika ile asilimia kubwa) mwenye nia ya dhati ya kuboresha maisha ya wananchi kwa namna yoyote ile kabla ya kujihakikishia nafasi ya uongozi. Hili limesababisha Bunge la Katiba kung’ang’ana na muundo wa serikali na uongozi kuliko vitu vingine vyote.


