
Asasi 15 zapigia debe ndoa za jinsi moja

Imeandikwa na Mwandishi Wetu

Imechapishwa: 12 Oktoba 2016

SERIKALI imebaini kuwepo kwa asasi za kiraia 15 nchini ambazo zimejikita kuendesha uhamasishaji wa vitendo ya ushoga, huku ikionya kuwa haitamvumilia mtu au taasisi yoyote, itakayobainika kuhusika na uhamasishaji wa vitendo vya ndoa za jinsi moja. 

Asasi hizo kwa mujibu wa serikali ziko katika mikoa 11 Dar es Salaam, Arusha, Shinyanga, Mbeya, Iringa, Tabora, Dodoma, Kilimanjaro, Njombe, Lindi na Morogoro.
Waziri wa Katiba na Sheria, Dk Harrison Mwekyembe amesema jana kuwa serikali haitavumilia watu au taasisi yoyote, watakaobainika kuhusika na uhamasishaji wa vitendo vya ndoa za jinsi moja nchini kwa kuwa vitendo hivyo ni kosa la jinai. 
Ingawa hakutaja asasi hizo, Dk Mwakyembe alisema hatua kali za kisheria, zitachukuliwa dhidi ya mtu, kikundi au taasisi itakayobainika kufanya uhamasishaji, kuficha na kuendesha vitendo hivyo nchini. 
Alikuwa anazungumza na waandishi wa habari kuhusu kauli ya Serikali ya Marekani kuwa Tanzania inakiuka haki za binadamu kwa kutowatambua na kuwabagua katika kuwapatia huduma za afya wale walioathirika na Ukimwi, kifua kikuu na watu wanaojihusisha na mapenzi ya jinsi moja.
Dk Mwakyembe alisema Tanzania haina na haijawahi kuwa na Sheria, Sera, Kanuni au Mwongozo unaolenga kuwabagua waathirika wa Ukimwi, VVU na kifua kikuu na kuongeza kuwa waathirika wote, wanapata huduma zote stahili bila ya kuulizwa au kujali kuwa wamepatajepataje maambukizi ya maradhi hayo kama ambavyo Sera ya Afya inavyosema.
Alisema Serikali ya Awamu ya Tano haiko tayari kuendeshwa huku ikiangalia sheria za nchi zikivunjwa kupitia vitendo visivyo vya kimaadili na hatimaye kuiletea nchi madhara makubwa kwa wakati huu na kwa baadaye.
"Serikali hii haiko tayari kuendeshwaendeshwa bila ya kuwa na principles na mambo ya kihovyo kama hayo hayawezi kuachwa yakiendelea, hayatavumiliwa au kufumbiwa macho kwa migongo ya kupata misaada ya kifedha kutoka kwa nchi zilizoendelea au mashirika makubwa ya kimataifa namna hiyo,‚Äù alieleza.
Alisema serikali haitalala na itaionesha dunia kuwa nchi hii kuna utawala wa sheria na hakuna mambo ya hovyo yatakayoachwa yafanyike kila wanavyotaka kupitia miavuli ya kutoa misaada kwa nchi hii hasa kisingizio cha kupambana na Virusi Vya Ukimwi na Ukimwi.
Akizungumzia taasisi hizo, Dk Mwakyembe alisema serikali kuna ushahidi unaonesha kuwa asasi hizo zimekuwa zikifanya mikutano ya siri na sherehe usiku, kuandaa na kuchapisha machapisho yanayohamasisha vitendo hivyo kusambaza vilainishi na kondomu kupeleka elimu ya ushoga katika shule za msingi na sekondari nchini.
Alisema hayo yote yamekuwa yakifanyika kupitia mwavuli wa kutoa misaada ya kusaidia waathirika wa Ukimwi na VVU wakati wakijua kuwa hayo wanayofanya yana ajenda nyingine ambayo haitokuwa kwa magonjwa hayo kama wanayosema.
Aliongeza kuwa serikali imegundua kuwa Tanzania imepangwa kuwa kitovu cha vitendo hivyo katika ukanda wa nchi za Kusini mwa Afrika Mashariki.
Waziri alisema kutokana na mpango huo, serikali iko tayari kukosa misaada hiyo ili kuifanya Tanzania kuwa nchi salama kwa sasa na kwa kizazi kijacho, huku ikizingatia mila, tamaduni, desturi na imani za kidini kama ilivyokuwa tangu zama na zama.


