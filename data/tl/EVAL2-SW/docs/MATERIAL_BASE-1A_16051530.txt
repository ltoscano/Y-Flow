
Wanafunzi wanaodaiwa kuchoma ofisi wadhaminiwa

Imeandikwa na Peti Siyame, Sumbawanga

Imechapishwa: 04 Oktoba 2016

WANAFUNZI watatu wa darasa la sita katika shule ya msingi Nkomolo One wilayani Nkasi waliokuwa wakishikiliwa katika Kituo cha Polisi kwa tuhuma ya kuchoma moto ofisi ya walimu wao, wameachiwa huru baada ya kuwekewa dhamana na wazazi wao. 

Kamanda wa Polisi Mkoa wa Rukwa, George Kyando aliwataja wanafunzi hao kuwa ni Elisha Kaliyata (14), Mathis Sinyangwe (14) na Daniel Mizengo (14).
Kwa mujibu wa Kyando, wanafunzi hao wameachiwa huru kwa masharti kuwa watakuwa wakiripoti katika Kituo cha Polisi mjini Namanyere mara tatu kwa siku, saa 4:00 asubuhi, saa 8:00 mchana na saa 10:00 jioni.
Aidha wanafunzi hao wameruhusiwa kuendelea na masomo katika shule hiyo. Kyando alieleza kuwa Jeshi la Polisi wilayani Nkasi linaendelea kuwasaka wanafunzi wengine sita wakiwemo wasichana wawili ambao nao wanatuhumiwa kuchoma ofisi ya walimu wao.
Aliwataja wanafunzi hao kuwa ni pamoja na Mwasibanda Ibrahim, Martin Thomas, Jackson Fwemizi (14) na John Emmanuel wote wanasoma darasa la sita katika shule hiyo. Wasichana ni pamoja na Diana Namwala anayesoma darasa la sita na Martha anayesoma darasa la tano.
Watuhumiwa hao tisa wanadaiwa kutenda uhalifu huo Alhamisi iliyopita saa 2:00 usiku.
Wanafunzi hao wanadaiwa kutumia mafuta ya taa na kuteketeza kwa moto vifaa, vikiwemo vitabu na samani mbalimbali ndani ya ofisi ya walimu.
Alisema wanafunzi watatu walipokamatwa na kuhojiwa , walikiri kuteketeza vifaa hivyo ndani ya ofisi ya walimu baada ya kuvimwagia mafuta ya taa huku wakidai kuwa lengo lao lilikuwa kuiteketeza kwa moto shule hiyo.
Kwa mujibu wa Mwalimu Mkuu wa Shule hiyo , Richard Kasomo wanafunzi hao tisa wametambuliwa kuwa watoro sugu.
“Mchana wa siku hiyo ya tukio niliwaandikia barua ya wito wazazi na walezi wa wanafunzi hao sugu ili waweze kuhojiwa na kamati ya shule. Wanafunzi sugu shuleni hapa wapo tisa. Saa 2:00 usiku walidaiwa kuteketeza kwa moto vifaa vikiwemo vitabu kwenye ofisi ya walimu,” alisema.
Alisema watoro sugu wanafanya kazi za vibarua hivyo inadaiwa waliweza kununua mafuta ya taa waliyoyatumia kufanya uhalifu huo.
Inadaiwa walipinga wazazi wao kuhojiwa na kamati ya shule.
Alisema usiku huo wa tukio kwa kuwa shule hiyo iko kando ya barabara, watu waliokuwa wakipita waliona moto mkubwa ukiwaka shuleni hapo ambapo walipiga yowe.
“Majirani na walimu wanaoishi karibu na shule hiyo walikimbilia shuleni hapo na kuanza kuuzima moto huo kwa kutumia maji na kufanikiwa. Ofisi yote ya walimu ilikuwa imetapakaa harufu ya mafuta ya taa,” alisema.
Usiku huo wanafunzi watatu wa kiume walikamatwa na kuhojiwa na Jeshi la Polisi. Shule hiyo ina wanafunzi 1,087 na walimu 22.


