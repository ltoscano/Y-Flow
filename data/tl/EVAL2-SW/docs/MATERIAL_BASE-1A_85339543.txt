
Uongo, uzandiki na takwimu
Sep 30, 2015

JE, tuziamini tafiti zenye kutegemea takwimu kutabiri nani atashinda, na kwa kiwango gani, katika uchaguzi? Taasisi zenye kutabiri mambo ya uchaguzi zinajinata kwamba utabiri wao ni tofauti na ule wa wapiga ramli kwa sababu wao ni wa “kisayansi” na, kwa hivyo, ni wa kuaminika. Wanalitumia neno “kisayansi” kama neno la kichawi la kutufanyia kiini macho tuamini wanayotuambia.
Hivi majuzi taasisi mbili zisizo za kiserikali, Ipso (ambayo zamani ikijulikana kwa jina la Synovate) iliyo Kenya na ile ya Tanzania iitwayo Twaweza, zilisema kuwa zilifanya tafiti zionyeshazo kwamba lau uchaguzi ungefanywa wakati zilipokuwa zikifanywa tafiti hizo basi Dk. John Magufuli, mgombea urais wa Chama cha Mapinduzi (CCM), angeshinda.
Taasisi ya Ipso, iliyofanya utafiti wake Septemba, ilisema kwamba Magufuli angeshinda kwa asilimia 62 na Edward Lowassa, mgombea urais wa Chama cha Demokrasia (Chadema) angepata asilimia 31 ya kura.
Ile ya Twaweza, iliyofanya utafiti wake Agosti na Septemba, ilituambia kwamba Magufuli angeshinda kwa asilimia 65 na Lowassa angemfuatia kwa asilimia 25 ya kura. Matokeo ya tafiti hizo mbili yanafanana. Hilo si jambo la kushangaza kwa sababu kumbe utafiti wa Twaweza ulifanywa na Ipso.
Siku chache baada ya taasisi hizo mbili kutoa matokeo ya tafiti zao, taasisi nyingine, ambayo pia si ya kiserikali na iitwayo Tanzania Development Initiative (TADIP), nayo ilitoa matokeo ya utafiti wake ilioufanya Septemba 4 hadi Septemba 23.
Matokeo yalikuwa tofauti kabisa.Kwa mujibu wa TADIP, Lowassa, ambaye anaungwa mkono pia na vyama vinne vingine vilivyoungana katika Umoja wa Katiba ya Wananchi (Ukawa),ndiye angeibuka mshindi kwa asilimia 54.4 lau uchaguzi ungefanywa katika kipindi hicho cha utafiti. Magufuli angepata asilimia 40 ya kura.
Katika nchi zilizoendelea mara nyingi utabiri wa tafiti kama hizo huagulia. Tafiti za aina hiyo hutegemea kura za maoni ya idadi fulani ya watu wanaochaguliwa mahsusi kuulizwa maswali kama, kwa mfano, nani watampigia kura au wanakipendelea chama gani.
Takwimu hutumika sana katika tafiti kama hizo. Mara nyingine lakini utabiri waaina hiyo huwa haulingani na matokeo halisi, huenda kombo kabisa.
Mara nyingi ninaposikia matokeo ya tafiti kama hizi hukumbuka maneno aliyoyaandika mwandishi wa Kimarekani Mark Twain mnamo 1906 kwamba kuna uongo wa aina tatu: “Uongo, uzandiki na takwimu.”
Ingawa Twain alisema kwamba aliyanukuu maneno hayo kutoka maandishi ya Benjamin Disraeli, aliyewahi kuwa Waziri Mkuu wa Uingereza (Februari 1874 hadi Aprili 1880 naFebruari 1868 hadi Desemba 1868), kwa hakika hakuna ajuaye nani hasa aliyasema au kuyaandika mwanzo maneno hayo. Walioyapitia maandishi ya Disraeli hawakuyaona humo.
Lililo muhimu ni kwamba matamshi hayo yametumiwa kwa nia ya kuainisha nguvu ya nambari (ya takwimu) na jinsi takwimu zinavyoweza kutumiwa kuzipa nguvu hoja zilizo dhaifu.Wakati mwingine takwimu pia hutumiwa kuupinda ukweli.
Kwa sababu hizo, miongoni mwa nyingine kadhaa, ushauri wangu ni kwamba tusizitie sana maanani tafiti zenye kutabiri matokeo ya Uchaguzi Mkuu. Tusubiri mpaka matokeo halisi yatapotangazwa. Tukifanya hivyo tutaepukana na mengi hususan katika nchi kama za kwetu ambako hatuna uzoefu mkubwa wa namna ya kuzisarifu tafiti kama hizi zinazoweza kuzusha aina ya hofu katika jamii.
Aina nyingine ya hofu ni ile inayozushwa kwa makusudi na wanasiasa kwa kauli zao za kushtua. Mfano mzuri ni matamshi ya hivi karibuni ya Mwenyekiti wa Jumuiya ya Wazazi ya CCM, Abdallah Bulembo, ambaye pia ni Mjumbe wa Kamati ya Kampeni ya Magufuli. Bulembo alinukuliwa kusema kwamba CCM haitakubali kuiachia Ikulu Ukawa.
Mwenyekiti wa Tume ya Taifa ya Uchaguzi (NEC), Jaji Damian Lubuva, hakukosea aliposema kwamba matamshi hayo ni ya kushtua na kwamba kuyakataa matokeo ya uchaguzi ikiwa umeshindwa kihalali ni uhaini. Kwa hakika, matamshi kama hayo yanastahiki kulaaniwa na wote wenye kupenda amani.
Viongozi wa CCM wamekuwa wakijigamba kwamba nchi jirani zinaweza kujifunza mengi kutoka Tanzania na jinsi taifa hili lilivyoweza kudumisha amani na kuwa nchi pekee katika ukanda wa Afrika ya Mashariki isiyokumbwa na machafuko. Hoja hiyo ina ukweli. Anayeipinga atakuwa anaipinga kwa ukaidi tu.
La kushangaza ni kwamba miongoni mwa haohao wenye kujigamba na kujitakia sifa kwa amani iliyodumu Tanzania kuna akina Abdallah Bulembo na Nape Nauye, Katibu wa Itikadi na Uenezi wa CCM, wanaoropoka maneno yatayoweza kulitumbukiza taifa kwenye janga la machafuko.


