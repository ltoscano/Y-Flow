
Aubameyang kuvunja ‘kibubu’ United
Manchester, England. Klabu ya Manchester United inakaribia kunasa saini ya mshambuliaji wa Borussia Dortmund, Pierre-Emerick Aubameyang msimu ujao, lakini italazimika kwanza kutoa fedha nyingi, ambao kimichezo huitwa ‘kuvunja benki’ kwa usajili huo.
Aubameyang huenda akaigharimu klabu hiyo Pauni 70 milioni ambazo Dortmund inataka kabla ya kumruhusu mshambuliaji huyo kuondoka.
Maofisa mbalimbali wa klabu hiyo wana matumaini ya kumnasa mshambuliaji huyo na kumzuia kutua Real Madrid ambayo pia inamtaka, ingawa haijatoa ofa yoyote.
Manchester United imedhamiria kumnasa Aubameyang ambaye klabu hiyo ya Old Trafford ina matumaini kuwa atairejeshea makali yaliyopotea.
Mikutano kadhaa ya pande zinazohusika na uhamisho wa nyota huyo ilifanyika wiki iliyopita na kuthibitisha kuwa Aubameyang ndiye mchezaji tegemeo kwa klabu hiyo ambayo pia ina ndoto ya kumpa kibarua aliyekuwa kocha wa Chelsea, Jose Mourinho baaa ya Louis Van Gaal.
Hata hivyo, United inasubiri kusikia habari kuwa Real Madrid haina mpango na mshambuliaji huyo baada ya kudaiwa kuwa imeelekeza nguvu zake kwa Robert Lewandowski, raia wa Poland kutoka Bayern Munich.
Aubameyang, anabakia chaguo la kwanza United chini ya Ryan Giggs au Jose Mourinho ambao wanatajwa kurithi mikoba ya van Gaal endapo klabu hiyo itamaliza nje ya nne bora kwenye Ligi Kuu.
United, jana ilikuwa mwenyeji wa kinara wa Ligi Kuu, Leicster City kwenye Uwanja wa Old Trafford, ingawa habari za usajili wa Aubameyang aliyezaliwa Ufaransa zilionekana kufunika mchezo huo wa ligi. 


