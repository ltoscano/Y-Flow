Bunge liitikie wito wa “Hapa Kazi Tu”
Nov 20, 2015

BUNGE lililopita linaweza kukumbukwa kwa mengi; lakini kwa wengi wetu tutalikumbuka kama Bunge la kivyama zaidi ambapo tulishuhudia akili za kawaida kabisa zikiota mbawa na kuacha nyuma akili za kishabiki. Lilikuwa ni Bunge ambalo watu walikuwa wanafikiria zaidi uchaguzi wa 2015 kuliko kuwatumikia hasa wananchi.
Bunge lililopita litakumbukwa kwa kweli kwa jinsi gani lilikuwa sehemu ya tatizo la utawala wa nchi yetu kuliko kuwa sehemu ya suluhisho.
Ni kutokana na hili baadhi yetu tunaangalia kwa matumaini Bunge hili lijalo na kujiuliza kama litaitikia wito wa zama hizi au litaendelea kuwa Bunge ambalo linaongozwa na migawanyiko ya kivyama zaidi. Uchaguzi umekwisha na kwa mara nyingine Bunge litakuwa na sauti nyingi za zamani na sauti nyingi mpya; litakuwa na watu tuliowazoea kwa hoja na vijembe bungeni lakini pia litakuwa na watu ambao hatujui kama ni watu wa hoja au wa vijembe.
Vyovyote vile ilivyo ulimwengu wa kisiasa Tanzania unaonekana kubadilika kufuatia uchaguzi wa Dk. Magufuli kuwa Rais wa tano wa Jamhuri yetu. Magufuli alifanya kampeni ya urais akiuza ahadi ya kuwafanyia kazi Wa tanzania kwa kaulimbiu yake maarufu ya “Hapa Kazi Tu”. Saa chache tu tangu kuapishwa ujumbe huu ulionekana kusimikwa Tanzania kufuatia zile ziara za ghafla za Hazina na Hospitali ya Taifa ya Muhimbili.
Wa tanzania wengi wanaonekana – hata katika kushuku – kupata moyo kuwa inawezekana hatimaye nidhamu ya kazi itarudi hasa kwenye ofisi za umma. Watu wengi wametiwa moyo kuona kuwa kumbe Rais anaweza kabisa kutikisa na watu ambao hatukujua wanaweza kutikisikika wakatikisika kweli kweli. Kutikisika kwa hawa kumewapa watu matumaini kuwa katika kutikisika kwao wabovu wataanguka imara wataimarika.
Wa tanzania hawa tayari wanasubiri kuona matumaini yao yanaweza kuwa na sababu au la wanaposubiri jina la Waziri Mkuu mpya ambaye atakuwa ni msaidizi mkuu wa Rais katika kutekeleza mipango na maagizo mbalimbali ya serikali. Siwezi kushangaa kuwa wengi wanasubiri kuona kama Magufuli atamteue mtu ambaye anaendana na mwendo wake na maono yake ya kuhakikisha muda wa kuzembea umepita kwani sasa ni kazi tu; hapendwi mtu bali kazi.
Ukiondoa hilo la Waziri Mkuu, kazi kubwa inaonekana kusubiriwa bungeni kuona nani atakuwa Spika na Naibu wake. Hawa nao watasubiri kuonekana kama watakuwa ni kama wale waliopita au watakuwa na maono ya kusimamia kazi tu bungeni badala ya porojo, madongo, vijembe na mambo yale ambayo hatukuyapenda kwenye Bunge la 10.
Kazi za Spika na Naibu zitategemea kiukubwa sana kama watakuwa wanasimamia wabunge ambao ama watataka kuendeleza malumbano ya kisiasa wakiangalia uchaguzi wa 2020 au ambao wamekubali matokeo ya 2015 na hivyo kufanya kazi ambayo Wa tanzania wamewatuma – kutunga sheria na kuisimamia serikali.
Kama wabunge wetu – wa zamani na wapya – wataingia kwenye Jengo la Bunge wakiwa na hisia ya kuwa “wamefika” na kuwa ndoto yao ya kuwa wabunge “imetimia” basi ni rahisi kubashiri kuwa Bunge lijalo halitokuwa na tofauti kubwa na Bunge lililopita hasa kwa vile dalili zinaonesha linaweza kuanza kama lilivyoanza lile jingine – kwa wapinzani kususia hotuba ya Rais, kutoka bungeni na kuendeleza malumbano ya kisiasa.
Kama dalili hizi ndivyo zitakavyokuwa ni wazi watu wataangalia kwa Magufuli kuona kama ataweza kuwa chachu bungeni kwa wabunge au na yeye ataishia kufanya vikao visivyotatua mambo kama alivyokuwa mtangulizi wake hadi 2020.
Kama wabunge hawa wanafikiria sasa “wamepata ulaji” basi ni wazi akili zao zitakuwa katika kuhakikisha wanajitengenezea mazingira mazuri ya kurudi tena “mjengoni” ili waendeleze ulaji. Kama wana akili ya kutafakari watakuwa wamejifunza kwa wabunge wenzao walioingia 2010. Wapo wengi walioingia kwa mara ya kwanza na hawakurudi tena na wapo waliokuwa kwa muda mrefu na wengine wakiwa hadi mawaziri walioanguka mbele ya hasira za Wa tanzania.
Wale wanaofikiria wameenda kupata ulaji (posho nono, saluti, na kuitwa waheshimiwa) basi ni wazi kuwa Bunge hili halitokuwa tofauti. Ni matumaini ya Wa tanzania Magufuli ataongeza moto wake hadi huko bungeni kwanza kabisa kwa kuhakikisha kuwa posho mbalimbali zinafutwa ili wabunge wawe bungeni kufanya kazi iliyowatuma ili kwamba wale waliotumia hela nyingi kuingia bungeni wasifikirie zaidi namna ya kuirudisha kwa kutumia vikao na safari za hapana pale. Hapa ndio umuhimu wa kuona ni mtu gani atakuwa Spika na Naibu wake na kwa kiasi gani ataendana na falsafa ya Magufuli. Tuliona jinsi gani Spika Makinda alivyopwaya na kuzidiwa mara nyingi hadi na hoja za wabunge ndani ya chama chake na nje kiasi cha kuonena kutokumudu kiti cha uspika.


