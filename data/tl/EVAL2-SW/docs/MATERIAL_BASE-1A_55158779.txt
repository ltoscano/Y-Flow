
Halmashauri yapewa wiki 2 ikusanye mil 700/-

Imeandikwa na Veronica Mheta, Arusha

Imechapishwa: 11 Septemba 2016

MKUU wa Wilaya ya Monduli, Idd Kimanta, ameliomba Baraza la Madiwani kumpa ushirikiano katika utendaji kazi ambapo ametoa siku 14 kwa Mkurugenzi wa Halmashauri hiyo, Stephen Ulaya, kuhakikisha anakusanya Sh milioni 700 za malipo ya viwanja vilivyopo Chuo cha Maendeleo ya Jamii (CDTI) ili zisaidie katika utekelezaji wa miradi ya maendeleo katika wilaya hiyo.

Alitoa agizo hilo mwishoni mwa wiki wakati akizungumza kwenye kikao cha Baraza la Madiwani Monduli na kumuagiza Mkurugenzi kuwa fedha hizo zilipwe ndani ya siku 14 na atakayeshindwa kulipa anyang'anywe kiwanja mara moja na kurudishwa katika ofisi ya mkuu huyo wa wilaya.
Katika hatua nyingine alimtaka Mkurugenzi wa halmashauri hiyo kubandika matangazo katika maeneo mbalimbali ya wilaya hiyo kuwataka wananchi wanaomiliki viwanja hivyo kuilipa halmashauri hiyo fedha wanazodaiwa ndani ya siku 14, vinginevyo hatua ya kuwanyang'anya itafuata.
"Nakuagiza Mkurugenzi hakikisha unakusanya Sh milioni 700 za viwanja vilivyopo CDTI ambavyo vimeuzwa na waliouziwa hawajailipa halmashauri hadi sasa na wengine wameshajenga na nyumba wakati wanajua hawajalipa fedha hizo, naagiza walipe ndani ya siku 14 la sivyo wanyang'anywe,‚Äù alisisitiza Kimanta.
Sambamba na hilo, alitoa rai kwa watumishi wote wa Serikali kutimiza wajibu wao wa kuwahudumia wananchi ipasavyo kuanzia ngazi ya kitongoji hadi wilaya na kusema ikitokea mwananchi akafika kwake wakati viongozi waliopo chini yake hawana taarifa, rungu litawashukia viongozi husika. 
Aliwataka pia watumishi wote kufika maeneo yao ya kazi saa moja na nusu asubuhi siku za kazi na hakuna kuzurura hovyo hadi muda wa kutoka ofisini saa 9:30 alasiri utakapofika, huku akiwataka maofisa tarafa kufuatilia katika ofisi mbalimbali za utumishi wa umma ili kubaini ukweli wa taarifa kwamba kuna watumishi wa umma wengine hawafungui ofisi ili kuwahudumia wananchi hasa katika maeneo ya vijiji na kata wilayani humo.
Alisema Serikali ya Wilaya ipo mbioni kuwafukuza kazi watumishi wazembe ambao tayari orodha yao ameshakabidhiwa na mikakati ya kuwashughulikia inaendelea.
Wakati huo huo, Kimanta alibainisha kuwepo kwa wanafunzi hewa katika shule za msingi na sekondari wilayani Monduli ambapo katika shule za msingi ni 319, shule za sekondari 155 huku watoro katika shule za msingi ni 353 na sekondari 115.
Hivyo Serikali imeazimia kuwafukuza kazi walimu wanane wa sekondari na walimu sita wa shule za msingi, alisema tatizo hilo limeisababishia Serikali hasara ya zaidi ya Sh milioni 43.
Katika kuhakikisha suala la elimu linaimarika, Kimanta alisema atahakikisha watoto wa kike wanasoma bila kubughudhiwa, huku akitangaza vita dhidi ya wanaosababisha ndoa za utotoni, pamoja na ukeketaji kwa maelezo kuwa hizo ni mila potofu katika jamii na zinasababisha madhara makubwa kwa watoto wa kike.
"Nawaomba madiwani kwa vile ninyi ni wanasiasa, suala hili mniachie, najua mnaweza kuharibu kura zenu hivyo mimi nitapambana na suala hilo, sijaja kupendwa Monduli wala sihitaji zawadi ya mtu, mimi natakiwa niwape ninyi zawadi ya kuwatumikia," alisema.


