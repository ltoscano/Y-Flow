
Soka la wanawake liendelezwe

Imeandikwa na Mhariri

Imechapishwa: 24 Septemba 2016

TIMU ya taifa ya soka ya wanawake ya Tanzania Bara, Kilimanjaro Queens, mwishoni mwa wiki iliyopita ilitwaa taji la mashindano ya Afrika Mashariki na Kati ya Kombe la Chalenji yaliyofanyika mjini Jinja, Uganda.

Mashindano hayo ni ya kwanza kuandaliwa na Baraza la Vyama vya Soka la Afrika Mashariki na Kati (Cecafa) baada ya miaka mingi ya kuandaa mashindano ya wanaume, ambapo Tanzania imekuwa ikishiriki kila mwaka. 
Kilimanjaro Queens ndio mabingwa wa kwanza wa mashindano hayo ambayo yalishirikisha jumla ya nchi nane na timu hiyo kucheza mechi zake zote bila ya kufungwa hata mchezo mmoja na kufanikiwa kucheza fainali dhidi ya Kenya na kushinda mabao 2-1.
Kwa miaka mingi, Shirikisho la Soka Tanzania (TFF) limekuwa likihubiri kuhusu soka la wanawake, lakini limeshindwa kulipa kipaumbele kama wanavyofanya kwa kile la wanaume.
Huko nyuma waliwahi kusema kuwa ligi ya taifa ya wanawake ingeanza mwezi uliopita, lakini hilo halikutokea licha ya mikoa kutoa washindi wake, ambao ndio wangeshiriki katika ligi hiyo ya kimataifa.
Sasa inaelezwa kuwa ligi hiyo ya wanawake itafanyika mwezi ujao na kushirikisha mikoa kadhaa na tunaiomba TFF iwe makini kwa hilo, kwani ligi hiyo ndio itakuwa chanzo cha kupanda kwa soka la wanawake hapa nchini.
Mara nyingi timu ya taifa ya wanawake ya Tanzania, Twiga Stars, imekuwa ikishiriki mara kwa mara katika mashindano mbalimbali ya Afrika lakini haijawahi kufuzu kucheza fainali hizo ambazo zinazofuata zitafanyikia Cameroon.
Ni matarajio yetu kuwa ushindi wa Kilimanjaro Queens utasaidia kuihamasisha TFF katika harakati zao za kuliendeleza soka hilo badala ya kudharau na kila kukicha kutoa ahadi za kuliendeleza wakati kiuhalisia hilo halipo kwani maneno huwa mengi kuliko vitendo.
Pamoja na kuifunga Kenya katika fainali, lakini sisi bado sio bora kuliko wao kwani timu yao hiyo tayari imefuzu kwa fainali za Mataifa ya Afrika kwa wanawake zitakazofanyika Cameroon baadaye mwaka huu wakati timu yetu ya Twiga Stars ilishindwa kufanya hivyo baada ya kutolewa katika hatua ya awali.
Nchi kama Nigeria, Cameroon, Misri na zingine zimepiga hatua kubwa katika soka la wanawake kwa muda mrefu zimekuwa zikifanya vizuri katika soka hilo, hivyo tujitahidi kufuata nyayo zao wakongwe hao.
TFF tujitahidi kuwajali wachezaji wa timu hizo za taifa za soka la wanawake kwani ni sehemu rahisi kupata mafanikio na kujitangaza nje ya Tanzania na kuiwezesha nchi yetu kupata sifa kupitia mchezo huo wa soka.
Tanzania haina historia nzuri katika soka kwa ujumla iwe katika soka la wanaume pamoja na kujitahidi kushiriki mashindano mengi yakiwemo yale ya Kombe la Dunia, Mataifa ya Afrika, Chalenji na mengineyo ambayo hujumuisha timu za taifa.
Wakati umefika sasa kwa TFF kufanya maamuzi magumu kwa kuongeza fungu la fedha katika soka la wanawake badala ya kung’ang’ania vitu, ambavyo hatuviwezi na badala yake vimekuwa zikitumalizia fedha tu na sio kutuletea maendeleo.
Pamoja na kuipongeza Kilimanjaro Queens tunaiomba TFF ijitahidi kuiangalia kwa jicho la huruma timu hiyo na kuzisaidia zaidi timu zote za wanawake, zikiwemo hizo za wakubwa pamoja na zile za vijana za wanawake.
Bila kuweka nguvu katika soka la vijana la wanawake, itakuwa ngumu Tanzania kuwa na mwendelezo wa muda mrefu wa kufanya vizuri na badala yake tutapanda na moja kwa moja kushuka na kuonekana ushindi wa Chalenji tuliupata kwa kubahatisha tu na si kiuwezo.


