
Maadili ya baadhi ya wahubiri yalizua utata
NA BENSON MATHEKA

MAADILI ya viongozi wa makanisa yalimulikwa baada ya mwili wa kasisi kupatikana katika chumba cha kulala cha mwanamke anayesemekana kuwa muumini wa kanisa lake.
Mwili wa Kasisi Geoffrey Maingi aliyekuwa na umri wa miaka 70 ulipatikana kwenye chumba cha kulala cha mwanamke huyo katika Mtaa wa Buruburu Phase 1 mnamo Februari 19.
Polisi walisema mwili huo ulipatikana bila majeraha yoyote, Ilisemekana kasisi aliyehudumu katika kanisa la Redeemed Gospel Buruburu aliegesha gari lake katika duka la Tuskys mtaani humo kisha akaenda nyumbani kwa mwanamke huyo.
Mwanamke huyo mwenye umri wa miaka 40 aliambia polisi kwamba kasisi alikuwa ameenda kumuombea na hakujua alikuwa mgonjwa.
Aliwaambia polisi kuwa kasisi alianguka ghafla na kufa na kuongeza yalizua utata kwamba bali na kuwa pasta wake, alikuwa rafiki na ndio maana walishiriki maombi pamoja. Jirani wa mwanamke huyo alithibitisha kuwa kasisi alikuwa akimtembelea mara kwa mara mwanamke huyo.
Tukio hilo lilivutia umati mkubwa huku baadhi ya wakazi wa mtaa huo wakisema huenda kifo cha pasta huyo kilitokana na matumizi ya dawa za kuongeza nguvu za kufanya mapenzi.
Majirani walidai kwamba mwanamke aliyemwalika kasisi huyo alikosana na mumewe kufuatia mzozo wa kifamilia.
Polisi walimzuilia mwanamke huyo kumhoji kuhusu kisa hicho kisha wakamuachilia baadaye.
Mwili ulipelekwa katika chumba cha kuhifadhia maiti cha City kufanyiwa upasuaji.
Waumini wa kanisa la Redeemed Gospel Buruburu walifika katika eneo hilo na kuondoa gari la pasta huyo ili kuzuia wanahabari kulipiga picha.
Askofu mkuu wa kanisa la Redeemed, Arthur Kitonga alimtetea kasisi huyo dhidi ya lawama kwamba aliuawa na dawa za kuongeza nguvu za kiume akisema alikuwa mtu mwadilifu.
Alisema kasisi huyo alienda kwa mwanamke huyo kufanya maombi. 
Hata hivyo, haikufahamika kwa nini mwili wake ulipatikana katika chumba cha kulala. Waumini wa kanisa hilo pia walimtetea pasta wao wakisema alidumisha viwango vya juu vya maadili na utakatifu.
Katika kisa kingine kilichogonga vichwa vya habari, pasta mmoja wa Embu alipatikana katika chumba cha hoteli mjini Karatina akiwa na mke wa muumini wake.
Pasta Anthony Maina wa kanisa la Eastern Gate la dhehebu la Kenya Assemblies of God, alinusurika mume wa mwanamke huyo alipompata katika hoteli hiyo mchana. Ilisemekana kuwa mume wa mwanamke huyo aliwafuata aliposhuku mienendo ya mkewe.
Baadaye pasta huyo aliyelazimika kutimua mbio aliomba msamaha akisema hakuzini na mwanamke huyo lakini wakuu wa kanisa la KAG walimsimamisha kazi wakisema alikuwa ameenda kinyume na kanuni za kanisa.
Askofu Moses Muthee wa eneo la Mashariki la dhehebu la Kenya Assemblies of God aliyehubiri alitangaza kwamba alimsimamisha kazi pasta huyo kwa muda usiojulikana uchunguzi ukamilike Alisema kufuatia kisa hicho pasta Maina hangeweza kuendelea kuongoza shughuli za kanisa.
Katika Kaunti ya Nandi wanawake walitaka mhubiri aliyedaiwa kumtunga mimba mwanafunzi wa shule ya upili na baadaye kutuma vitisho vya kumuua mamake akamatwe.
Wakiongozwa na mwakilishi wa wanawake Zippora Kering na mwenyekiti wa Maendeleo ya Wanawakewa kaunti Sarah Kosgey na Irene Magut, mratibu wa Nandi Women Peace Link walitaka polisi waharakishe uchunguzi ili mhubiri huyo wa kanisa maarufu lililo kaskazini mwa Rift Valley akamatwe. 


