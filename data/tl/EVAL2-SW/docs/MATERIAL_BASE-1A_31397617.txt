
Wahamiaji 6,500 waokolewa pwani ya Libya

September 16, 2016

TRIPOLI,Libya

WAHAMIAJI zaidi ya 6,500,wameokolewa nje ya pwani ya Libya juzi, kupitia operesheni 40, tofauti za uokozi ikiwa ni idadi kubwa ya wahamiaji walionusurika,katika safari za hatari za kuingia Ulaya katika siku za hivi karibuni.
Kikosi cha ulinzi wa pwani kilisema kwamba uokoaji huo wa wahamiaji 6,500 uliwezekana kupitia operesheni 40 tofauti, zilizojumuisha meli za Kitaliano, mashirika ya kibinadamu pamoja na Shirika la Kulinda Mipaka ya
Umoja wa Ulaya Frontex.
Picha za kushtusha za moja ya operesheni hizo za uokoaji, ziliwaonesha wahamiaji wapatao 700 wakiwa wamekusanyika
katika boti ya kuvulia, huku wengine wakioneka wanajitosa kutoka katika boti hiyo wakiwa wamevalia makoti ya kuokoa
maisha, wakijaribu kuogelea ili wawafikie waokoaji.
Mtoto mwenye umri wa siku tano, alikuwani miongoni mwa wahamiaji waliokolewa pamoja na watoto wachanga wengine,
ambao walibebwa juu kwa juu kwa kutumia helikota ya uokozi na haraka kufikishwa hospitali moja nchini Italia, hayo ni kwa mujibu wa Madaktari Wasio na Mipaka (MSF), ambao walishiriki katika operesheni hizo za uokozi ambapo
siku ya jumapili pekee, zaidi ya wahamiaji 1,100 waliokolewa wote katika eneo moja.
Kwa mujibu wa Shirika la Kuhudumia Wakimbizi la Umoja wa Mataifa (UNHCR), lilisema idadi jumla ya wahamiaji
waliowasili nchini Italia, hadi sasa imeshatimia 112,500, ikiwa imepungua kidogo ikilinganishwa na ya mwaka uliopita, ambayo ilifika wahamiaji 116,000 katika wakati kama huu Kawaida wahamiaji hao huondokea nchini Libya, wakati bahari ikiwa shwari huku boti zikitegemea upepo wa kusini kuzisukuma katika bahari ya kimataifa.
Waokoaji wa kikosi cha Italia walitabiri kwamba kuboreka kwa hali ya hewa, kutawahamasisha zaidi wahamiaji kufunga safari za hatari za kuvuka bahari ya Mediterania.
Boti zinazotumika kwa safari hizo mara nyingi zinakuwa dhaifu, haziwezi kubeba idadi kubwa ya watu wanaojazwa ndani yake.
Pamoja na hayo, baadhi ya wahamiaji huanza safari hiyo wakiwa hawana afya nzuri na hivyo hushindwa kuhimili safari za aina hiyo hata pale bahari inapokuwa imetulia.
Tokea mwaka huu ulipoanza zaidi ya wahamiaji 3,000, walipoteza maisha wakiwa majini wakijaribu kuelekea nchini Ugiriki au Italia.
Hilo ni ongezeko la asilimia 50 ikilinganishwa na mwaka jana, katika wakati kama wa sasa huku wahamiaji wengine 204,000 wakivuka bahari ya Mediterania na kuingia barani Ulaya katika miezi sita ya kwanza ya mwaka huu.
UNHCR lilisema bara la Ulaya linakabiliana na mgogoro mkubwa wa wahamiaji kuwahi kutokea tangu vita vikuu vya pili vya dunia


