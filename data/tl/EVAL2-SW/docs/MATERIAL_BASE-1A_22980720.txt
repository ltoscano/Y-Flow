
Meneja Exim arudia ushahidi kesi ya bilioni 7/-

Imeandikwa na John Mhala, Arusha

Imechapishwa: 22 Septemba 2016

SHAHIDI wa tatu katika kesi inayowakabili waliokuwa wafanyakazi 13 wa Benki ya Exim, tawi la Arusha na mfanyabiashara Fredrick Umio (43), amerudia kutoa ushahidi kwa mujibu wa sheria na kuwasilisha nyaraka kadhaa za benki hiyo zilizotumika katika wizi wa zaidi ya Sh bilioni saba.

Shahidi huyo alitoa ushahidi siku za nyuma, amerudia leo na kuiomba Mahakama kupokea nyaraka hizo ukiwa ushahidi katika kesi hiyo.
Umio ni Meneja Mkuu wa Exim tawi la Arusha. amekabidhi majina na akaunti za dola na fedha za Kitanzania zilizotumika kuingiza miamala ya dola kutoka katika akaunti hizo kutoka katika kampuni binafsi za utalii na Mamlaka ya Hifadhi ya Taifa (NCAA).
Mawakili hawakuwa na kipingamizi kuhusu nyaraka hizo.
Umio amefanya hivyo baada ya kuombwa na Mwendesha Mashitaka wa Serikali, Poul Kaduchi, alipotakiwa kufanya hivyo mbele ya Hakimu Mfawidhi wa Mahakama ya Arusha/Arumeru, Deusdedit Kamugisha na kudai kuwa nyaraka hizo pia aliziwasilisha katika Ofisi ya Upelelezi ya Makosa ya Jinai Arusha (RCO), mwaka jana.
Amesema, nyaraka hizo aliziwasilisha ofisi ya RCO Arusha, baada ya kuombwa kwa maandishi na ofisi hiyo na yeye kupata baraka kutoka kwa viongozi wake wa juu wa benki hiyo, walioko jijini Dar es Salaam na bila kipingamizi alifanya hivyo kwa kudurufu kutumia mfumo wa kibenki.
Shahidi huyo amesema akaunti za benki alizokabidhi Polisi na mahakamani hapo ni pamoja na ya NCAA yenye namba 0310818901 na nyingine za Mosses Chacha namba 0031023792 na 0031022590, ya Gervas Kimaro 0031023771 na ya Nuru Sanga namba 5791555000.
Nyingine ni ya Epharahimu Ngoda 5795276654, Tumaini Mwandago 5795340108 na ya Ernest Kamsakila namba 5795630301.
Meneja alikabidhi akaunti hizo na mfumo wa uwekaji fedha taslimu wa dola na fedha za Kitanzania katika akaunti hizo, hundi, vocha, fomu ya fedha na mihuri ya watunza fedha za akaunti hizo.
Amesema alifanya hivyo, baada ya kuhamishiwa hapo akitoka Moshi Julai 8 mwaka 2013 na kukuta malalamiko ya wateja na NCAA na kampuni za kitalii kuwa fedha zao zilizokuwa katika akaunti zao katika Benki ya Exim zimepotea na upelelezi ulipoanza na kuambiwa kukabidhi vitu hivyo kwa nyakati tofauti.
Wafanyakazi 13 hao wa Benki ya Exim na mfanyabiashara Umio wanatuhumiwa kuiba kwa kughushi, kutakatisha fedha na kuiba kwa mfumo wa mtandao kiasi cha zaidi ya Sh bilioni saba katika mwaka 2011 hadi 2012 kwa nyakati tofauti.


