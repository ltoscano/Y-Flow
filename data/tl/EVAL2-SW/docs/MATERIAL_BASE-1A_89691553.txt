
Uzibaji meno ya watoto kwa zebaki hatari kwa ubongo

Imeandikwa na Lucy Lyatuu

Imechapishwa: 14 Oktoba 2016

ASASI isiyo ya kiserikali inayojishughulisha na mazingira (AGENDA), imeiomba serikali kuacha matumizi ya dawa ya kuziba meno ambayo ina zebaki ijulikanayo kama ‘dental amalgam’ kwa kuzibia meno ya watoto kwa kuwa yanaathiri ukuaji wa ubongo wa mtoto na mfumo wa ufahamu.
Ofisa Programu Mkuu wa Agenda, Silvani Mng’anya alisema hayo jana jijini Dar es Salaam katika maadhimisho ya kupinga matumizi ya zebaki katika tiba za meno kwa watoto wadogo kwa nchi za Afrika.
“Oktoba 13 ya kila mwaka ni siku ya kukuza uelewa kwa suala maalumu kuhusiana na kuondoa matumizi ya dental amalgam katika tiba ya meno,” alisema Mng'anya.
Zebaki (mercury) ni madini yenye sumu ambayo huathiri ukuaji wa ubongo wa watoto na mfumo wa fahamu, hata kwenye hatua ya ujauzito. 
Ni kwa sababu hiyo asasi hiyo iliweka siku kuzitaka nchi kuondoa matumizi ya dental amalgam kwenye kuziba meno na hasa ya watoto.
Alisema 'Dental amalgam' ina zebaki kiasi cha asilimia 50, hakuna sababu za msingi za kuendelea kutumia dawa hiyo kwa kuwa dawa nyingine ambazo hazina zebaki zipo barani Afrika na duniani kote.
Mng'anya alisema mkataba wa kimataifa wa Minamata uliopitishwa na zaidi ya nchi 140 ikiwemo Tanzania huko mji wa Kumamoto nchini Japan unazitaka nchi duniani kupunguza matumizi ya dawa hiyo.
Alisisitiza kuwa hadi sasa nchi 128 zimesaini mkataba huo na nchi 32 zimeshauridhia, nchi hizo ni bora zidhihirishe kimatendo nia waliyoionesha wakati wanasaini mkataba huo.
“Kuacha matumizi ya dental amalgam kwa kuziba meno ya watoto inawezekana kwa kuwa dawa ambazo hazina zebaki, zipo na ni bei nafuu ukizingatia gharama kubwa ya kusafisha mazingira na hasara kwa jamii inayotokana na athari za zebaki,” alisema.
Alisema gharama ya kutumia dawa zisizokuwa na zebaki (pamoja na usafishaji wa mazingira) ni takribani nusu ya kutumia dawa yenye zebaki na hivyo kuzifanya nchi zinazoendelea, kumudu kutibu meno kwa njia hiyo hasa kwa maeneo yasiyokuwa na umeme au zahanati za huduma ya kutibu meno.
“Tunaitaka serikali kuchukua uamuzi wa dhati ili kuachana kabisa na matumizi ya dental amalgam kwa ajili ya kuziba meno ya watoto, kidunia,” alisema Mng'anya na kusisitiza nchi nyingine Afrika kudhibiti matumizi hayo.
Alisema juhudi zinaendelea katika kila kona ya Bara la Afrika na hivyo kuwafanya watu kufahamu athari za zebaki kwa afya na mazingira.
Baadhi ya nchi zinazoendeleza juhudi hizo ni Benin, Cameroon, Ivory Coast, Ethiopia, Guinea, Ghana, Kenya, Mauritius, Senegal, Afrika Kusini, Tanzania na Tunisia.


