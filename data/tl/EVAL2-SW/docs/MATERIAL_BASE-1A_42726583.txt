
Tujihadhari na ngono kupitia mitandao
Mtu mmoja alinipigia simu kuniuliza swali kuhusu biashara ya ngono katika mitandao ya kijamii. Pia aliniuliza kuhusu wajibu wa Serikali na wataalamu wa Teknolojia ya Habari na Mawasiliano (Tehama) katika kupambana na biashara hiyo.
Katika makala haya nitaongelea mambo kadhaa kuanzia biashara yenyewe, wajibu wa Serikali, wazazi na jamii.
Ukiangalia takwimu za watu walioko katika mitandao sasa hivi, utagundua asilimia 80 wameangalia vitu vinavvyohusu ngono kama siyo picha basi kujifunza jinsi ya kutongoza, staili ya kufanya ngono au kutafuta dawa za kuongeza hamu ya kufanya mapenzi.
Hivi ndivyo vitu vinavyotafutwa zaidi na watu kuanzia kazini , majumbani, vyuoni na katika simu za mkononi.
Ni kweli kwamba hivi sasa kuna biashara kubwa ya ngono inayohusisha mitandao ya kijamii na biashara hii haijaanza leo wala jana.
Lakini kukua kwa mitandao ya kijamii, kumeimarisha zaidi biashara hii mpaka kufika kilele ambacho hakijawahi kuonekana katika historia ya mwanadamu .
Kuanzia Facebook , Whatsapp, Instragram na mitandao mingine, kuna mamilioni ya watu wameanzisha makundi kwa ajili ya kuelimishana na kuweka picha hizi, lakini hapo hapo wapo wanaojiuza kwa kuweka picha zao pamoja na mawasiliano. 
Katika mitandao ya kijamii kama Facebook kwa mfano, kuna sheria kuhusu picha zilizotungwa na kampuni yenyewe, kwa hiyo ni rahisi picha chafu kuondolewa na Facebook wenyewe moja kwa moja.
Wenye blogu au tovuti zenye picha za ngono au zinazotumia picha za ngono kujiongezea kipato, wengi hawana elimu ya sharia za mitandao.
Hawa kimsingi, ni watu wanaotafuta kutoka kimaisha na kujiongezea vipato kupitia masuala ya ngono.
Dunia nzima, watu wote wanaoendesha tovuti zenye picha za ngono huwa na maelezo kuhusu tovuti hizo na kusisitiza watu wenye umri sahihi kutembelea tovuti zao.
Katika nchi zilizoendelea, Serikali zimeweka sheria kali kwa wanaoendesha tovuti hizi na huduma nyingine zinazohusu ngono. Hapa kwetu bado na tumekuwa waoga au tunadai suala hilo halipo kwa kujifanya tuna maadili.
Ni vizuri Serikali kupitia Mamlaka ya Mawasiliano Tanzania (TCRA) kulizungumzia suala hili na pengine kuboresha baadhi ya vipengele vya sheria ya mawasiliano nchini ili kuingiza masuala ya waendeshaji wa mitandao ya ngono. 
Serikali kupitia TCRA inaweza kushirikiana na asasi zinazohusu ukimwi na nyingine za kijamii kuandaa elimu kwa umma kuhusu ubaya wa hili.
Kama mzazi anajijua anaangalia tovuti hizi au amejiunga katika makundi katika mitandao ya kijamii, ajue huwa anaacha kumbukumbu katika kifaa chake kama ni simu au kompyuta na kama asipofuta ni rahisi kwa mtoto wake kuzifikia na yeye kutembelea na kujifunza visivyomhusu Nihitimishe kwa kusema kompyuta na vifaa vingine ni muhimu kwa maisha yetu ya kisasa endapo vitatumika kwa njia sahihi na kwa watu sahihi waliopata elimu na maelekezo sahihi. Tutumie Tehama na vifaa vyake kama nyenzo ya kuendelea kimaisha.
Kwa watoto kama wanapenda kompyuta waachwe watumie ila wapewe muda maalumu na kuelimishwa zaidi, ili waje kuwa mabingwa katika fani mbalimbali za kompyuta au zinazohusisha kompyuta


