
Temeke wasichana mabingwa ARS

Imeandikwa na Mwandishi Wetu

Imechapishwa: 12 Septemba 2016

TIMU ya soka ya wasichana ya Temeke imekuwa bingwa wa mashindano ya vijana chini ya umri wa miaka 17 ya Airtel Rising Stars (ARS) baada ya kushinda kwa mikwaju ya penalti 5-4 dhidi ya Ilala.

Mechi hiyo ilikwenda kwenye mikwaju ya penalti baada ya kutoka sare ya mabao 2-2 katika muda wa kawaida. Ilala ndio iliyokuwa ya kwanza kupata bao katika dakika ya 9, mfungaji akiwa ni Dinangwe Atupele kabla Nasma Ramadhan kuifungia bao la pili katika dakika ya 53. 
Mabao hayo yaliongeza hamasa kwa Ilala na kuendelea kutawala mchezo. Temeke ilirudi kwenye mchezo katika dakika ya 59 baada ya Batuli Hassan kusawazisha bao la kwanza kabla Shamimu Hamis hajasawazisha la pili na kuwa sare ya mabao 2-2 katika dakika ya 62.
Timu hizo zilimaliza dakika 90 kwenye sare ya 2-2 na hata baada ya muda wa nyongeza kumalizika, matokeo yalibaki hivyo hivyo. Baada ya hapo ilikuja zamu ya penalti ambapo Temeke ilipata penalti kupitia kwa Shamimu, Oppa Masoud, Christina Daudi, Yustina Mboje na Eva Wailes huku Ilala ikipata penalti zake kupitia kwa Jackline Albert, Zainabu Mrisho, Grace Tom na Eva Charles.
Wakati huo huo, timu ya Temeke wavulana wamekuwa washindi wa tatu wa michuano hiyo baada ya kuifunga Kinondoni kwa mikwaju ya penalti 5-4 baada ya kutoka sare ya bila kufungana katika muda wa kawaida.
Mechi hiyo ambayo ilikuwa na upinzani mkali na kusababisha makocha wa kila upande kushindwa kutulia kwenye viti vyao ilianza kwa kasi huku kila timu ikitafuta bao la mapema.
Hata hivyo juhudi zote hazikuzaa matunda kwani washambuliaji walikuwa wakipoteza nafasi walizozipata. â€œMechi ilikuwa ngumu mno na sio ajabu mshindi kupatikana kwa njia ya penalti" amesema Everist Katomondo, kocha wa Kinondoni.
Ameipongeza Temeke kwa ushindi. Katomondo alipongeza timu shiriki kwa kuonesha vipaji vya juu kwa muda wote wa mashindano.
Kocha wa Temeke Swawwal Bilanga aliwapongeza wachezaji wake kwa kucheza vizuri na hasa kwenye penalti na kupata ushindi.
Temeke walishinda penalti zao kupitia kwa Ramadhan Kawambo, Frank Mlawa, Suleiman Suleiman, Ismail Kovu na Salum Salum. Said Maulid alikosa penalti kwa upande wa Temeke.
Kinondoni ilishinda penalti zake kupitia kwa Shaban Mohammed, Ally Hamis, Muhando Mustapha na Salum Yusuph. Michael Gerald na Salum Shaban walikosa kwa upande wa Kinondoni. Aidha timu ya Kinondoni wasichana ilipata nafasi ya tatu baada ya kuifunga Arusha kwa mabao 10- 2.


