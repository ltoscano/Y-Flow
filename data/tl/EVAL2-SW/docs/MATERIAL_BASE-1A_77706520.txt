
Basi laua mwanafunzi Igunga

Imeandikwa na Lucas Raphael, Igunga

Imechapishwa: 08 Septemba 2016

MWANAFUNZI wa shule ya msingi Iborogelo wilayani Igunga mkoani Tabora, Aziza Selemani (16), amefariki dunia kwa ajali ya kugongwa na basi wakati akivuka barabara. 

Diwani wa Kata ya Iborogelo, Nsimbalugobi Ndali alisema, ajali hiyo ilitokea Jumanne, wiki hii, saa 5 asubuhi wakati mwanafunzi huyo aliyekuwa akisoma darasa la tano wakati akivuka aligongwa na basi lililokuwa na mwendo kasi likitoka Mwanza kwenda Dar es Salaam na kupoteza maisha papo hapo.
Diwani huyo pamoja na wananchi wa kata hiyo, waliiomba serikali kuweka matuta ili kunusuru maisha ya wananchi kwa kuwa katika kipindi cha miaka mitatu zaidi ya watu 11 wasameshapoteza maisha kwa kugongwa na magari.
Mganga Mfawidhi wa Hospitali ya Wilaya, Melchades Magongo alikiri kupokea maiti ya mwanafunzi huyo na kusema uchunguzi wa awali unaonesha kuwa alifariki dunia kutokana na kukanyagwa vibaya sehemu mbalimbali za mwili wake.
Kamanda wa Polisi Mkoa wa Tabora, Hamisi Issa alithibitisha kugongwa kwa mwanafunzi huyo hadi kufariki dunia.
Kamanda Issa alisema basi lililomgonga mwanafunzi huyo ni mali ya Kampuni ya Super Sami lenye namba za usajili T 819 DEN linalofanya safari kati ya Mwanza
- Dar es Salaam, ambalo dereva wake Ally Shabani (32) anashikiliwa na Polisi na upelelezi utakapokamilika atafikishwa mahakamani kujibu tuhuma inayomkabili.


