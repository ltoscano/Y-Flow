Kwa Magufuli, vita dhidi ya mafisadi iwe kwa vitendo
Nov 11, 2015

WAHENGA walinena; nyota njema huonekana asubuhi. Rais wa Awamu ya Tano, John Magufuli anaonekana kuanza na mguu mzuri kwa kusimama upande wa walio wengi na kuonekana, kupitia kampeni zake zilizomwingiza madarakani, kuwa anakerwa sana na rushwa na ufisadi.
Ni ukweli, rushwa na ufisadi ni kero nambari moja ambayo umma unataka Rais aliye madarakani amaanishe kwa vitendo, kuwa yuko tayari kupambana kuipunguza kwa kiwango kikubwa. Na hakika, umma utakuwa nyuma yake katika kupambana dhidi ya rushwa na ufisadi ukiwa na Rais wao.
Rais John Magufuli anafanya vema kabisa kwa kuanza na Serikali yake ikiwamo watendaji. Kwamba hana namna isipokuwa, kuonyesha anaaminisha anaposema anachukia rushwa na ufisadi kwa kuanza na kuunda Serikali yenye watendaji waadilifu na wasio na kashfa za rushwa na ufisadi. Pia kuwamulika watendaji wengine wenye kuhusishwa na rushwa na ufisadi. Kwa kufanya hivyo, Rais atakuwa amewasha moto wa ajabu utakaowatetekeza wala rushwa na mafisadi wengi. Nafuu ya maisha kwa wanyonge walio wengi itaanza kupatikana.
Hayo yatakuwa ni mapinduzi makubwa kimfumo yatakayobaki katika historia ya kukua kwa nchi yetu kwa karne nyingi zijazo. Bila shaka, kuna changamoto ndogo na kubwa katika kutekeleza mapinduzi haya, lakini, tuna lazima ya kuzikabili na kuzishinda kwa pamoja kama taifa.
Na kuna waliotutangulia kufanya mapinduzi ya kimfumo na wamefanikiwa. Tuone mfano wa nchi ya Singapore. Imeandikwa, kuwa Singapore, ‘chunusi kwenye uso wa Malaysia ’, ina eneo dogo sana (kilomita-mraba 646 sawa na eneo la Jiji la Chicago , Amerika). Idadi ya watu haifikii milioni tano, ambao wamejigawa ki-uzawa; yaani, wa-Hindi, wa-Malay na wa-China. Zaidi, wamejigawa ki-dini; yaani, wa-Islamu na wa-Budha. Masuala ya siasa, ubaguzi wa rangi au dini hayaruhusiwi kuwa viini-zungumziwa na wasanii.
Kisiwa cha Singapore kilianza kama kijiji cha wavuvi wachache. Kilijaa mabwawa ya mbu wengi wenye kueneza ugonjwa wa malaria. Bandari na madhari ya ufuko wake kulijaa mitumbwi. Walevi wa dawa za ‘opium’ walijaa kwenye sehemu walikoishi jamii ya wa-China, ambao walikuwa wakichungulia madirishani na huku wamewaka chakari, mbali ya wacheza kamari na kusheheni biashara ya u-malaya na u-shoga (changudoa).
Licha ya sifa hizo mbaya, Kisiwa cha Singapore kilikuwa kikishindaniwa kati ya Uingereza na China kutokana na jiografia yake. Waingereza walikitawala kwa muda wa miaka 149 kwa lengo la kukifanya mahali pa biashara na maghala/soko kubwa kama Hongkong, kwa masoko makubwa ya kikoloni ya kifedha na dhidi ya biashara ya dawa za kulevya chini ya China.
Mwaka 1963 kilijitawala chini ya Muungano wa Malaya na Majimbo ya Sabah na Sarawak. Lakini Muungano ulivunjika 1965 kutokana na wa-China na wa-Malaysia kugombana. Vyuo vikuu vilijaa wasomi wa itikadi za mrengo wa kushoto; ma-Komunisti waliiingilia vyama vya wafanyakazi; na haikuwa na jeshi la ulinzi. Haikuwa na maliasili na eneo la kuzidi kupanuka; mji mchafu wa kunuka; mifereji ya maji machafu na taka kila mahali; na ajira haba.
Zaidi, ilikuwa inaagiza maji na chakula kutoka nje ili kusaidia lishe nchini ingawa ilikuwa na nguruwe, matunda na mboga; majitaka yalinuka kila mahali; na ajira haba sana kiasi cha asilimia 14; na wenye manywele marefu kutapakaa kila mahali.
Singapore ilijiuliza maswali mazito: Singapore inaishi katika ulimwengu wa hali gani? Singapore imetoka, iko na inakwenda wapi? Singapore itilie mkazo mafunzo gani shuleni ili kuweza kufanikisha ndoto ya maisha bora kwa wananchi wake?
Singapore iliamua kujijenga ili kujikomboa kutoka madhambi, majuto na mavune ya miaka mingi kabla ya 1960. Ilipiga marufuku makasino, kamari na kuongeza kodi kwa tumbaku, na vinywaji vikali; na kudhibiti biashara ya dawa za kulevya.
Ili kudhibiti umasikini na mazoea yasiyo ya maadili mema, serikali ililivalia njuga suala la kupambana na rushwa na ufisadi ili ifanikiwe kupunguza umasikini. Singapore ilianza kufyeka na kujenga upya bandari na madhari yake, ingawa iliashiria kutambulika kama nchi itakayojiunga na maswaiba wa nchi fukara za Dunia ya Tatu. Lakini Singapore ilijinasua kuitwa hivyo. Wafanyakazi walihimizwa kuchapakazi.
Leo hii, Singapore ni bandari-ghala (entrêport) kubwa kwa nchi zote za Australia, New Zealand na Asia Mashariki ya Mbali. Biashara ya huko ni kubwa sana; haiwezi kulinganishwa na biashara inayopita Dar es Salaam kwenda nchi za jirani.


