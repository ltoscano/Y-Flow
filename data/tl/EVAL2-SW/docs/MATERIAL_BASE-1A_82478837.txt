

MATAIFA na taasisi kubwa za fedha duniani mara nyingi hukutana na viongozi wa Afrika kujadili namna wanavyoweza kusaidia ukuaji wa uchumi na maendeleo endelevu kwa bara hilo.
Hilo linaenda sambamba na ukuaji wa uchumi katika miaka ya karibuni licha ya changamoto zilizopo sasa zinazotokana na kuleg lega kwa uchumi wa dunia.
Katika majadiliano hayo, mataifa makubwa au taasisi hizo husisitiza matumizi mazuri ya fedha wanazotoa iwe kama mikopo au misaada kutokana na ufisadi kulitafuna bara hili.
Hata hivyo, mataifa hayo makubwa na taasisi hizo za fedha wana mchango wao katika uendekezaji wa madudu yanayotokea Afrika linapokuja suala la utumiaji wa misaada au mikopo hiyo.
Namna ni nyingi inaweza kuwa kuruhusu fedha zilizopatikana kifisadi kuingia katika akaunti za mabenki yao au kuwezesha ukwepaji wa kodi kwa kujua au kutojua.
Mfano mzuri ni ripoti ya hivi karibuni, ambayo ndiyo makusudio ya makala haya inayozinyooshea kidole taasisi kubwa za fedha kwa kuchochea vitendo vya ukwepaji kodi.
Kwa mujibu wa Shirika la Misaada la Oxfam la Uingereza, kiwango kikubwa cha mikopo inayotolewa na Kitengo cha Utoaji Mikopo cha Benki ya Dunia- Afrika kinaenda kwa kampuni zinazoficha mali katika maficho ya wakwepa kodi.
Kwa mujibu wa Oxfam, asilimia 84 ya uwekezaji wa kitengo hicho-International Finance Corporation (IFC), katika eneo la Kusini mwa Jangwa la Sahara Afrika mwaka 2015 ulikwenda kwa kampuni ambazo utumiaji wake wa maeneo ya kuficha fedha ili kukwepa kulipa kodi, hauna uhusiano bayana na kazi yao na kuna kiwango cha chini cha uwazi.
Ikijibu ripoti hiyo, IFC ilisema uchambuzi wa Oxfam umevurugwa na kwamba katika visa vyote kitengo hicho huzitaka kampuni zinazoendesha miradi yake kuheshimu sheria zinazotumika, ikiwa ni pamoja na sheria kuhusu kodi.
Lakini kwa mujibu wa ripoti ya Oxfam, IFC iliwekeza zaidi ya dola bilioni 3.4 katika ukanda huo wa Kusini mwa Jangwa la Sahara Afrika mwaka 2015 na asilimia 75 ya kampuni 68 ilizozipatia mikopo zilikuwa zikitumia maeneo yanayotumiwa na wakwepa kodi.
“Kwa kuruhusu uwekezaji katika maeneo hayo kunazinyima nchi masikini mapato zinayohitaji kupambana na umasikini na kukosekana usawa,” alisema Nick Bryer, Mkuu wa Oxfam anayehusika na ukosefu wa usawa. 
Lakini IFC imeendelea kudai Oxfam limetumia fikra zisizo sahihi kwamba kampuni zinazopatikana katika maeneo hayo bila shaka zilikuwa zikikwepa kodi.
“Ripoti hii inamaanisha kuwa mamlaka zote za nje au vituo vya fedha vya nje ni maeneo salama ya kodi, kwa kuwa tu ni nje, na kuwa uwekezaji katika biashara kubwa za kimataifa ni ukwepaji kodi,” alisema Frederick Jones, msemaji wa IFC, wakati alipozungumza na Mfuko wa Hisani wa Thomson Reuters.
“Kuna matumizi halali ya mifumo inayopatikana katika visiwa wanavyoita ‘pepo salama’. Matumizi sahihi ya vituo vya fedha katika maeneo hayo kunaweza kuongeza mtaji binafsi kwa ajili ya uwekezaji unaowasaidia watu masikini.”


