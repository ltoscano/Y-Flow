
Bocco azijutia nafasi za ushindi kwa Simba
Dar es Salaam. Nahodha wa Azam, John Bocco amesema walistahili kushinda dhidi ya Simba kwani walimiliki mpira kwa kipindi kirefu na kukiri matokeo ya sare waliyopata ni mabaya kwao.
Bocco alisema matokeo hayo ni mabaya katika harakati zao za kuwania ubingwa msimu huu kwani wapinzani wao, Yanga wamezidi kuwaacha mbali kwa pointi.
Azam ipo nafasi ya pili kwenye msimao wa ligi ikiwa na pointi 59 ikizidiwa pointi sita na vinara wa ligi hiyo, Yanga wenye pointi 65 kileleni.
Bocco alisema walitakiwa kuifunga Simba ili kukoleza mapambanao yao ya ubingwa dhidi ya Yanga, lakini sare imewapunguzia kasi.
“Haya matokea si mazuri kwetu kwani kama tungeshinda tungezidi kuwapa presha wapinzani wetu katika mbio za ubingwa, lakini sasa wametuacha pointi sita, ni nyingi,” alisema Bocco.
Nahodha huyo alisema watapambana hadi dakika za mwisho ili kujua nani atakuwa bingwa msimu huu. Azam na Yanga ndiyo zimekuwa na vita kali ya kuwania ubingwa msimu huu kila mmoja akitaka kumuonyesha mwenzake yeye ni mbabe. (Oliver Albert)


