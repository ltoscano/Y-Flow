
Gerrard kujiunga na LA Galaxy Julai
LONDON: NAHODHA wa Liverpool, Steven Gerrard atajiunga na klabu ya LA Galaxy ya Marekani hapo Julai mara tu pale atakapomaliza mkataba wake na The Reds, klabu hiyo imethibitisha.
“Tulijutuma sana kwenye pilka pilka zetu za kumnasa Steven na sasa tunasubiria kwa hamu kubwa kuuona mchango wake ndani na nje ya klabu atakapojiunga nasi,” Rais wa Galaxy, Chris Klein alisema.
Kwa upande wake Gerrard 34, mchezaji huyo ambaye ameihudumiwa Liverpool kwa kipindi cha miaka 17, ameeelezea furaha yake huku akisisitiza kuwa hajiungi na Los Angeles kwa liziko.
Hayo yametokana na dhana kwamba wachezaji wengi wa Uingereza ambao huhamia Marekani hupunguza makali yao uwanjani kutokana na ushindani wa kadri ulipo huko hivyo kuwafanya kulegea.
“Mwanzo kabisa nina furaha iliyoje kuwa tayari kuanza hatua nyingine ya taaluma yangu, niliwachagua kutokana na historia kubwa ya mafanikio waliyonayo na ningependa kuvuna zaidi nikiwa nao. Sikwendi kule kwa liziko ila kuendeleza mambo yangu ya uwanjani nikilenga ushindi mtupu tu,” Gerrard akasema. 


