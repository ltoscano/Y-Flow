
Tabora wahimizwa kuchagua wapenda soka

Imeandikwa na Lucas Raphael, Igunga

Imechapishwa: 11 Oktoba 2016

WAPENZI wa soka mkoa wa Tabora, wamehimizwa kuchagua viongozi watakaosukuma mbele soka la mkoa huo ambalo kwa sasa limerudi nyuma ukilinganisha na miaka iliyopita.

Akizungumza kwenye fainali ya kumtafuta bingwa wa tarafa ya Simbo,wilayani Igunga, Mbunge wa Jimbo la Ulyankulu, John Kadutu alihimiza kutumia fursa ya uchaguzi wa mwaka huu kuwachagua viongozi watakaorudisha heshima ya mkoa wa Tabora katika ulimwengu wa soka.
Alieleza kuwa viongozi wanaochaguliwa hawana nia ya dhati ya kuufanya mchezo wa soka upige hatua na kwamba fursa imepatikana mwaka huu kuchagua viongozi makini watakaorudisha heshima ya mkoa. Akizungumzia mashindano hayo ya Simbo Kadutu alisema yatakuwa hayana maana kama vipaji vinavyopatikana haviendelezwi na kulisaidia Taifa.
Alibainisha changamoto ya mashindano yanayofanyika vijijini kuwa ni kuviendeleza vipaji hivyo huku akiwataka wachezaji wa vijijini nao kuwa wavumilivu badala ya kutaka mafanikio ya haraka.
Fainali hizo pia zilihudhuriwa na mchezaji maarufu wa zamani wa Yanga na timu ya Taifa, Edibily Lunyamila aliyekuwepo kuhamasisha vijana kuupenda mchezo wa soka. 
Mashindano hayo ya tarafa ya Simbo,yamedhaminiwa na Mbunge wa Jimbo la Manonga, Seif Gulamali aliyetoa zawadi za fedha taslimu na kombe mbapo mshindi wa pili timu ya Makurumo ilipata Sh 700,000 na wa tatu timu ya Sungura ilipata Sh 500,000 huku bingwa timu ya Nyasa ikipata kombe na Sh 1,000,000.


