
Ligi kuu bara kuendelea leo

Imeandikwa na Grace Mkojera

Imechapishwa: 03 Septemba 2016

MECHI nne za Ligi Kuu Tanzania Bara zinatarajiwa kuchezwa leo kwenye viwanja tofauti kusaka pointi tatu muhimu zitakazowasaidia kuwa kwenye nafasi nzuri kwenye msimamo. 

JKT Ruvu itawakaribisha African Lyon kwenye Uwanja wa Mabatini, Mlandizi mkoani Pwani, Kagera Sugar dhidi ya Mwadui FC, Majimaji dhidi ya Mtibwa Sugar kwenye uwanja wa Majimaji Songea na Mbao FC dhidi ya Mbeya City kwenye uwanja wa CCM Kirumba Mwanza.
Maafande hao wa JKT Ruvu walianza kwa pointi moja katika mchezo wa ufunguzi dhidi ya Simba ambapo walitoka sare ya bila kufungana 0-0 katika mchezo uliochezwa kwenye uwanja wa Taifa, Dar es Salaam wiki iliyopita.
Inakutana na African Lyon ambayo haina matokeo mazuri baada ya kucheza michezo miwili na kuambulia pointi moja pekee dhidi ya Azam FC walipofungana katika mchezo wa ufunguzi bao 1-1 na kufungwa na Yanga 3-0.
Kutokana na matokeo yao yaliyopita, kila mmoja ni lazima atapambana ili kupata pointi tatu na kujiweka sehemu nzuri zaidi.
Aidha, Majimaji Fc itakuwa nyumbani kuikaribisha Mtibwa Sugar. Huenda hasira za kupoteza mechi mbili zilizopita wakazimalizia kwa wakata miwa hao. Majimaji haina pointi baada ya kupoteza ugenini dhidi ya Tanzania Prisons bao 1-0 na dhidi ya Azam FC 3-0.
Pia, Mtibwa Sugar inatafuta matokeo mazuri baada ya kushinda mchezo mmoja dhidi ya Ndanda FC mabao 2-1 na kufungwa dhidi ya Ruvu Shooting bao 1-0.
Kwa timu ya Mbao FC ina pointi moja ilizopata dhidi ya Stand United baada ya kutoka sare ya bila kufungana 0-0, ikifungwa mchezo dhidi ya Mwadui FC bao 1-0, hivyo, huenda ikapambana leo dhidi ya Mbeya City ambayo ina pointi nne ingawa pia inahitaji matokeo mazuri.
Pia, Kagera Sugar na Mwadui nazo zinahitaji ushindi kwani matokeo waliyonayo kila mmoja anahitaji pointi. Kagera ina pointi moja baada ya kutoka sare ya bila kufungana dhidi ya Stand United na Mwadui ina pointi tatu ikishinda dhidi ya Mbao 1-0 na kufungwa na Toto Africans 1-0.


