
NSSF yatoa mil.50/- kujenga kituo cha Polisi

Imeandikwa na Sophia Mwambe

Imechapishwa: 04 Oktoba 2016 Kuchapa Barua pepe

View Comments

SHIRIKA la Taifa la Hifadhi ya Jamii (NSSF) limechangia Sh milioni 50 kusaidia ujenzi wa Kituo cha Polisi Kiluvya Gogoni wilayani Ubungo mkoa wa Dar es Salaam.

Akizungumza wakati akikabidhi msaada huo kwa Kamanda wa Polisi Kanda Maalumu ya Dar es Salaam, Simon Sirro, Mkurugenzi Mkuu wa NSSF, Profesa Godius Kahyarara alisema msaada huo umetolewa kwa mujibu wa sera za shirika katika kusaidia jamii katika nyanja za elimu, afya, mazingira, michezo na maeneo mengine. 
Profesa Kahyarara alisema kutokana na jeshi hilo kupanua wigo ili kufika katika matukio kwa haraka zaidi, jeshi linalazimika kuongeza vituo maeneo mbalimbali ili kukabiliana na changamoto ya kukua kwa miji kwenda sambamba na ongezeko la uhalifu.
“NSSF imeona ni vyema ishiriki suala zima la kufadhili na kulinda jamii na mali zao kwani jamii hiyo hiyo ndio ambayo shirika linaitegemea kulichangia na kisha kutoa mafao kwake kwa mujibu wa sheria za hifadhi ya jamii,” alisema. 
Aliongeza kuwa pamoja na lengo la kuimarisha ulinzi kwenye maeneo yaliyo pembezoni mwa Jiji la Dar es Salaam, shirika hilo pia liliwezesha jeshi hilo katika ujenzi wa nyumba za polisi katika maeneo ya jijini, Zanzibar na Pemba.
Kamanda Sirro aliwashukuru NSSF kwa msaada huo na kuahidi kuzitumia fedha hizo kama ilivyokusudiwa. Pia alisema walitegemea kukimaliza kituo hicho mapema, lakini fedha zilikuwa hazitoshi kufanikisha kazi hiyo.
“Tutahakikisha kituo hicho kinaisha na kinakuwa na polisi na silaha za kutosha kwa kuwa kitakuwa ni Kituo cha Polisi cha Wilaya ya Ubungo,” alisema.


