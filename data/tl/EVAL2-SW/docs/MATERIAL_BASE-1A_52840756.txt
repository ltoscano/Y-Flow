Upande wa pili, Kupaza alimuua Mwivano? – 2
Apr 17, 2015

BAADAYE Peter Kupaza na Shari Goss waliondoka nchini na kwenda kuishi Marekani mwaka 1993, ambapo walifunga ndoa na kuishi pamoja, kama mume na mke katika Jimbo la Wisconsin kwenye mji wa Madison. Januari mwaka 1997, Mwivano Mwambashi Kupaza alikwenda Marekani kuungana na kaka yake, Peter Kupaza, pamoja na mkewe Shari Goss ambapo waliishi pamoja.
Baadaye Mwivano alianza kusoma Kiingereza kwenye Wisconsin English Collage, kilichopo mji wa Madison. Peter Kupaza na Shari Goss walitalikiana katikati ya mwaka 1997 baada ya Kupaza kumbaka dada yake Mwivano na kumpa ujauzito.
Baada ya kutengana Kupaza na Mwivano waliondoka kwenye nyumba waliyokuwa wakiishi na Shari, na kuhamia kwenye eneo jingine. Inadaiwa Kupaza alimlazimisha Mwivano kutoa ule ujauzito kwenye kliniki ya Madison ambapo kwa mujibu wa ushahidi uliopatikana kutoka kwenye kliniki hiyo, Mwivano alifanikiwa kuutoa ujauzito huo aliopewa na kaka yake.
Kwa mujibu wa ushahidi uliokusanywa kutoka kwenye kliniki hiyo, Mwivano alijaza fomu maalumu ya kutoa ujauzito sambamba na nakala kivuli (Photocopy) ya viza yake ya kuingia nchini Marekani pamoja na nakala kivuli nyingine ya leseni ya udereva, iliyotolewa katika Jimbo la Wisconsin.
Taarifa za kiuchunguzi kutoka kwenye maabara ya kuchunguza alama za vidole ilikuja kuthibitisha kwamba alama za vidole zilizopatikana kwenye fomu za kliniki ambayo Mwivano alitolea mimba zinafanana kabisa na alama za vidole zilizokutwa kwenye mabaki ya mwili uliookotwa ambao ulikuja kuthibitishwa kwamba ni wa Mwivano.
Baada ya polisi kukusanya ushahidi wote uliopatikana ikiwa ni pamoja na kumhoji Peter Kupaza, polisi hao walianza kupekua nyumba aliyokuwa akiishi Kupaza kwa kutumia mbwa maalumu waliokuwa wakimilikiwa na kampuni iliyokuwa ikijulikana kwa jina la Canine Solutions International. Mbwa hao wakiwa wanaongozwa na mwanamama aitwaye, Sandra Anderson, waliweza kugundua mabaki ya damu iliyoganda kwenye ukuta wa choo ambapo vipimo vya DNA vilikuja kuthibitisha kwamba damu ile ilikuwa ni ya Mwivano.
Polisi pia walikuta vitu ambavyo vilikuja kuthibitishwa na Shari kuwa vilikuwa vikimilikiwa na Mwivano. Vitu hivyo vilikuwa ni Biblia, saa ya mkononi, vito vya dhahabu na nguo, ikiwa ni pamoja na mifuko ya plastiki inayofanana na ile iliyohifadhia mabaki ya mwili wa Mwivano.
Kutokana na ushahidi uliopatikana Peter Kupaza alitiwa nguvuni kwa kutuhumiwa kumuua dada yake binamu, Mwivano Mwambashi Kupaza. Juni 18, 2000, Peter Kupaza ambaye alikuwa akitetewa na wakili aliyetajwa kwa jina la Catherine alifikishwa katika Mahakama ya Sauk County na kusomewa mashitaka ya kumuua dada yake Mwivano Mwambashi Kupaza na kuukatakata mwili wake na kisha kuutupa katika mto wa Wisconsin.
Mahakamani hapo walikuwepo pia wazazi wa Mwivano, ambao walisafiri wakitokea nchini Tanzania ili kusikiliza shauri hilo. Baada ya kusomewa mashitaka hayo ya mauaji ya dada yake, Kupaza alikanusha katakata kumuua dada yake, huku machozi yakimtoka alisema; “Mwivano ni dada yangu, Mwivano ni dada yangu wa damu, ni sehemu ya familia yangu, kamwe sikumuua, ninakanusha kabisa kutenda kosa hilo.”
Ukweli ni kwamba kesi hiyo ilivuta hisia za watu wengi waishio katika mji wa Madisoni ikiwemo jamii ya Wa tanzania katika mji huo, hivyo Mahakama ilikuwa ikifurika sana kila siku kesi hii ilipokuwa ikisikilizwa na wahudhuriaji wengi walikuwa wakitokwa machozi kwa kuhuzunishwa na unyama aliotendewa Mwivano Kupaza, binti mbichi wa miaka 25.
Kesi hiyo ambayo iliendeshwa kwa kutegemea zaidi ushahidi wa kimazingira, iliendelea kusikilizwa kwa upande wa mashitaka kuleta mashahidi wake. Akitoa ushahidi wake pale mahakamani, aliyekuwa mke wa Peter Kupaza, Shari Goss aliiambia Mahakama hiyo kwamba Kupaza alipokwenda nchini Marekani hakuwa na fedha za kujikimu na katika kipindi chote alichoishi naye hakuwahi kuwa na kazi hadi mwaka 1997, Mwivano alipowasili nchini Marekani na kuishi nao. Shari aliendelea kusema kwamba kuanzia mwaka 1997 ndipo kupaza alianza kufanya kazi.
Lakini wafanyakazi wenzake walipohojiwa walisema kwamba Kupaza hakuwahi kuajiriwa bali alikuwa kibarua wa kufanya kazi maalumu (Part-time job). Hiyo ilikuwa ni katika kukanusha madai ya Kupaza kwamba alimpa Mwivano kiasi cha dola zipatazo 1,500 za Marekani, kama nauli ya kurejea nchini Tanzania.


