
Ushindi upo, njooni- Simba

Imeandikwa na Grace Mkojera

Imechapishwa: 30 Septemba 2016

UONGOZI wa Simba umewaita kwa wingi mashabiki wake kujitokeza uwanjani kesho kushuhudia pambano dhidi ya Yanga kwani wanaamini watapata matokeo mazuri. 

Simba, kesho inatarajiwa kuwa mgeni wa Yanga kwenye Uwanja wa Taifa Dar es Salaam katika mechi ya Ligi Kuu bara.
Kwa mujibu wa taarifa ya msemaji wa Simba kwa vyombo vya habari jana, Haji Manara, kesho ni mwendelezo wa matokeo ya furaha hivyo mashabiki wao wajitokeze uwanjani kwa wingi kuwaunga mkono.
“Tunaamini mechi hiyo ni mwendelezo wa furaha kwa wanachama na mashabiki wetu kote nchini, hivyo wajitokeze kwa wingi na wanunue tiketi mapema ili kukwepa usumbufu kwa vile ni za kielektroniki,” alisema Manara.
Simba imejipanga kulipa kisasi katika mechi hiyo ngumu kwao baada ya kushindwa kuifunga Yanga mara mbili msimu uliopita. Kwa sasa ndio inaongoza msimamo wa ligi ikiwa na pointi 16 katika mechi sita ilizocheza.
Katika hatua nyingine, Manara alisema Simba inashukuru mfadhili wake Mohamed Dewji ‘Mo’ kwa kuanza kulipa mishahara ya wachezaji wa timu hiyo.
“Mo ameanza kulipa mishahara ya wachezaji, benchi la ufundi na Sekretarieti ya klabu na atafanya hivyo katika kipindi chote cha mpito kuelekea mabadiliko ya kimuundo ya klabu,” alisema Manara kwenye taarifa yake.
Hatua hiyo imefikiwa baada ya kujitoa kwa aliyekuwa mdhamini mkuu wa klabu hiyo, Kampuni ya Bia Tanzania (TBL). Kwa mujibu wa taarifa ya Mo pia atalipia kodi za nyasi bandia kwa ajili ya uwanja wa klabu hiyo Bunju na gharama nyingine za uendeshaji wa klabu.
“Uongozi wa Simba unamshukuru sana Mo, ukizingatia klabu kwa sasa haina mdhamini na unaamini uwekezaji huo ni chachu ya kuwarejeshea furaha Wanasimba na hatimaye kutwaa ubingwa wa Ligi Kuu msimu huu na misimu mingi ijayo,” alisema Manara.


