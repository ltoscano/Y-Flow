Magufuli Jangwani, Lowassa Taifa
Aug 19, 2015

KAMPENI za Uchaguzi Mkuu wa mwaka huu zinaanza rasmi mwishoni mwa wiki hii ambapo wagombea wa vyama vikuu vinavyowania nafasi ya urais watazindulia kampeni zao jijini Dar es Salaam.
Taarifa ambazo gazeti hili imezipata kutoka Chama Cha Mapinduzi (CCM) na Chama cha Demokrasia na Maendeleo (Chadema) zinaeleza kuwa wagombea wawili wanaowania kumrithi Rais Jakaya Kikwete kutoka vyama hivyo wataziweka hadharani ilani za vyama vyao katika siku hiyo.
Rais Mwema limeambiwa kwamba mgombea wa CCM, John Magufuli, atazindulia kampeni zake katika viwanja vya Jangwani jijini Dar es Salaam huku yule wa Chadema, Edward Lowassa, akipangwa kuzindua kampeni zake katika Uwanja Mkuu wa Taifa jijini Dar es Salaam.
Magufuli amepangwa kuzindua kampeni zake hizo siku ya Jumapili ijayo (Agosti 23) huku Lowassa akiwa amepanga kuzindua siku moja kabla, yaani Jumamosi ya Agosti 22.
Hata hivyo, gazeti hili limeambiwa kwamba wakati CCM tayari imekamilisha taratibu zote za kufanya mkutano huo wa Jangwani, mkutano wa Lowassa bado haujathibitishwa kwa sababu taratibu zote hazijakamilika. 
Tangu kufunguliwa kwake takribani miaka nane iliyopita, uwanja huo haujawahi kutumika kwa shughuli zozote za kisiasa na Raia Mwema limeambiwa kwamba mamlaka husika zina shaka na namna utakavyoweza kuhimili shughuli za namna hiyo.
Mmoja wa viongozi wa juu ndani ya Umoja wa vyama vinavyodai Katiba ya Wananchi (Ukawa), aliliambia gazeti hili kuwa kama hawatapata kibali cha kufanyia uzinduzi wao kwenye Uwanja wa Taifa, watatafuta sehemu nyingine kwa ajili ya shughuli hiyo.
“Kuna maeneo mengi jijini Dar es Salaam ambako tunaweza kufanya shughuli ya uzinduzi wa kampeni ya Lowassa. Tunaweza kufanya Kawe kwenye viwanja vya Tanganyika Packers au Mwembeyanga wilayani Temeke. Lakini lengo letu ni kufanyia Taifa,” alisema kiongozi huyo kutoka Chadema aliyezungumza kwa masharti ya kutotajwa jina kwa vile yeye si msemaji wa Ukawa.
CCM inatarajiwa kutoa ratiba kamili ya namna shughuli ya uzinduzi itakavyoedeshwa wakati wowote kuanzia leo lakini zipo taarifa kuwa umepangwa kuwa uzinduzi wa aina yake.
Zaidi ya kuonyeshwa moja kwa moja na vituo mbalimbali vya televisheni na kutangazwa redioni, wananchi wa Tanzania walio mbali na eneo la tukio, ndani na nje ya nchi wataweza pia kuona tukio hilo kwa njia ya mtandao.
Mara baada ya uzinduzi huo wa Dar es Salaam, Lowassa, Magufuli pamoja na wagombea wenza wao; Samia Suluhu Hassan na Juma Duni Haji, wataanza ziara ndefu ya zaidi ya miezi miwili kuzunguka nchi nzima kuomba kura kwa wananchi.
Raia Mwema linafahamu kwamba wapanga mikakati wa CCM na Ukawa tayari wametengeneza timu mbili tofauti; moja kwa ajili ya wagombea urais na nyingine kwa ajili ya wagombea wenza kwa ajili ya mizunguko hiyo ya kuwashawishi wapiga kura zaidi ya milioni 20 wanaotarajiwa kushiriki katika uchaguzi huo.
Kampeni za mwaka huu zitakuwa za aina yake kwa sababu kwa mara ya kwanza katika historia ya ushindani wa vyama vingi, vyama viwili vikubwa vinavyoshindania nafasi ya urais, vyote vina uwezo wa kirasilimali kushindana.
Chanzo hicho cha habari kutoka Chadema kimelieleza Raia Mwema juzi Jumatatu kwamba Ukawa safari hii haitazidiwa kifedha na CCM kwa sababu wamehakikishiwa kuwa mahitaji yao yote ya kikampeni yatapatikana.
Hakuna hesabu zilizowahi kuwekwa hadharani kuhusu matumizi ya fedha katika uchaguzi uliopita wa mwaka 2010, lakini Chadema inadaiwa kutumia zaidi ya shilingi bilioni tano kwenye Uchaguzi Mkuu huo; kiasi kinachodaiwa kuzidiwa kwa mbali na kilichotumiwa na chama tawala.
“Kaka, mwaka 2010 tulitumia zaidi kidogo ya shilingi bilioni tano na uliona namna mgombea wetu, Dk. Wilbrod Slaa alivyomtoa jasho Rais Kikwete wakati huo. Hebu fikiria tukiwa na bilioni 20 kwa mfano tutafanya fujo kiasi gani,” alisema kiongozi huyo.
Ilani
Wakati tukienda mitamboni juzi Jumatatu, gazeti hili liliarifiwa kwamba vyama vinavyounda Ukawa tayari vimemaliza kazi ya kuandaa rasimu moja itakayotumiwa na Lowassa.
Ukawa inaundwa na vyama vinne ambavyo ni Chama cha Wananchi (CUF), Chadema, NCCR-Mageuzi na National League for Democracy (NLD).
Kwa vile vyama hivyo vyote vina mrengo na itikadi tofauti, wataalamu kutoka vyama hivyo walikutana jijini Dar es Salaam kwa takribani wiki kutengeneza ilani moja ambayo ndiyo itakayotumiwa na vyama vyote.


