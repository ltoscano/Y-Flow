Liverpool, United hapatoshi leo

Imeandikwa na LONDON, England

Imechapishwa: 17 Oktoba 2016

KOCHA wa Manchester United, Jose Mourinho amesema kuwa mwamuzi wa mchezo wao Anthony Taylor “atakuwa na wakati mgumu” kwenye Uwanja wa Anfield baada ya uteuzi wake kukosolewa mapema.

Liverpool leo inaikaribisha Manchester United katika mchezo wa Ligi Kuu ya England utakaofanyika kwenye uwanja huo.
Wenyeji wanashuka dimbani leo huku wakiwa wako katika nafasi ya nne wakiwa na pointi 16, huku Manchester United wakiwa katika nafasi ya saba baada ya kujikusanyia pointi 13.
Taylor anatokea eneo la jiji la Manchester, na uamuzi wa kumteua kupuliza filimbi katika mchezo huo wa Liverpool leo usiku, kulizua maneno mengi kutoka kwa mashabiki wa timu hiyo na mtu aliyehusika kuteua waamuzi.
Mwamuzi Mkuu wa zamani Keith Hackett alitetea uwezo wa Taylor lakini alisema kuwa mchezo huo unahitaji umakini wa hali ya juu.
Mourinho msimu uliopita alifungiwa kuingia uwanjani baada ya kauli yake dhidi ya mwamuzi aliyechezesha mchezo wa Chelsea na hii ni mara yake ya kwanza kuzungumza kuhusu Taylor katika mkutano kabla ya mchezo huo, lakini kocha huyo wa United huweka wazi hisia zake.
Mourinho ana uhakika Man United hawatakubali kushawishika kufanya vurugu na alimpongeza Taylor kwa jinsi alivyochezesha mechi msimu huu. Manchester City inaoongoza katika msimamo wa Ligi Kuu England ikiwa na pointi 19 sawa na Arsenal lakini iko juu kwa tofauti ya bao.


