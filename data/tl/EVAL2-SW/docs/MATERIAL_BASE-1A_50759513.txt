
Upimaji afya bure uwe endelevu nchini

Imeandikwa na Basil

Imechapishwa: 26 Septemba 2016

MWISHONI mwa wiki wakazi wa jiji la Dar es Salaam walipima afya zao bure katika viwanja vya Mnazi Mmoja kuanzia saa 12.00 asubuhi hadi jioni.

Tunampongeza Mkuu wa Mkoa wa Dar es Salaam, Paul Makonda kwa kutilia mkazo kampeni hiyo, iliyowezesha wananchi kupima bure magonjwa 10 ya kisukari, saratani ya matiti, tezi dume, shingo ya kizazi, figo, moyo na mengineyo.
Madaktari zaidi ya 70 walipima bure watu hao, ambapo waliokutwa na matatizo, watapelekwa katika hospitali, kama rufaa za kawaida. 
Lengo la kampeni hiyo ya siku mbili ni kuwa na utaratibu wa kupima afya, kwani wengi hawajui hali za afya zao. Kwa mfano, baadhi ya watu huona miguu ikivimba na shinikizo la damu kuwa juu, bila kujua hizo ni dalili kuwa wana ugonjwa wa figo.
Tunawashukuru wakazi wa jiji hilo kubwa nchini, kujitokeza kwa wingi kwa muda wa siku zote mbili za kampeni hiyo ili kupatiwa huduma hiyo.
Katika siku ya kwanza, wengi walijitokeza na kupatiwa namba kwa ajili ya kupatiwa huduma hadi namba zaidi ya 1,000 zilizoandaliwa siku hiyo zilikwisha, huku kukiwa na mamia wanaotaka kupimwa bure.
Wananchi hao walishindwa kukubali kwamba namba zimeisha, lakini ukweli ni kwamba ziliisha kwa sababu walijitokeza wengi kuliko idadi iliyotarajiwa na waandaaji.
Tunaunga mkono utaratibu wa waandaaji wa kutoa namba kwa sababu unawezesha wananchi wasikae siku nzima, kusubiri huduma hiyo, kisha jioni ndio wapewe taarifa ya kurudi kesho.
Tuna hakika madaktari bingwa kutoka hospitali kubwa nchini, kama vile Muhimbili na nyinginezo, wataendelea kuwa na moyo wa kutoa huduma hizo za bure kwa wananchi. 
Tunaomba kampeni hiyo ya upimaji afya wa bure kwa wakazi wa Dar es Salaam, uwe endelevu. Serikali nayo inatakiwa kuunga mkono kampeni hiyo, iliyotiliwa mkazo na Makonda, kwa kuisambaza katika maeneo mengine nchini. Serikali ikiendeleza fursa hiyo, itasaidia watu wengi kugundua magonjwa yanayowasumbua, ikiwemo magonjwa sugu.
Viongozi wa serikali wa mikoa na wilaya zingine nchini, nao wawe wepesi kutilia mkazo kampeni hiyo na kuiendesha katika maeneo yao. Tunahimiza upimaji huo wa bure mikoani na wilayani, ufanyike kwa muda mrefu, mathalani kwa wiki nzima, badala ya siku mbili au tatu kwa sababu wahitaji ni wengi.
Ni dhahiri kuwa Wa tanzania wengi, wanapenda kupima afya zao, lakini hawapati fursa hiyo. Kwa mfano, idadi ya watu waliojitokeza katika viwanja vya Mnazi Mmoja, Dar es Salaam, ilikuwa kubwa maradufu ya ile iliyotarajiwa. 
Tuna hakika endapo kampeni hiyo, itakuwa endelevu, itaweza kukinga watu wengi dhidi ya maradhi na kuokoa fedha nyingi wanaotumia kwa ajili ya matibabu.


