
Muhongo, Balozi wa Uingereza wajadili sekta ya nishati

Imeandikwa na Mwandishi Maalumu

Imechapishwa: 18 Oktoba 2016

BALOZI wa Uingereza nchini, Sarah Cooke amemtembelea Waziri wa Nishati na Madini, Profesa Sospeter Muhongo na kujadiliana naye namna Serikali ya Uingereza inavyoweza kufanya kazi na Tanzania kwenye uboreshaji wa sekta za nishati na madini.

Balozi Cooke alifanya mazungumzo na Profesa Muhongo na watendaji wa Wizara ya Nishati na Madini, Shirika la Maendeleo ya Petroli Nchini (TPDC), Shirika la Umeme Nchini (TANESCO), Mamlaka ya Udhibiti wa Huduma za Nishati na Maji (EWURA), Wakala wa Nishati Vijijini (REA) na Wakala wa Ukaguzi wa Madini Nchini (TMAA).
Akielezea kuhusu sekta ya nishati nchini, Profesa Muhongo alisema kuwa serikali imeweka mikakati ya matumizi ya vyanzo vya nishati ya umeme kama vile gesi, maji, jotoardhi, makaa ya mawe, upepo, jua na kukaribisha wawekezaji kutoka Uingereza kushirikiana na serikali kwenye uzalishaji na usambazaji wa umeme nchini hususan katika maeneo ya vijijini. 
Aliongeza kuwa serikali imeanza kutumia gesi yake, iliyogunduliwa kwa wingi kwa kiwango cha futi za ujazo trilioni 57.2 kwa kujenga bomba la gesi kutoka Mtwara hadi jijini Dar es Salaam.
Alisema serikali imeweka mkakati wa kusambaza gesi mikoani pamoja na nyingine kuuzwa nje ya nchi.
“Kuna nchi zilizopo Ukanda wa Afrika Mashariki zimeomba bomba la gesi liende kwao, hii itatuwezesha sisi kufanya biashara pamoja nao na kuingiza fedha za kigeni,” alisema Profesa Muhongo.
Aliongeza kuwa mikakati mingine inayofanywa na serikali ni pamoja na ujenzi wa kiwanda cha kusindika gesi kimiminika ( Liquefied Natural Gas Plant) na Kiwanda cha Mbolea katika eneo la Kilwa mkoani Lindi na kiwanda kingine cha mbolea katika mkoa wa Mtwara.
Alisisitiza kuwa bado serikali inaendelea na shughuli za utafutaji wa mafuta na gesi katika maeneo mbalimbali nchini. Aliomba kampuni za Uingereza zenye uzoefu, kujitokeza na kuwekeza nchini. 
Aidha, Profesa Muhongo alimwomba Balozi wa Uingereza kusaidia nchi ya Tanzania katika uendelezaji wa rasilimaliwatu, kupitia nafasi za ufadhili zinazotolewa na ubalozi huo kwa ajili ya kusomea shahada ya uzamivu katika masuala ya sheria na usimamizi katika sekta za gesi na mafuta.
Balozi Cooke alisema serikali yake inaunga mkono juhudi za Rais Magufuli za kufanya Tanzania kuwa nchi ya viwanda. Alimhakikishia Waziri Muhongo kuwa atashawishi kampuni za Uingereza kuwekeza kwenye sekta za nishati na madini.


