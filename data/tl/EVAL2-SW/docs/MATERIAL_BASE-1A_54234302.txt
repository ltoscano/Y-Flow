
Yasipodhibitiwa haya katika utunzaji misitu, itabaki historia
Utajiri wa misitu nchini upo hatarini kutoweka kutokana na uvunaji holela, shughuli za binadamu, wanasiasa kutumia kama chanzo cha kujipatia kura na mwingiliano wa sera.
Kwa mujibu wa (Ripoti ya Naforma 2013), inakadiriwa Tanzania hupoteza wastani wa hekta 400,000 za misitu kila mwaka, sababu ikitajwa kuwa ni kilimo cha kuhamahama, malisho ya mifugo, moto na uvunaji holela na usio endelevu wa mazao ya misitu na shughuli nyingine za binadamu.
Kwa mujibu wa tovuti ya Serikali, asilimia 31 ya misitu yote ipo chini ya uhifadhi ngazi mbalimbali ikiwamo Serikali Kuu, Serikali za Mitaa.
Changamoto hizo zimeizindua Serikali usingizini na kusema wazi kuwa, hali ya mazingira ya nchi ni mbaya kutokana na kukithiri kwa uharibifu, asilimia 61 ya ardhi yake ipo hatarini kuwa jangwa.
Waziri wa Nchi, Ofisi ya Makamu wa Rais (Mazingira na Muungano), January Makamba anasema tayari ametangaza vita dhidi ya uharibifu wa mazingira ikiwamo kuainisha mikakati yenye lengo la kutengeneza Tanzania ya kijani.
Mpina anasema Serikali imetangaza kampeni ya kitaifa ya upandaji miti na kuanza mchakato wa kubuni sheria ya kudhibiti uharibifu na kusimamia utaratibu wa upandaji miti kuanzia ngazi ya vijiji, kata, vitongoji, tarafa, wilaya na mikoa.
Awali, akiwasilisha Makadirio ya Mapato na Matumizi kwa mwaka wa fedha 2016/17, Makamba anasema kila mwaka nchi inapoteza hekta 372,000 sawa na eka milioni moja za misitu.
Anafafanua kuwa hali hiyo inatokana na matumizi makubwa ya bidhaa za misitu, akieleza kuwa asilimia 90 ya nishati inayotumika nchini inatokana na misitu na kwa Jiji la Dar es Salaam pekee, hutumia magunia 200,000 hadi 300,000 ya mkaa kwa mwezi.
Ripoti mbalimbali za mazingira zinaonyesha kuwa, Tanzania ni miongoni mwa nchi za Afrika zinazotajwa kuwa na asilimia kubwa ya uharibifu wa mazingira eneo la mashariki mwa bara hilo.
Licha ya Serikali kutoa kauli hiyo, sekta ya misitu ina changamoto nyingi ikiwamo kutopewa kipaumbele. Changamoto sekta ya misitu Mkutano uliowakutanisha maofisa misitu, kilimo ulioandaliwa na Mtandao wa Jamii wa Usimamizi Misitu Tanzania (Mjumita).
Katika mkutano huo uliotayarishwa kupitia mradi wa ECOPRC, wenye lengo la kubadilishana uzoefu juu ya usimamizi shirikishi wa misitu, Mkuhumi na mabadiliko ya tabianchi ulibaini changamoto kadhaa zinazochangia uharibifu huo.
Ofisa Misitu Wilaya ya Kilombero, Joseph Mgana alisema licha ya kupambana kuhakikisha misitu inabaki salama, kuna changamoto zinatishia juhudi hizo.
Mgana anazitaja changamoto hizo kuwa ni ongezeko la watu, uhaba wa ardhi kwa ujenzi wa makazi, kilimo, ongezeko la mifugo inayochungiwa ndani ya misitu ya hifadhi na bajeti ndogo kwa ajili ya uendelezaji misitu.
Anasema kwa miaka mitatu kuanzia 2013/14, hadi 2015/16, wamekuwa wakitenga bajeti ya Sh9 milioni ambazo kwa bahati mbaya hawajawahi kupewa hata senti tano.
Anasema gharama za kuanzisha mfumo wa usimamizi shirikishi wa misitu hadi kukamilika, inahitajika zaidi ya Sh 20 milioni hivyo hata kama wangepata hizo zisingetosha.
"Bajeti ya Serikali Kuu inazipa kipaumbele baadhi ya nyanja zikiwamo kilimo, afya na maji na kuisahau misitu ambayo kimsingi inabeba hizi zote, huwezi kupata mazao bora bila kuwa na mvua za kutosha, huwezi kupata mvua za kutosha bila kutunza misitu, huwezi kupata maji bila misitu na hata afya haiwezi kuwa bora kama nchi ni jangwa," anasema Mgana.
Mgana anazitaja mbinu wanazotumia kukabiliana na changamoto hizo kuwa, ni kuhimiza ufugaji unaozingatia ukubwa wa eneo, kuhakikisha kila kijiji kina mpango wa matumizi bora ya ardhi, kusimamia uendelezaji hifadhi za misitu panapokuwa na mgawanyiko wa vijiji.
"Kuhakikisha wakati wa utekelezaji wa sera mbalimbali tunaunganisha wataalamu wa kisekta ikiwamo ya mifugo, kilimo na uvugaji, " anasema.
Ofisa Misitu Wilaya ya Kondoa, Emmanuel Kasisi anasema licha ya juhudi zao za kuwaelimisha wanakijiji kupitia Mpango wa Mkuhumi, Serikali haionyeshi dhamira ya dhati kusaidia utunzaji misitu.
Kasisi anasema kwa miaka mitano iliyopita wamekuwa wakitengewa bajeti ya Sh12 milioni, hawajawahi kupewa hivyo kulazimika kujiendesha kimkandamkanda. 
Anafafanua kipindi kigumu kwa utunzaji misitu ni cha uchaguzi, wanasiasa hutumia mwanya wa ukosefu wa maeneo ya kilimo na kulishia wanyama kutokana na kuwapo kwa ongezeko la watu kuahidi kuwapa eneo.
"Wakati wa kampeni wanasiasa hutumia maeneo hayo kama sehemu yao ya kupatia kura, kwa kuwaambia wafugaji waingize mifugo yao katika misitu ya hifadhi huku wakiwaahidi wakulima kuwapa nafasi ya kilimo," anasema Kasisi.
Ofisa Misitu Wilaya ya Same mkoani Kilimanjaro, Ally Mngwaya anasema changamoto kubwa hadi sasa haijapatiwa sheria ndogo na mipango ya usimamizi wa misitu yao, ingawa shughuli za utekelezaji zinaendelea kwa kutumia sheria mama.
Same ina misitu ipatayo 15, mgawanyiko ukiwa sita ni ya Serikali Kuu, mitano ya serikali ya kijiji na minne ya halmashauri ya wilaya, inahitaji kuwa na sheria madhubuti za kuitunza na kuihifadhi misitu hiyo lakini ukosefu wa fedha unawamisha.
Anafafanua shughuli za usimamizi shirikishi wa misitu zimekwamba baada ya Mfuko wa Maendeleo ya Jamii (Tasaf II) kumalizika, hii inatokana na Serikali kukaa pembeni na kuachia miradi ya wafadhili kutekeleza majukumu ya kulinda misitu.
Anasema kwa miaka mitatu mfululizo, bajeti ya sekta ya misitu kwa halmashauri inatengwa Sh17.4 milioni kulingana na mahitaji, lakini kwa kipindi chote hicho imetoka asilimia 30 ya fedha.
Anaeleza kuwa jamii zinazoishi kuzunguka misitu kupata ushawishi wa kuitumia kama njia ya kujiingizia kipato kutokana na kutokuwa njia mbadala.
"Fedha za kukamilisha mipango mingi ikiwamo kuwasaidia wananchi wanaozunguka misitu kupata kipato cha ziada ili wasifikirie kukata misitu inakwama kwa sababu misitu haina fungu la kufanya shughuli zake, "anasema Mngwaya.
Ofisa Misitu Wilaya ya Liwale, Ally Mzui anaitaja changamoto wanakutana nayo katika majukumu yao ni kuwa na misitu mingi iliyo tayari kuvunwa lakini ikikosa soko.
Anasema hali hiyo inatokana na miundombinu ya kufika ilipo misitu kuwa mibovu na kupitika wakati wa kiangazi huku wakati wa masika ikishindikana.
"Kijiji cha Mtawatawa kuna mbao zimekwama porini kwa wiki tatu, hakuna namna ya kufika kuzitoa, lakini hali hiyo pia huwapa mwanya maharamia wa misitu kwa sababu kutokana na kutofikika hakuna ulinzi wa kutosha hivyo wao hupata nafasi ya kufanya wanachotaka," anasema Mzui.
Mzui anasema elimu ndogo ya jamii na kilimo cha ufuta vinachangia kwa kiasi kikubwa uharibifu wa misitu huku kukiwa hakuna fungu linalotolewa kwa idara ya misitu kutoa elimu kwa umma kwa sababu misitu ipo umbali wa kilomita 20 kuifika lazima ziwepo fedha kwa ajili ya mafuta na gharama za usafiri kwa ujumla.
Ofisa misitu wa Wilaya ya Sikonge, Fredy Masanja anaishauri Serikali kama kweli ina nia madhubuti ya kukabiliana na upoteaji wa mistu kuongeza nguvu katika jamii wa kuwahamasisha kupanda miti badala ya kuwapa miche na kuwaacha wapande bila usimamizi.
Anasema mara nyingi wananchi wakipewa miche bila kusimamiwa huitelekeza na kuelekeza nguvu katika kilimo ambacho mafanikio yake wanayaona kuliko miti inayochukua miaka mingi kuwanufaisha. Maazimio Katika mkutano huo maazimio kadhaa yalifikiwa ikiwamo kuitafsiri katika lugha ya Kiswahili sheria ya misitu ya mwaka 2002 ili wananchi waielewe, na sera ya misitu ya mwaka 1998 isambazwe vijijini kwa walengwa.
Daniel Lukas, mwezeshaji kutoka Mjumita anasema anayataja baadhi ya mapendekezo kuwa ni pamoja na kamati za maliasili za vijiji zijengewe uwezo , kupewa motisha na vitendea kazi.
Jamii kujengewa uwezo wa kuanzisha miradi midogomidogo na kufundishwa juu ya kilimo bora na matumizi bora ya ardhi, wanasiasa wapewe elimu juu ya uhifadhi wa misitu.


