
Haya yazingatiwe uhusiano wa mastaa hawa
Wazungu wanasema "age is nothing but a number", yaani umri si kitu bali ni tarakimu tu. Lakini kwa hapa Tanzania hali ni tofauti kwa kuwa imeonekana wazi kwamba mashabiki wa muziki wanafuatilia na kutaka kujua kilichowasibu baadhi ya wasanii nyota kujihusisha na wapenzi waliowazidi umri.
Najua bado kuna watu wanashangaa suala la wasanii hawa nyota kutoka na wanawake waliowazidi umri. Haya mambo katika jamii yetu yalikuwa yanatendeka ila kwa kuiba sana kwa sababu tu watu walikuwa wakiona kama si maadili ya jamii yetu.
Lakini kwa sasa kwa kuwa `mastaa' wakubwa hapa nchini wameamua kuweka wazi uhusiano wao na wanawake ambao wameowazidi umri, umekuwa mjadala mkubwa kiasi kwamba wanaonekana kama wamekosea kufanya maamuzi hayo.
Sidhani kama itakuwa ni sahihi kufikiria hivyo moja kwa moja, bali suala la msingi hapo kutazama ni iwapo wawili hao wana mapenzi ya dhati? Au wanafanya hivyo kutengeneza mazingira ya umaarufu ili kazi zao ziuzwe kwa wingi zinapotoka na baadaye kila mmoja kuendelea na maisha yake.
Mwanamuziki wa Marekani, Mariah Carey na Nick Cannon ni kati ya wanandoa waliowahi kuwa na tofauti kubwa sana ya umri kutokana na kwa kupishana miaka takribani kumi, Mariah Carey akimzidi Cannon.
Lakini, acha tuongelee wasanii ambao ni maarufu nchini kwa sasa ambao wana uhusiano na wanawake waliowazidi umri, na wana mahaba ambayo kila mtu huwa anatamani kujua habari zao kila siku, na hapa ndipo tunajua kuwa mapenzi hayachagui umri.
Ni kama mtindo umeibuka kwa ya baadhi ya wasanii nyota wa kiume kuwa katika uhusiano na wanawake ambao wamewazidi umri.
Mwenendo huu unaanza kuzaa mizizi na jamii inataka kujua iwapo mahaba hayo ni ya kweli.
Uhusiano ambao ulianza ulikuwa ni kati ya Aunty Ezekiel na Mose Iyobo ambaye ni dansa wa Diamond Platnumz, ulishamiri zaidi hasa mwigizaji huyo alivyobeba ujauzito na kujifungua mtoto wa kike. 
Diamond alifuatia kwa kuwa na uhusiano na Zari "The Boss Lady" na baadaye kupata naye mtoto. Uhusiano wao ulivuma zaidi na kutengeneza tetesi. hasa kutokana na mwanamama huyo kuwa na watoto wengine watatu wa kiume ambao alizaa na mwanaume wake wa awali.
Wema Sepetu naye aliingia kwenye mapenzi na mshindi wa Big Brother Hotshots, Idris Sultan. Uhusiano wao ulivunjika ghafla, lakini wakarudiana tena.
Wolper ndiyo amevuma zaidi katika siku za karibuni baada ya kuingia kwenye uhusiano na chipukizi aliyesaini mkataba na kampuni ya WCB, Harmonize. Uhusiano wao umekuwa ukipopolewa na mawe kila mara, lakini wote wawili wanaonyesha kuulinda.
Katika yote yanayozungumzwa tunarudi palepale kwamba mapenzi hayaamriwi bali yanatimizwa kutokana na moyo wa mtu unavyomtaka na kuamua ampende nani na kwa sababu gani.
Hii ni fursa kwa wasanii mastaa wa kike ambao wameingia kwenye mapenzi na vijana wadogo, kuonyesha ukomavu katika uhusiano hivyo wawe mwongozo kwa wapenzi wao wadogo.
Ni muhimu wakaonyesha kuwa kile wanachokifanya sasa kimetoka moyoni na si maigizo kama wengi wanavyodhani.
Isifikie hatua wao wakawa walimu wa kuwafundisha maovu na kufanya mambo ambayo katika umri walionao yamepitwa na wakati. Kwa kuwa wameingia kwenye uhusiano na vijana wadogo, isifikie hatua wakawafundisha tabia ambazo hazistahili mbele ya jamii.
Kuna mambo ambayo yanaendelea yasiyofaa, sidhani kama ni busara kwa mtu aliyekomaa kimahusiano kwenda kuanika maisha yake ya uhusiano katika runinga na kujieleza sana, hayo mambo mara nyingi hufanywa na watu wasiokomaa kiuhusiano.


