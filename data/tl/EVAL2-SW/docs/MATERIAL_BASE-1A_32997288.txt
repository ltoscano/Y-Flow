
Auawa kwa kupigwa mawe

Imeandikwa na Fadhili Abdallah, Kigoma

Imechapishwa: 03 Oktoba 2016

MKAZI wa kijiji cha Kalenge, wilaya ya Uvinza, mkoani Kigoma, Cecilia Chongera (74), ameuawa kwa kupigwa mawe na baadaye mwili wake kuchomwa moto akituhumiwa kuhusika na mauaji kishirikina ya mwananchi mmoja wa kijiji hicho.

Mkuu wa Wilaya ya Buhigwe anayekaimu Wilaya ya Uvinza, Kanali Marco Gaguti akitoa taarifa kwa Mkuu wa Mkoa, Emmanuel Maganga alisema, Chongera alikumbwa na mauti hayo juzi wakati wa maziko ya Stephano Amos anayesadikiwa kuwa bibi huyo alishirikiana na mkewe marehemu na walisababisha kifo chake kwa imani za kishirikina. 
Gaguti alisema kabla ya mauaji hayo, wananchi walikusanyika nyumbani kwa Amos na ibada ya maziko iliendelea kama kawaida ambapo ilipofika zamu ya mkewe marehemu kuweka shada la maua baada ya mwili kushushwa kaburini, wananchi walipaza sauti na kumtaka asiweke shada hilo kwani mkewe Amos anayeitwa Irene kwa kushirikiana na mama yake, (marehemu aliyechomwa moto), ndiyo waliohusika na mauaji hayo.
Mkuu huyo wa Wilaya alisema baada ya kelele hizo, wananchi walianza kupiga mawe kwenye paa la nyumba ya marehemu mita chache kutoka mahali maziko yalipofanyika na ndipo Chongera akajaribu kutoka eneo hilo ili ajinasue na hali hiyo, lakini alikamatwa na baadhi ya vijana walioanza kumpiga mawe yaliyosababisha kifo chake na baadaye kumrundikia kuni na kumchoma moto.
Aidha, mtu mwingine aliyefahamika kwa jina la Juma, alifariki dunia kwa shinikizo la damu kutokana na kushuhudia mama yake mkubwa akiuawa kwa kuchomwa moto kwa imani za kishirikina. 
Mkuu huyo wa Wilaya Uvinza, alisema pamoja na vifo hivyo, pia watu watatu akiwemo Irene Stephen ambaye ni mke wa marehemu, Lucia na Joyce ambao wote watatu ni watoto wa bibi kizee aliyeuawa, walijeruhiwa katika tukio hilo na kwa sasa wamelazwa katika Hospitali ya Mkoa wa Kigoma ya Maweni.
Polisi inawashikilia watu sita kati ya watu 13 wanaotuhumiwa kuhusika na tukio hilo huku sehemu kubwa ya watu wanaotuhumiwa na mauaji hayo wakidaiwa kukimbia kijiji hicho.
Akizungumza kwenye mkutano wa ndani wa wajumbe wa Kamati ya Ulinzi na Usalama ya Mkoa na Wilaya ya Uvinza, Mkuu wa Mkoa, Maganga ametoa onyo kwa wananchi kutorudia kufanya vitendo hivyo na serikali haitasita kuwaadhibu wahusika.


