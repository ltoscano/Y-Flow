
Mke wa bilionea Msuya asomewa upya mashtaka

Imeandikwa na Flora Mwakasala

Imechapishwa: 07 Septemba 2016

MKE wa aliyekuwa bilionea maarufu jijini Arusha, Erasto Msuya, Miriam Msuya na mwenzake wamesomewa upya mashitaka ya kumuua dada wa bilionea huyo, Aneth Msuya.

Miriam na Revocatus Muyela (40), walisomewa upya mashitaka yao, baada ya upande wa Jamhuri kuwafutia mashitaka na kuachiwa huru lakini muda mfupi waliwekwa chini ya ulinzi na baadaye kusomewa upya mashitaka yao.
Washitakiwa hao walisomewa mashitaka na Wakili wa Serikali Diana Lukondo mbele ya Hakimu Mkazi wa Mahakama ya Hakimu Mkazi Kisutu, Magreth Bankika. Wakili Diana alidai Mei 25, mwaka huu, katika eneo la Kibada, Kigamboni, Dar es Salaam, washitakiwa walimuua Aneth Msuya.
Washitakiwa hawakuruhusiwa kujibu chochote na kurudishwa rumande kwa kuwa mahakama hiyo haina mamlaka ya kusikiliza kesi hiyo isipokuwa Mahakama Kuu, na pia kisheria mashitaka yanayowakabili hayana dhamana.
Upande wa Jamhuri ulidai upelelezi wa kesi hiyo haujakamilika na kuomba tarehe nyingine ya kutajwa. Hakimu Bankika aliahirisha kesi hiyo hadi Septemba 13, mwaka huu itakapotajwa tena. Agosti 24, mwaka huu, mke wa bilionea huyo, alifikishwa mahakamani hapo mbele ya Hakimu Magreth, akikabiliwa na mashtaka ya mauaji ya wifi yake huyo.
Miriam (41), mfanyabiashara na mkazi wa Sakina kwa Idd, Arusha, alikamatwa Arusha na kusafirishwa hadi Dar es Salaam kwa ajili ya kusomewa mashitaka yake.
Mwishoni mwa wiki iliyopita, Muyela alifikishwa mahakamani hapo na kuunganishwa na Miriam hata hivyo jana upande wa Jamhuri ulifuta mashitaka dhidi yao na kuwasomea upya mashitaka yao.
Wakati bilionea Msuya aliuawa Agosti 7, 2013 kwa kupigwa risasi 22, akiwa karibu na Uwanja wa Ndege wa Kimataifa wa Ndege wa Kilimanjaro (KIA), Aneth aliuawa kwa kuchinjwa shingo akiwa nyumbani kwake Kibada, Kigamboni.


