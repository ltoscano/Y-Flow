
Wabunge Mara wakabidhiwa vitabu vya mil 500/-

Imeandikwa na Mwandishi Wetu

Imechapishwa: 20 Septemba 2016

MBUNGE wa Musoma Vijijini na Waziri wa Nishati na Madini, Profesa Sospeter Muhongo amekabidhi vitabu 25,000 vyenye thamani ya zaidi ya Sh milioni 500 kwa wabunge wote wa mkoa wa Mara.

Makabidhiano hayo yamefanyika jana kwenye Uwanja wa Mukendo uliopo Musoma mjini mkoani Mara na kushuhudiwa na Mkuu wa Wilaya ya Musoma, Dk Vincent Nnano na wananchi mbalimbali.
Akizungumza katika makabidhiano hayo, Profesa Muhongo alisema lengo la kukabidhi vitabu hivyo kwa wabunge hao ni kuhakikisha elimu hususan katika masomo ya sayansi inakuwa bora ili kuwa na wanasayansi wengi zaidi. 
Alisema vitabu hivyo ni kwa majimbo yote ya mkoa wa Mara bila kujali itikadi za kivyama.
Akizungumza wakati wa makabidhiano hayo, Katibu wa Umoja wa Wabunge wa Mkoa wa Mara ambaye ni Mbunge wa Jimbo la Serengeti, Marwa Ryoba (Chadema), alimpongeza Profesa Muhongo kwa upendo na uzalendo alionao kwa wananchi wa Mara na kuahidi kuendelea kumuunga mkono kwa ajili ya maendeleo ya mkoa huo.
â€œProfesa Muhongo ni Mwenyekiti wa Umoja wetu, tunafarijika na tunayo bahati sana kuwa na Mwenyekiti wa aina hii maana yeye si mtu wa maneno zaidi huwa ni vitendo," alisema Ryoba na kuahidi kuhakikisha vitabu vinatumika kama ilivyokusudiwa na aliwasihi wananchi wa Mara kuunga mkono jitihada zinazofanywa za kuwaletea maendeleo.
Wabunge wengine waliokuwepo kwenye makabidhiano hayo ni Ester Matiko (Tarime Mjini, Chadema), John Heche (Tarime Vijijini, Chadema), Boniphace Mwita (Bunda Vijijini, CCM), Kangi Lugora (Mwibara, CCM) na ambao hawakufika walituma wawakilishi.


