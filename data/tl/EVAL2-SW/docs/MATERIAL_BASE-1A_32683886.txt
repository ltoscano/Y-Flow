
Samia: Ukosefu wa vifaa tiba unaua wajawazito wengi

Imeandikwa na Sophia Mwambe

Imechapishwa: 12 Oktoba 2016

ASILIMIA 80 ya vifo vya wajawazito umechangiwa na ukosefu wa vifaa tiba, umbali wa vituo vya afya na ukosefu wa huduma za dharura za wajawazito ikiwemo upasuaji na kuongezewa damu. 

Hayo yalisemwa jijini Dar es Salaam jana na Makamu wa Rais, Samia Suluhu Hassan katika hafla ya uwekaji jiwe la msingi kwa ajili ya ujenzi wa wodi za mama na mtoto katika hospitali za Rufaa za mkoa huo.
Majengo hayo yenye ghorofa tatu yenye uwezo wa kubeba vitanda 150 kila moja, yanajengwa kwa ufadhili wa Amsons Group of Companies na yatagharimu kiasi cha Sh bilioni 4.5 hadi kukamilika kwake.
Makamu wa Rais alisema katika mkoa huo, kuna takribani hospitali 42 zinazotoa huduma za dharura, hivyo kwa kazi ya ukuaji wa jiji zinahitajika hospitali nyingine zisizopungua 30 ndani ya kipindi cha miaka 10 ijayo, hivyo alisema ujenzi wa wodi hizo umekuja kwa wakati muafaka kwani utasaidia kupunguza msongamano katika Hospitali ya Taifa Muhimbili ambao ulisababisha akinamama kulala chini.
Aliongeza kuwa ili kuhakikisha huduma bora ya mama na mtoto inapatikana serikali imejipanga kuhakikisha hospitali za rufaa na za mikoa zinaimarishwa.
“Hili litafanyika kwa kuhamasisha sekta za binafsi zinawekeza katika sekta ya afya kwa kupitia sera ya ubia baina ya sekta ya umma na binafsi, lengo likiwa ni kuimarisha utoaji wa huduma bora za afya ikiwemo afya ya mama na mtoto na hili ni miongoni mwa ajenda zangu muhimu sana wakati nilipopita kwa wananchi kumuombea kura Rais John Magufuli,” alisema.
Alisema serikali kwa kuona umuhimu wa sekta hiyo, katika mwaka huu wa fedha imetenga Sh bilioni 251 kugharimia dawa na vifaa tiba na kati ya fedha hizo Sh bilioni 18 ni kwa ajili ya kugharimia uzazi wa mpango wa afya ya mama na mtoto.
“Katika kuhakikisha maboresho zaidi katika sekta hii tutaendelea kuhakikisha kuwa huduma za afya ya uzazi inakuwa endelevu kwa kuhakikisha fedha zilizotengwa kwa kundi hili zinafika kwa wakati, kuwapatia mafunzo jumuishi ya afya ya mama na mtoto wahudumu wa afya wa ngazi ya jamii pamoja na kuwajengea uwezo,” alieleza.
Akiwa katika Hospitali ya Mwananyamala, Samia alimpa agizo Mkuu wa Mkoa wa Dar es Salaam, Paul Makonda kuhakikisha anapata magari mawili ya kubebea wagonjwa kwa ajili ya hospitali hiyo na endapo atashindwa awasiliane naye.
“Nimeipokea hii changamoto ya uhaba wa magari ya wagonjwa kutoka kwa Mganga Mfawidhi wa Hospitali hii, najua Makonda una juhudi, nakupa miezi mitatu tupate gari mbili kwa ajili ya wagonjwa, utakapokwama tuwasiliane,” alisema Makamu wa Rais.
Naibu Waziri wa Afya, Maendeleo ya Jamii, Jinsia, Wazee na Watoto, Dk Hamis
Kigwangalla alisema serikali inatambua umuhimu wa huduma bora ya mama na mtoto hivyo watapigana usiku na mchana kuhakikisha hakuna vifo vya mama na mtoto kwa kukosa huduma bora ya uzazi.
Waziri wa Nchi Ofisi ya Rais (Menejimenti ya Utumishi wa Umma na Utawala Bora), Angella Kairuki alisema ili kuhakikisha huduma bora zinatolewa, serikali itajitahidi kadiri iwezavyo ili kuhakikisha inaziba pengo la uhaba wa watumishi wa afya na kuhakikisha inalipa kwa wakati stahiki zao ambazo zitasaidia kuongeza morali ya kazi.
Makonda aliwashukuru Amsons kwa msaada walioutoa akisema utasaidia kupunguza vifo vya uzazi kwa akinamama na watoto uliochangiwa na ukosefu wa huduma bora.


