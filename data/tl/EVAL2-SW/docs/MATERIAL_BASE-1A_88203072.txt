
Aomba kuongezwa hospitali upasuaji vichwa vikubwa

Imeandikwa na Lucy Ngowi

Imechapishwa: 25 Oktoba 2016

SERIKALI imeombwa kuongeza hospitali kwa ajili ya kufanya upasuaji kwa watoto wenye vichwa vikubwa na mgongo wazi kwa kuwa hivi sasa zipo nne zinazotoa huduma hiyo nchini. 

Katibu wa Chama cha Wazazi wenye watoto walio na vichwa vikubwa na mgongo wazi nchini, Hedaya Alawi alisema hayo katika maadhimisho ya siku hiyo yaliyofanyika katika Hospitali ya Taifa Muhimbili, jijini Dar es Salaam.
Alizitaja hospitali zinazotoa huduma hiyo ya upasuaji kwa watoto hao nchini kuwa ni Taasisi ya Tiba ya Mifupa (MOI), Hospitali ya Rufaa ya KCMC, Mbeya na Bugando. 
"Lengo la maadhimisho haya ni kutoa elimu kwa wazazi na jamii ili wajue tatizo kwa kuwa linatibika, pia kuishawishi na kuihamasisha serikali katika kutoa vitendea huduma na watoa huduma kwa sababu ni hospitali chache zinazoweza kutoa huduma hii," alisema.
Alisisitiza kuwa wazazi bado wanapata usumbufu wa kusafiri umbali mrefu kwa ajili ya kupata huduma hizo.
“Ombi letu ni kuona kila mkoa kuwe na daktari mwenye uwezo wa kutoa huduma ya upasuaji, lakini pia kila mkoa kuwe na uwezo wa kufanya vipimo kama CT Scan na MRI katika hospitali za mkoa. Hii itasaidia katika kupunguza gharama wakati mwingine unakwenda hospitali hakuna vipimo na vina gharama kubwa,” aliongeza.
Kwa upande wake, Kaimu Mkurugenzi wa MOI ambaye pia ni daktari bingwa wa upasuaji kichwa kikubwa na mgongo wazi, Othman Kiloloma alisema watoto 4,000 huzaliwa kila mwaka na tatizo hilo nchini, kati ya hao 500 hadi 600 ndio wanaofika katika taasisi hiyo kwa ajili ya matibabu.
Alisema pamoja na matatizo hayo, MOI imekuwa ikiendesha kambi zake za upasuaji kwa kuzunguka nchi nzima kuwafuata watoto hao huko waliko.
Meneja wa Duka la Dawa la Nakiete, Albino Kadete alisema wameguswa na tatizo hilo hivyo wametoa mashuka na nepi kwa ajili ya watoto hao vyenye thamani ya Sh milioni 4.5.


