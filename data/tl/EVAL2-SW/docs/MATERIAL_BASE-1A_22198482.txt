
Mbunge EALA aipongeza Mwauwasa

Imeandikwa na Alexander Sanga, Mwanza

Imechapishwa: 26 Oktoba 2016

MBUNGE wa Bunge la Afrika Mashariki (EALA), Shy-Rose Bhanji amepongeza juhudi zinazofanywa na Mamlaka ya Maji Safi na Maji Taka Mwanza (Mwauwasa) kwa kuhakikisha wananchi wanapata maji, pamoja na kuendeleza miradi ya kutunza na kusambaza maji ya Malegeya na Nebuye.

Akizungumza wilayani hapa, Bhanji alipongeza juhudi za Mwauwasa katika kuhakikisha wananchi wa wilayani Ukerewe wote wanapata maji safi na salama.
Aliiomba Mwauwasa kuhakikisha wananchi wote wilayani hapa wanapatiwa maji kwa wakati na ameomba wakazi wa Ukerewe wasambaziwe maji kutokana na mradi wa kutunza wa Malegeya umegharimu fedha nyingi.
Katibu Tawala wa Halmashauri ya Wilaya ya Ukerewe, David Saideya alisema wanategemea mradi wa maji wa Malegeya utakamilika Desemba mwaka huu.
Saideya alisema mpaka sasa wanategemea mkandarasi mmoja tu kutoka Muwasa ambaye ndio anaendesha miradi hiyo yote.
Akielezea mafanikio ya miradi hiyo, alisema mpaka sasa wameweza kufikia wakazi 1,900 wilayani hapa huku makadirio yao ni kufikia wakazi 4,000 hadi Juni mwakani.
Aliahidi kuendelea kushirikiana na Mwauwasa kuhakikisha wanamaliza tatizo la maji wilayani hapa.
Mkandarasi Mkuu wa Mradi Maji na Usafi Mazingira ziwa Victoria (LVWATSAN II), Celestine Mahubi alisema miradi hiyo imegharimu Sh bilioni 10.9 na mradi huo ulianza kujengwa Novemba, 2014 na ulikamilika Julai mwaka huu kwa msaada wa Benki ya Maendeleo ya Afrika (AfDB).


