
Kwa nini naililia Tanzania
Apr 17, 2014

NCHI yetu ni ya ajabu, tena imejaa maajabu. Kwa wale wenye macho ya kuona, mchakato wa Katiba Mpya umefunua mambo mengi. Aidha, umetuacha wazi. Imegundulika sasa kuwa heshima tuliyodhaniwa kuwa nayo kama taifa, kumbe hatuna kabisa! 

Vile vile wakuu wetu, watu wenye nyadhifa, wenye vyeo na sifa mbalimbali, maprofesa, maaskofu, mawaziri, wabunge na mashehe, wengi wao wametudhihirishia kuwa sifa tunazowapa hawazistahili.

Wengine wametuachia maswali mengi: watu wakijiuliza, walikwea vipi hadi huko waliko kama akili yao ndiyo hiyo? Kama uelewa wao ndio huo?

Majuzi nilisoma kwenye chombo kimoja cha habari, mkuu wa mhimili mmoja wa nchi akiwaasa viongozi wa dini kuiombea nchi yetu. Alisema nchi yetu inaelekea kwenye maafa. Lakini nikashangaa, kwa nini asipendekeze kuondolewa hicho kinachotuelekeza kwenye maafa? Si kinajulikana?

Naamini kila mwenye macho anaona kuwa kile kinachoendelea Dodoma katika kinachoitwa Bunge la Katiba, kinatupeleka katika maafa. Bila dereva wa chombo kukanyaga breki nchi hii inaelekea kwenye zahama.

Kinacholiangamiza taifa hili ni ubinafsi uliokithiri. Akili ya kawaida na maadili ya asili vimetupwa pembeni. Ushabiki wa kimkumbo umetawala huku kila mtu akitanguliza maslahi yake binafsi na familia yake. Hatuwezi kufika namna hii.

Wakati Tume ya Mabadiliko ya Katiba ilipokuwa ikiendelea na shughuli zake, watu maalumu katika jamii walipewa nafasi maalumu na Tume. Walipangiwa ratiba maalumu. Walipokelewa na kusindikizwa kwa mbwembwe na wajumbe wa Tume. Mimi nilishangaa, mbona tena kuna ubaguzi?

Yale yaliyoonekana kwa babu wa Loliondo, watu maalumu kupewa nafasi maalumu ya kunywa kikombe, yalionekana tena kwenye Tume. Hofu iliniingia kuwa hao wateule mawazo yao ndiyo yatapewa kipaumbele. Kumbe haikuwa hivyo! Pongezi kwa Tume ya Warioba.

Tume ya Warioba ikayachambua, ikayapepeta maoni ya wananchi wote, ikatoka na Rasimu ya Katiba. Kioja, watu maalumu hawayataki! Yatakachukuliwaje mawazo ya makabwela ya kwao yaachwe? Wakuu na maprofesa wakanuna.

Haishangazi kuwa siku hizi ukiongea na fundi viatu, mkulima kijijini, mvua samaki au fundi bomba unapata mawazo mazito yaliyosheheni tafakuri kuliko unavyoweza kuyapata kwa waziri, mbunge, profesa au daktari wa watu! Nchi yetu imekumbwa na balaa gani?

Baada ya Tume ya Warioba kutoa rasimu, ilibidi kila Mtanzania akubali kuwa kazi ya kukusanya maoni imekamilika. Bunge Maalumu la Katiba lilipaswa kuboresha vipengele vya Katiba pale inapoonekana haja ya kufanya hivyo. Uamuzi wa kama rasimu hiyo inawakilisha maoni ya wananchi walio wengi, ulibaki mikononi mwa wananchi wenyewe kupitia kura ya maoni! Lakini kuna watu wanaamini kuwa wao ni bora kuliko wananchi wote katika ujumla wao, huo ni uzumbukuku!

Nikirudi nyuma, kwa kuwa serikali iliyounda tume haikuridhika na rasimu, ilipaswa kuitupilia mbali na baadaye kuanzisha mchakato mpya.

Ukweli aliouona Spika wa Bunge la Jamhuri ya Muungano, yafaa kila mkuu auone. Bunge la Katiba likiachiwa kuendelea hadi mwisho na kisha kuendelea na kura ya maoni, Tanzania haitabaki moja. Kuna uwezekano mkubwa wa Katiba Mpya kuzalisha machafuko makubwa. Nchi yetu inaelekezwa kwenye maafa makubwa.

Napendekeza mchakato wa Katiba Mpya ufutwe. Wa tanzania warejee katika shughuli zao za kawaida. Potelea mbali hata kama tumeliingiza taifa katika gharama kubwa za posho na ujengaji wa ukumbi mpya na samani zake kwa ajili ya Bunge la siku 70 tu! Hivi pale Diamond Jubilee au Nyerere Conference Center pasingetosha kuendesha Bunge la Katiba kwa siku 70 na kufanya kazi yake badala ya kuteketeza pesa zote hizo?

Wananchi wanataka amani na maendeleo. Pesa ambazo zingeendelea kuteketezwa katika bunge la katiba zielekezwe katika kuboresha daftari la wapiga kura na kuunda tume mpya ya uchaguzi inayojitosheleza, ili uchaguzi mkuu ujao ufanyike kwa amani na imani.


