
Dk Mwakyembe: Tunaendelea kuwalipa majaji wastaafu
Habel Chidawali, Mwananchi hchidawali@mwananchi.co.tz
Dodoma. Waziri wa Wizara ya Katiba na Sheria, Dk Harrison Mwakyembe amesema Serikali inaendelea kuwalipa majaji wastaafu asilimia 80 ya mishahara ya majaji waliopo mahakamani nchini. 
Dk Mwakyembe alitoa kauli hiyo jana bungeni wakati akijibu swali la mbunge wa Rufiji, Mohamed Mchangerwa (CCM), aliyehoji ni utaratibu upi unaotumiwa na Serikali kuzuia malipo ya asilimia 80 kwa mwezi kwa majaji wastaafu ambayo ni haki yao ya msingi.
Alisema malipo ya mishahara na mafao ya majaji kwa mujibu wa Katiba ya Jamhuri ya Muungano wa Tanzania, yanalipwa na Mfuko wa Hazina ya Serika li. Alisema Wizara ya Fedha na Mipango hutekeleza wajibu wa kulipa asilimia 80 ya pensheni kwa jaji aliyestaafu baada ya kupata na kuzifanyia uhakiki nyaraka zote muhimu kutoka mahakamani na mfuko wa hifadhi ya jamii ambao jaji husika alichangia.
“Endapo jaji hastahili kulipwa pensheni ya kila mwezi na PSPF au mfuko wowote aliouchangia, stahili yake ya asilimia 80 hulipwa kwa kuongeza kiwango cha fedha inayopaswa kufikia asilimia 80 ya mshahara wa jaji aliyeko madarakani,” alisema.
Alisema ikiwa mstaafu hastahili kulipwa pensheni kwa kutotimiza kigezo cha uchangiaji katika mfuko ambao ni kipindi cha miaka 15, asilimia 80 ya pensheni ya kila mwezi hulipwa Hazina kwa asilimia 100.


