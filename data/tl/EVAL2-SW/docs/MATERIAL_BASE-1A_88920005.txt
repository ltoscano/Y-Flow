"Bilɔ́kɔ bisúsu mpé bikómí o Mpótó, biye atíndaka. Bitɛ́kámí mpé bakabɔ́lí misɔlɔ malámu na káti ya bangó mɔ̆kɔ́ tɛ̂. Lokóla basúsu balingí sé bázwa elekí baníngá, ntembe ekwéí káti ya bangó na bangó. Basúsu mpé balingí wâná tɛ̂. Etumba ekɔ́tí káti ya bangó mɔ̆kɔ́. Basúsu bayókí mabé. Bayébísí nsango te bazalí kobúba bato ya Kongó na bilɔ́kɔ ya bangó óyo míngimíngi bikolongwaka na Kongó mpé bikotɛ́kamaka o Mpótó.

"Toyébí malámu Bɛ́lɛsi akolobaka te yĕ ndé akopésaka Kongó mbɔ́ngɔ mpɔ̂ ya bosáli ba lopitálo ná nzelá káti ya Kongó. Sɔ́kí mpé ofungólí míso okomó́lobela sé te wâná ezalí lokutá mpɔ̂ mbɔ́ngɔ ya Bɛ́lɛsi ekoútaka sé káti ya Kongó. Lobá na yĕ naíno ákɛndɛ, •átíka• Kongó, okomɔ́na ndéngé akolela. Sɔ́kí lokutá, ntína níni •akobóyisaka• bínó bósála parti@ Ntína ezalí te nɔkí parti wâná ekobimisa óyo ebómbámákí na nsé mpɔ̂ óyo wâná ezalí mosálá mwa yĕ parti mpɔ̂ ya bobimisi mánsɔ. Yangó wâná okokí sé ósála na makási mánsɔ mpɔ̂ parti ékɔ́ta káti ya Kongó.

"Na mpɔ̂ ya parti, nakokí koloba ezalí mpɔ̂ te ósála parti ndéngé mɔ̆kɔ́ ya parti ya Bɛ́lɛsi tɛ̂, mpɔ̂ makambo ma bísó ya Kongó mazalí ndéngé mɔ̆kɔ́ na maye ma Belezíki tɛ̂. Mpɔ̂ ya bobɔngisi parti áwa na Kongó, ekokí ézala ndéngé mɔ̆kɔ́ na bangó tŏ mpé lokóla baparti misúsu ya mbóka misúsu ya Mpótó tɛ̂. Awa na bísó ebɔngí sé tólanda nzelá óyo tokokí koyóka te ezalí malámu mpɔ̂ ya bísó na Kongó."