
Nyumba zaidi ya 400 kuvunjwa leo Kibamba
Jackline Masinde, Mwananchi jmasinde@mwananchi.co.tz
Dar es Salaam. Nyumba zaidi ya 400 zilizopo mtaa wa Iloganzila jimbo la Kibamba Manispaa ya Kinondoni zinatarajiwa kubomolewa leo kwa amri ya Mahakama Kuu iliyotolewa juzi .
Taarifa zinasema kuwa eneo hilo la Iloganzila lenye ukubwa wa heka 33, mali ya Henry Kashangaki lilikuwa na mgogoro tangu mwaka 1997 baada ya kundi la watu 11 kuvamia na kuanza kujenga nyumba na kuwauzia wananchi wengine.
Mwenyekiti wa mtaa huo, Leyla Kaganda alisema baada ya eneo hilo kuvamiwa, mmiliki wake aliamua kwenda mahakamani na kuwashtaki Shaha Matibwa na wenzake kumi kwa tuhuma hizo.
Alisema kesi hiyo iliendeshwa kwa muda wa miaka mitano na mwaka 2010 hukumu ilitolewa Kashangaki na Matibwa walionekana wana haki ya kumiliki eneo hivyo walitakiwa kugawana.
Hata hivyo, Kashangaki hakuridhika na hukumu hiyo na kuamua kukata rufaa na kwenda Mahakama Kuu.
“Wakati kesi inaendelea Shaha na wenzake waliendelea kuwauzia wananchi maeneo kwa kushirikiana na viongozi wa Serikali za mitaa,” alisema Kulwa Kinyogori mkazi wa eneo hilo.
Kinyogori alisema Januari 26 mwaka huu kesi hiyo ilitolewa hukumu na Kashangaki alishinda, hivyo juzi mahakama hiyo ilitoa amri nyumba zote zivunjwe ili kumpisha mwenye eneo lake.
Baadhi ya wananchi waliojenga kwenye eneo hilo walionyesha kushtushwa na hukumu hiyo na kudai hawakupewa taarifa.
“Nilikuwa sijui kama eneo hili lina kesi jana ndiyo nimejua baada ya kusikia tangazo, hapa nilipo nimechanganyikiwa sielewi, ”alisema Anna Stephano.
“ Nilipigwa na butwaa baada ya kusikia tangazo hilo kwanza hata sijielewi kabisa” alisema Dalius Joseph.
Hali ilivyokuwa.
Mwananchi ilifika eneo la tukio na kukuta wananchi hao wakiwa wamejikusanya huku kila mmoja akionekana kuchanganyikiwa.
Diwani wa Kata ya Kwembe, Dweza Kolimba alisema kuwa nyumba hizo zitabomolewa baada ya amri hiyo ya mahakama kutolewa.
Hata hivyo, Kolimba alisema wanajipanga kupeleka zuioa mahakamani ili kuzuia bomoa bomoa hiyo leo.


