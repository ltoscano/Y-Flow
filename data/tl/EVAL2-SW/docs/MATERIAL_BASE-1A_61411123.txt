
Kubana matumizi kuna athari kubwa
Elias Msuya, Mwananchi emsuya@mwananchi.co.tz
Dar es Salaam. Serikali imewasilisha mapendekezo ya kiwango na ukomo wa bajeti ya serikali kwa mwaka wa fedha 2016/2017 ambayo yanaonyesha kuwa imepanga kukusanya na kutumia Sh29.53 trilioni, ikiwa ni ongezeko la Sh7 trilioni ikilinganishwa na mwaka uliopita.
Akiwasilisha mapendekezo ya bajeti hiyo hivi karibuni, Waziri wa Fedha na Mipango, Dk Phillip Mpango amesema katika fedha hizo serikali imepanga kutumia Sh17.72 trilioni kwa matumizi ya kawaida huku Sh11.82 trilioni zimepangwa kutumika katika miradi ya maendeleo.
Katika hotuba yake ya kuzindua Bunge la Jamhuri ya Muungano Novemba 20 mwaka jana, Rais Magufuli alisema kwa miaka mitatu mfululizo ukusanyaji wa mapato ulikuwa chini ya makadirio.
"Tutahakikisha kwamba kila mtu anayestahili kulipa kodi analipa kodi stahiki. Hatutasita kumchukulia hatua mtu yoyote atakaye kwepa kulipa kodi. Tunawaomba wananchi mhakikishe mnapewa risiti kila mnaponunua bidhaa au huduma," alisema Rais Magufuli.
Mbali na kukusanya kodi, Rais Magufuli alitaja eneo la pili katika mkakati huo kuwa ni kufuta safari zote zisizo za lazima nje ya nchi.
"Badala yake tutawatumia mabalozi wetu kutuwakilisha kwenye mikutano ya aina hiyo. Na pale inapolazimu kiongozi au mtumishi mwandamizi kusafiri, tutahakikisa kwamba haandamani na msururu wa watu ambao hawana umuhimu wala shughuli za kufanya katika safari hizo," alisema. 
Katika kuonyesha ubadhirifu wa fedha, Rais alisema jumla ya Sh356.324 bilioni zilitumika kwa ajili ya safari za nje za watumishi wa Serikali, mashirika ya umma na taasisi nyingine kati ya mwaka 2013 na 2015, zikihusisha tiketi za ndege zilizogharimu Sh183.16 (bilioni), mafunzo nje (Sh 68.612 bilioni) na posho za kujikimu (Sh104.552 bilioni).
"Hizi fedha zingeweza kutumika vizuri kuboresha huduma za wananchi wa maisha ya chini, kama afya, maji, elimu, umeme. Mfano; fedha hizi zingetosha kutengene za kilometa 400 za barabara za lami. Tujiulize zingeweza kutengeneza zahanati ngapi? Nyumba za walimu ngapi? Madawati mangapi?" alihoji Rais Magufuli.
Alitaja eneo la tatu la kudhibiti kuwa ni warsha, semina, makongamano, na matamasha ambayo alisema yanatumia fedha nyingi tu za serikali lakini hayana tija na wala hayaongezi ufanisi katika utekelezaji na usimamizi wa sera na mipango ya Serikali.
Eneo la nne ni kurekebisha Sheria ya Manunuzi ya Umma ili kuhakikisha kwamba mianya yote ya fedha za umma inayotokana na usimamizi hafifu inazibwa.
Eneo la tano ni kusimamia na kudhibiti ukiukwaji wa maagizo na maelekezo mbalimbali yaliyokwisha kutolewa na Serikali kuhusu ununuzi wa bidhaa kama samani kwa ajili ya matumizi ya Serikali.
Alisema eneo la sita ni Serikali kusimamia kwa karibu na kudhibiti ununuzi wa magari ya gharama kwa ajili ya viongozi na watumishi waandamizi wa Serikali.
Pia alitaja eneo la saba kuwa ni kuendelea kuchunguza na kudhibiti matumizi ya Serikali na taasisi zake zote.
Mbali na hatua hizo za kubana matumizi, Rais Magufuli alitaja vipaumbele vyake kuwa ni kupunguza urasimu ili kuongeza kasi ya utekelezaji wa maamuzi na miradi ya Serikali, kubana matumizi kwa kupunguza yale ambayo kutokana na hali ya uchumi wa sasa yanaweza kuepukika; na kurejesha nidhamu ya utumishi wa umma kwa kuongeza uwazi na uwajibikaji.
Alieleza nia yake ya kupunguza ukubwa wa Baraza la Mawaziri.
Tayari ameshapunguza baraza la mawaziri kutoka 55 hadi 18, wakati bajeti za wizara zimepungua kwa kiasi kikubwa kwenye eneo la mishahara, hali inayoonyesha kuwa mishahara hewa ilikuwa inalitafuna taifa. 
Rais ameonyesha mfano kwa matumizi ya ofisi yake kupunguzwa kutoka Sh20.576 bilioni ya mwaka 2015/2016 hadi 14.962 ya mwaka 2016/2017, ikiwa ni punguzo la Sh5.614 bilioni.
Matokeo ya kubana matumizi Juhudi hizo za kubana matumizi huwa na matokeo chanya, lakini wachambuzi wameonyesha wasiwasi kuwa huenda pia zikawa na matokeo hasi.
Baadhi wanaona kitendo cha kubana matumizi kitadhoofisha mzunguko wa fedha kwa kuwa Serikali ndio mdau mkubwa katika mzunguko wa fedha.
Ili kudhibiti matumizi ya fedha za umma, idara za Serikali na taasisi zake zimetakiwa kuacha kufanyia mikutano na semina kwenye hoteli za sekta binafsi na badala yake shughuli hizo zifanyike kwenye majengo ya Serikali.
Wengi wanaona kuwa suala hili litaathiri ukuaji wa sekta ya hoteli ambayo mteja wake mkubwa ni Serikali, hali ambayo itaathiri ajira na pia biashara ya nidhaa za ndani zinazotumiwa na sekta hiyo.
"Kwa ujumla bajeti huwa inategemea mambo mawili; kwanza ukusanyaji wa mapato na jinsi ya kutumia. Tafsiri yake ni kwamba, ukishindwa namna ya kukusanya, umeharibu na ukishindwa kwenye matumizi umeharibu bajeti nzima," anasema mtafiti mwandamizi wa taasisi ya Utafiti wa Uchumi na Jami (ESRF), Dk Oswald Mashindano.
"Nadhani anachokifanya Rais Magufuli ni sahihi kabisa kwa sasa.
Ila kwa nadharia ya uchumi, ukitaka ukue lazima kuwe na matumizi yenye tija (productive expenditure). Matumizi yanachochea uchumi... ukizuia sana matuimizi uchumi haukui," alisema Dk Mashindano.
Akizungumzia mwelekeo wa bajeti hiyo, mhadhiri wa uchumi wa Chuo Kikuu cha Dar es Salaam, Profesa Humphrey Moshi anasema udhibiti unaweza pia kusababisha fedha zisifike kule zilikolengwa na hivyo kuathiri shughuli za maendeleo.
"Kitu cha kawaida kabisa kinachoonekana ni kuongezeka kwa bajeti ya maendeleo. Wakati miaka ya nyuma walikuwa wakiweka asilimia 8-12, kwa sasa inaweza kufika hadi asilimia 20. Hilo tu linaonekana waziwazi," alisema Profesa Moshi.
"Lakini kutofikishwa kwa fedha zote zilizoidhinishwa na Bunge kwenye maeneo husika kutaathiri miradi ya maendeleo," alisema na kuongeza kuwa malimbikizo ya madeni yataifanya bajeti isiwe na matokeo makubwa.
"Kinachotakiwa ni kupeleka bajeti kama ilivyoidhinishwa. Mara nyingi wanapeleka asilimia 50 au 60 tu. Vilevile madeni yataipunguza bajeti, hiyo Sh29 trilioni wala isikutishe. Kuna madeni mengi ya nyuma yanatakiwa yalipwe wala siyo miradi mipya itakayotekelezwa," anasema na kuongeza:
"Bajeti yetu pia imeongezeka kwa kuwa thamani ya Shilingi imeporomoka, kwa hiyo gharama za vitu nazo zimepanda."
Miongoni mwa matokeo hasi ya kudhibiti mapato ni kupungua kwa kiwango cha shehena ya mizigo iliyokuwa ikipitishwa Bandari ya Dar es Salaam.
Akizungumza wakati akifunga warsha ya Wahariri wa Habari hivi karibuni, kaimu meneja wa bandari hiyo, Hebel Mhanga, alitoa mfano wa shehena ya magari yanayokwenda Jamhuri ya Demokrasia ya Congo (DRC) aliyosema imepungua kwa asilimia 50, huku shehena ya Zambia ikipungua kwa asilimia 46.
Hatua hiyo pia inafuatiwa na kushuka kwa biashara katika maeneo yenye biashara kubwa kama vile Kariakoo katikati ya jiji la Dar es Salaam kutokana na kushuka kwa kasi ya uingizwaji wa bidhaa kutoka nje ya nchi. 


