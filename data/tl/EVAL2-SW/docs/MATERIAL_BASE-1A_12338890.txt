
Uvivu, starehe zinavyopunguza uzalishaji kazini
Dar es Salaam. Tangu aingie madarakani, Rais John Magufuli amekua akiwasisitiza Wa tanzania kufanya kazi kwa bidii.
Katika moja ya hotuba zake, Rais Magufuli alisema “Wa tanzania wafanye kazi na wasipotaka kufanya kazi kwa hiari walazimishwe,”
Kwa bahati mbaya, wafanyakazi wanaadhimisha Mei Mosi wakati Utafiti uliofanywa na Ofisi ya Taifa ya Takwimu (NBS)
umebaini Wa tanzania wanatumia asilimia 71 ya muda wote kustarehe, kulala na kufanya shughuli za kujihudumia zisizo na tija katika maendeleo.
Miongoni mwa starehe zinazotajwa kufanywa wakati wa muda wa kazi ni unywaji wa pombe, michezo hususan ‘pool table’, matumizi ya simu na nyingine nyingi.
Mhadhiri wa Chuo Kikuu Cha Mzumbe, Fares Kibasa anasema uvivu ni kati ya maadui wakubwa wanaolitesa Taifa kwa sasa.
“Tuadhimishe siku hii kila mmoja akijiuliza amelifanyia nini Taifa lake? Alizembea au alitimiza wajibu wake,” anasema.
Anasema kupokea malipo bila kutimiza wajibu kazini ni kuliibia Taifa wakati ambapo, limedhamiria kufikia uchumi wa kati.
Kaimu Meneja wa Idara ya Takwimu, Ajira na Bei, Ruth Minja anasema ni hatari kuwa na idadi kubwa ya watu wanaotegemea wengine wawafanyie kazi.
Anadai kuwa ikiwa kila mmoja atatimiza wajibu wake kazini, itakuwa rahisi kuyafikia malengo ambayo tumejiwekea kama taifa.
Waziri wa Ofisi ya Waziri Mkuu (Sera, Uratibu, Bunge, Kazi, Ajira, Vijana na Watu wenye Ulemavu), Jenista Mhagama anasema ni aibu kuwa na Taifa la watu wasiofanya kazi.
Anasema ili kufanikiwa azma ya kuingia kwenye kwenye uchumi wa kati lazima kila mfanyakazi atimize wajibu wake badala ya kuendelea kuwa na watu aliowaita ‘mizigo’.
“Muulize jirani yako kama ni mzigo kwa Taifa au anatimiza wajibu wake. Serikali tulishaliona hili na ndiyo maana Awamu ya Tano iliamua kuingia madarakani na kaulimbiu ya ‘Hapa Kazi Tu,” anasema.
Mkurugenzi wa NBS, Dk Albina Chuwa alisema matumizi sahihi ya muda wa kazi ni changamoto kubwa inayotakiwa kufanyiwa kazi haraka.
Mchambuzi wa Sera na Bajeti kutoka Taasisi ya Health Promotion Tanzania (HDT), James Mlali anasema mzigo mkubwa ambao wafanyakazi wa Tanzania wanakutana nao ni utegemezi.
Anasema takwimu zinaonyesha kuwa mfanyakazi mmoja anakabiliwa na mzigo wa kuwafanyia kazi watu tisa hadi 11 tegemezi.
Anasema licha ya bidii kwenye kazi, lazima wafanyakazi na kada nyingine kujadili namna ya kupunguza idadi ya watu, ili iendane na hali halisi iliyopo.
Mhagama anakiri watumishi na Wa tanzania wasiotekeleza majukumu yao ni mzigo kwa Taifa na ndiyo maana mishahara haiwezi kutosheleza mahitaji yote wakati kundi kubwa ni tegemezi.
“Wasiofanya kazi ni mzigo mzito kwa taifa na ndiyo maana hata wachache wanaoutumia muda wao vizuri kufanya kazi, bado mishahara haiwatoshelezi kutokana na kundi kubwa kuwa tegemezi,” anasema.
Mkurugenzi wa Mtandao wa Jinsia (TGNP), Lilian Liundi anasema ipo haja kwa wizara kutengeneza sera itakayowasukuma Wa tanzania kutimiza wajibu wao.
Anasema takwimu za muda unaopotezwa kwa kutofanya kazi ni kubwa huku akishauri, Serikali kuendelea kuandaa mazingira mazuri ya kufanyia kazi.
“Tumeona wanawake wengi hawana ajira, hili ni tatizo na ili kila mtu aweze kutimiza wajibu wake basi Serikali inajukumu kubwa la kusaidia katika kuandaa mazingira mazuri ya kufanyia kazi,” anasema.
Ofisa Tarafa wa Isimani, Mkoani Iringa, Thomasi Muyinga anasema maadhimisho ya Mei Mosi yanapaswa kuwa chachu ya kuanza upya utekelezaji wa majukumu ya kila mmoja kwenye eneo la kazi.
Hata hivyo, anawataka waajiri kutimiza wajibu wao katika kuwalipa wafanyakazi mishahara badala ya kuendelea kuwakandamiza kwa kuwafanyisha kazi bila ujira.
“Kitu pekee kitakachosaidia kuamsha ari ya kufanya kazi ni malipo mazuri ya mishahara ili kuondoa manung’uniko kwa wafanyakazi hasa wa sekta binafsi,” anasema. 


