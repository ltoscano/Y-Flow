
Nini msimamo wetu kuhusu Sudan Kusini?
Jan 31, 2014

KATIKA siku za karibuni, Tanzania imekuwa ikisikika katika masuala mengi ya kimataifa na wengi sasa wanafahamu nafasi yetu katika siasa za Afrika.

Tuna vikosi vya kulinda amani katika nchi za Sudan na Jamhuri ya Kidemokrasia ya Congo (DRC) barani Afrika na askari wetu bado wanashiriki katika operesheni za Umoja wa Mataifa kule Lebanon.

Tanzania imefanya kazi kubwa katika kusuluhisha mgogoro wa Madagascar na ni nchi yetu pia ambayo imerejesha utawala wa kiraia nchini Comoro.

Nchi yetu haijapeleka vikosi vya kulinda amani nchini Somalia kwa sababu tulielezwa nchi haiendi kulinda amani katika nchi ambayo amani ya kulinda haipo.

Hata hivyo, kwenye suala la Sudan Kusini ambako kuna mapigano yanaendelea, Tanzania haijaweka wazi msimamo wake na mbaya zaidi hatusikii hata kama kuna Wa tanzania ambao wameathirika.

Tumesikia Bunge la Uganda likijadili kuhusu kinachoendelea Sudan Kusini. Hata kama amekosea, lakini Rais Yoweri Museveni, walau amepeleka majeshi yake na kuweka wazi msimamo wake.

Hadi leo, taifa hili halijui kama kuna watu wake wako Sudan Kusini na kama wapo wana hali gani. Tangazo pekee lililowahi kutolewa na serikali kuhusu Sudan Kusini ni pale ilipowataka Wa tanzania kujihifadhi katika ubalozi wa Kenya uliopo Juba.

Hata hivyo, haijulikani kama wapo waliokwenda. Ni wangapi na wana hali gani. Katika nchi zote zinazotuzunguka, taarifa kama hizi zimekuwa zikitolewa na serikali kila kukicha. 

Tunadhani kuna haja ya serikali kuweka wazi msimamo wa taifa letu kuhusu mgogoro huu wa Sudan. Ni vema tukaelezwa nafasi yetu ni ipi na tunafanya nini katika kuhakikisha hali ya Sudan Kusini inarejea katika hali yake ya kawaida.

Ukimya huu wa sasa ni usaliti katika ile kauli mbiu yetu maarufu ya “Binadamu wote ni ndugu zangu na Afrika ni moja”.


