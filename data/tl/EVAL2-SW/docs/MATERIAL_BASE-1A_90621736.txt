Kiingilio Miss Tanzania Sh 20,000

Imeandikwa na Alexander Sanga

Imechapishwa: 19 Oktoba 2016

WAANDAAJI wa shindano la Miss Tanzania wametangaza viingilio kwa shindano hilo ambapo cha chini ni Sh 20,000.

Akizungumza na waandishi wa habari mjini hapa jana, mmoja wa waratibu wa shindano hilo Pamela Irengo alisema kiingilio cha kati kitakuwa Sh 50,000 na kile cha viti maalumu kitakuwa Sh 100,000 kwa shindano hilo lililopangwa kufanyika mjini hapa Oktoba 29. 
Hii ni mara ya kwanza katika historia ya shindano hilo kufanyika mkoani, mara zote ilikuwa ikifanyika Dar es Salaam. Waratibu wa shindano hilo mjini hapa ni Flora and Pamela production. Tayari warembo wapo kambini kwa ajili ya shindano hilo lililopangwa kufanyika kwenye ukumbi wa City Mall.
Pamela alisema shindano hili litafanyika mkoani hapa kwa miaka mitatu mfululizo kabla waratibu wakuu, Kampuni ya Lino Agency kuamua pa kulipeleka.
Warembo 30 watapanda jukwaani siku hiyo wakiwa kwenye vazi la ubunifu, ofisini na ufukweni. Mshindi atawakilisha nchi kwenye shindano la kumsaka mrembo wa dunia litakalofanyika Marekani Desemba.
Warembo wanaotarajiwa kuwania taji ni Julitha Kabethe, Nuru Kondo, Grace Malikita, Spora Luhende (Ilala), Diana Edward, Regina Ndimbo, Ndeonansia Pius, Hafsa Abdul (Kinondoni), Upendo Dickson, Abella John, Elineema Chagula, Irene Ndibalema (Mashariki), Anna Nitwa, Lisa Mdolo, Irene Masawe (Kanda ya Kati), Laura Kway (Kanda ya Elimu ya Juu).
Wengine ni Iluminatha Dominic, Maria Peter, Lucky Michael (Kanda ya Ziwa), Maurine Ayoub, Glory Stephano, Elgiver Mwasha, Bahati Mfinanga (Kanda ya Kaskazini), Maourine Komanya, Anitha Mlay, Irene Msabaha, Eunice Robert (Kanda ya Nyanda za Juu Kusini)na Mwantumu Ally, Ester Mnahi, Anitha Kisima (Kanda ya Temeke).


