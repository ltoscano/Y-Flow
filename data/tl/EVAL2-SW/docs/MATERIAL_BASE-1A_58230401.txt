
Uhamiaji yatwaa tena ubingwa netiboli

Imeandikwa na John Nditi, Morogoro

Imechapishwa: 06 Septemba 2016

TIMU ya netiboli ya Uhamiaji imetetea ubingwa wake baada ya kuifunga Polisi Morogoro magoli 44-40 katika mchezo mkali wa Ligi Daraja la Kwanza uliofanyika kwenye Uwanja wa Jamhuri mjini hapa juzi. 

Uhamiaji imetetea taji lake kwa kujikusanyia pointi 20 na haijapoteza mchezo.
Mbali na kutwaa ubingwa kwa mara nyingine timu hiyo imeungana na nyingine tano kushiriki Ligi ya Muungano inayoshirikisha timu kutoka Bara na Zanzibar.
Michuano hiyo iliyoshirikisha timu 11 ilifungwa na Naibu Waziri wa Habari, Utamaduni, Sanaa na Michezo Anastazia Wambura. Kinyangâ€™anyiro cha ligi hiyo kilianza kutimua vumbi Agosti 27 mwaka huu ambapo michezo ya kufunga pazia ya ligi hiyo licha ya Uhamiaji kuifunga Polisi Morogoro, mingine ni timu ya Madini ya Arusha iliifunga RAS Kagera magoli 71- 33 na Tumbaku Morogoro iliifunga CMTU magoli 60-50.
Timu zilizopata nafasi ya kushiriki Ligi ya Muungano ni mabingwa Uhamiaji, Polisi Morogoro iliyomaliza ya pili kwa kufikisha pointi 18, Jeshi Stars nafasi ya tatu kwa pointi 14 na Madini ya Arusha iliyomaliza ya nne kwa kujikusanyia pointi 13.
Tumbaku Morogoro ilishika nafasi ya tano baada ya kumaliza kwa kupata pointi 12, wakati timu ya Polisi Arusha ikishika nafasi ya sita kwa kuwa na pointi 10.
Mbali na timu hizo sita timu nyingine zilizoshiriki ligi hiyo na pointi zao kwenye mabao ni Arusha Jiji (9), CMTU (8),Tanga Jiji (4), RAS Kagera (2) na timu ya Kinondoni ambayo haikuambulia pointi hata moja.


