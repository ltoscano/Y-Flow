

NA FLORENCE SANAWA, MASASI
PAMOJA na utekelezaji wa sera ya elimu bure kuendelea kufanyiwa kazi mijini na vijijini bado hali ya miundombinu ya shule ni mbaya hatua inaonyesha wazi kufeli kwa zoezi la madawati hasa kwa shule za vijijini.
Wakati agizo hilo la madawati likiendelea kutekelezwa baadhi ya wanajamii wanashangaa na kuhoji uhalali wa madawati kutengenezwa na kufikishwa katika shule zao ambazo kwa sehemu kubwa hazina vyumba vya madarasa wala vyoo huku wanafunzi wakisoma kwa hofu chini ya miti.
Uwepo wa agizo hilo umezua maswali mengi hasa vijijini ambapo zipo shule ambazo zina ofisi za walimu na darasa moja hali ambayo inasababisha watoto kusomea chini ya miti huku wakiongezeka kwa idadi kubwa baada ya utekelezaji wa sera ya elimu bure.
Changamoto hizo ambazo kwa sehemu kubwa zipo vijijini hali inayonilazimu kufunga safari ambayo inanifikisha katika Shule ya Msingi Mkwapa, wwilayani Masasi mkoani Mtwara.
Shule hiyo ambayo ina madarasa manne huku ikiwa na darasa la awali hadi la saba inazua sintofahamu ya ujio wa madawati ambayo baadhi ya madarasa yanafanyia vipindi vyake chini ya miti ya mikorosho.
Mazingira hayo yamelalamikiwa na wanafunzi kwakuwa huwalazimu kuwa likizo hasa nyakati za mvua ambapo hushindwa kusomea chini ya miti na kuwafanya kukimbia hovyo hivyo kuvuruga ratiba ya masomo shuleni hapo.
Mwalimu Mkuu wa shule hiyo, Baruani Makota, anasema hadi sasa wanafunzi 60 hawana mahali pa kusomea hasa darasa la awali, la tano na la tatu na kwamba wote husomea chini ya miti.
Anasema shule hiyo inakabiliwa na changamoto nyingi ikiwemo uhaba wa madarasa na walimu hali ambayo inawafanya wawe na ‘shift’ ambayo si ya kawaida ili kuhakikisha wanafunzi hao wanapata elimu.
Anasema hadi sasa shule hiyo ina madarasa manne hali inayosababisha wanafunzi wa awali kusomea chini ya mti. Anasema shule ina wanafunzi 380 na ina walimu sita tu.
Hata hivyo anaongeza kuwa shule hiyo imekuwa na vyoo vya muda ambavyo ni matundu manne kwa wanafunzi wakati walimu hawana vyoo hali inayosababsiha wanafunzi wote 380 na walimu sita kujisaidia pamoja na hivyo kuhatarisha afya za watumiaji wa vyoo hivyo.
“Tunaiomba serikali iitizame kwa jicho lingine shule hii hasa wakati huu wa masika, mara kwa mara huwa tunakimbia na mazingira haya yanasababosha wanafunzi kutokuwa na uelewa wa kutosha.
“Watoto wa awali wanahitaji mazingira bora ya kusomea lakini hawana darasa hili jambo ni hatari sana kwani miti inaweza kudondoka ama wadudu wanaweza kuwadhuru pia,” anasema Makota.
Anasema mwalimu mmoja anafundhisha masomo 10 na kuhoji ni miujiza gani mwalimu afanye ili mtoto awe bora kuliko mwingine.
Mmoja wa walimu wa shule hiyo, Zenna Lionjo, anasema kitendo cha wanafunzi kusomea chini ya miti kimekuwa kikishusha uelewa wa mtoto kutokana na ufundishaji kuwa magumu hasa unapohitaji kumsaidia mtoto mmoja mmoja.


