
Chupa 212 za damu zakusanywa Mnazi Mmoja

Imeandikwa na Regina Kumba

Imechapishwa: 27 Septemba 2016

WAKAZI wa Dar es Salaam wamechangia chupa za damu 212 ndani ya siku mbili, ambazo Mkuu wa Mkoa wa Dar es Salaam, Paul Makonda alizitoa kwa wakazi hao kupima afya zao na kuonana na madaktari bingwa wa magonjwa mbalimbali.

Akizungumza na gazeti hili, Ofisa Kitengo cha Uhamasishaji wa Mpango wa Taifa wa Damu Salama (NBTS), Lucas Michael alisema damu hiyo ilitolewa na wakazi waliofika Viwanja vya Mnazi Mmoja Septemba 24 na 25 mwaka huu.
"Mwitikio huu wa wananchi ni mzuri sana, wananchi hao walifika hapa Mnazi Mmoja kupima afya zao lakini wakaona pia ni jambo zuri wakichangia damu, kwa hiyo wakaja hapa tukawapima wingi wao wa damu na uzito wao kabla ya kutoa damu zao," alisema Michael.
Aidha, alisema damu hiyo iliyotolewa inaweza kuokoa maisha ya watu hadi 500 ambao wanahitaji kuongezewa damu, hivyo itasaidia mno.
Alisema watu wengi wanaendelea kujitokeza kupima na kuchangia damu, hivyo wanatarajia kupata damu nyingi zaidi.
"Kiasi hicho cha damu kinaweza kuokoa maisha ya watu zaidi ya 500, inategemea tu mtu mmoja anahitaji damu kiasi gani, kwa sababu chupa moja wanaweza kuwekewa watu hata watatu, na kuna mtu mwingine anaweza akahitaji chupa moja nzima," alisema.
Alisema damu hiyo itaenda kupimwa, kama itakuwa na maambukizi ya magonjwa kama homa ya ini, kaswende na Ukimwi, itateketezwa na ile ambayo ni salama basi itatumika.
Alisema kuwa nchi yetu haijawahi kukidhi mahitaji ya damu, ndio maana uchangiaji wa damu unahimizwa kila mara.
Kwa mujibu wa Mganga Mkuu wa Mkoa wa Dar es Salaam, Grace Magembe, mpaka kufikia jana mchana watu 4,890 walikuwa wamepatiwa huduma na kwamba watu waliopata namba ya kupata huduma mpaka mwisho wa huduma hiyo ambayo ni kesho ni 11,351.
Alisema huduma hiyo ilikuwa itolewe kwa siku mbili, lakini Mkuu wa Mkoa aliongeza siku mbili ambazo ni jana na leo kutokana na mwitikio wa watu kuwa mkubwa kuliko mategemeo waliokuwa nayo.


