
Mganga Mkuu aagiza kondom zisambazwe

Imeandikwa na Sifa Lubasi, Dodoma

Imechapishwa: 05 Oktoba 2016

MGANGA Mkuu wa Mkoa wa Dodoma, Dk James Charles, ameagiza kusambazwa kwa mipira mipya ya kiume aina ya Zana ili kudhibiti maambukizi ya Ukimwi na magonjwa ya ngono katika makao makuu ya nchi.

Pia kondomu milioni 21 zitasambazwa na kupatikana kwenye vituo vyote vya kutolea huduma za afya nchini. Akizungumza katika uzinduzi wa kondomu aina ya Zana mjini hapa, Dk James alisema uzinduzi huo umekuja wakati muafaka ambapo Dodoma tayari imekuwa makao makuu ya nchi na kutakuwa na wageni wengi.
“Wapo wageni, taasisi na wananchi watakaohamia Dodoma kwa ajili ya shughuli mbalimbali, kunatakiwa kuwe na usambazaji mkubwa wa kondomu ili watu wajikinge na Ukimwi na magonjwa mengine ya zinaa,” alisema na kuongeza serikali ina dhamana kubwa kuhakikisha kondomu ya Zana inapatikana mahali pote.
Aliagiza waratibu wa Ukimwi wa wilaya na halmashauri, wanalo jukumu la kuhakikisha kondomu za kutosha zinaagizwa na kusambazwa katika maeneo yote, maofisa biashara wahakikishe kondomu zipo kwenye nyumba za wageni, hotelini na maeneo mengine ya biashara na kuwepo utaratibu wa kuzipata kwenye maeneo husika.
Alisema mwisho wa mwezi huu, watakagua katika maeneo mbalimbali kama zana zimefika katika maeneo hayo. Alisema awali kulikuwa na kondomu iliyokuwa haina jina ambayo ilikuwa ikisambazwa maeneo yote bure.
“Kondomu mpya ya Zana ina nembo inayoonekana na mtu akiiona anajua hii ndio yenyewe, ina ubora wa kiwango kikubwa,” alisema na kuongeza kuwa utafiti uliofanyika mwaka 2011 wa viashiria vya Ukimwi, asilimia 77 wanaume wana uelewa kuhusu kondomu, ikitumika vizuri inapunguza maambukizi na mimba zisizotarajiwa na magonjwa ya ngono. 
Ofisa Habari na Mawasiliano wa Mpango wa Taifa ya Kudhibiti Ukimwi kutoka Wizara ya Afya, Maendeleo ya Jamii, Jinsia, Wazee na Watoto, Shoko Subira alisema kondomu milioni 21 zitasambazwa na kupatikana kwenye vituo vyote vinavyolea huduma za afya.
Mratibu wa Tume ya Taifa ya Kudhibiti Ukimwi (TACAIDS), mkoa wa Dodoma, Eriko Kawanga alisema katika mkoa wa Dodoma kila watu 100, watatu wana virusi vya Ukimwi.


