

Na Markus Mpangala
KARIBU tena wasomaji wa safu hii tuendelee kujisomea kitabu ili kupata burudani, elimu na starehe ya ubongo kwa ujumla. Leo tusome kitabu chetu cha ‘Lysistrata’ kilichoandikwa na Aristophanes karne nyingi zilizopita.
Nianze kwa kutoa mfano. Mara nyingi tumekuwa tukisikia maandamano na migomo ya aina mbalimbali kwenye nchi tofauti. Migomo hii ina sababu zake, na nchi kama Togo na Kenya tulishuhudia migomo ya wanawake dhidi ya wanaume.
Mgomo wa Kenya na Togo ilikuwa na dhamira ileile, kunyima unyumba. Wanawake wa Kenya waliamua kuwanyima unyumba waume na wapenzi kwa madai ya kushindwa kutatua matatizo yanayojitokeza katika nchi zao. Mgomo huo ni maarufu kama ‘Sex strike’. 
Leo tusome mwanzilishi wa mgomo huo na jinsi kitabu hicho kilivyoiteka dunia. Aristophanes alitunga kitabu hiki akiwa na dhamira ya kuondoa matatizo katika jamii.
Watunzi na kampuni mbalimbali za vitabu walivutiwa na utunzi huo, hivyo mpaka leo tunachambua hapa, kimechapishwa mara kadhaa. Kitabu cha Lysistrata kilitolewa mwaka 2005, lakini muswada wake uliandaliwa mwaka 2003, ikiwa ni kuboresha mchezo wenyewe.
Lysistrata ni mchezo wa kuigiza uliotungwa kwa lengo la kuwasiliana na jamii na kuonyesha suluhisho la matatizo yanayowakabili wananchi wa Ugiriki na kilitungwa kwa Kigiriki. 
Aristophanes alitunga kitabu hiki mwaka 411 BC kuelezea matatizo ya vita yaliyoikumba Ugiriki, hususani vita vya Peloponnesian. Vita hii ilisababisha maafa makubwa kwa wanawake na watoto.
Wanasiasa na viongozi mbalimbali walijishughulisha zaidi na malumbano ambayo yalisababisha kuitumbukiza Ugiriki katika vita.
Aristophanes aliandika mchezo huu kwa njia ya vichekesho (Comedy) na kuupatia jina hili la Lysistrata. Katika mchezo huo mtunzi huyo anamtumia mwanamke mmoja mzaliwa wa jiji la Athen (Ugiriki).
Mwanamke huyo ni Lysistrata ambaye amechorwa kama mwanamke anayepinga maafa ya Peloponnesia yaliyoharibu jamii.
Katika kutatafuta ufumbuzi wa matatizo, mtunzi wa Lysistrata, Aristophanes anatoa suluhisho kwamba itafika wakati wanawake wataanza kugoma na kuwanyima unyumba wanaume ili watatue matatizo ya nchi. Katika mchezo huo Lysistrata anaanza kuhamaisha wanawake wagome. Mchezo unaanza hivi;- Calonice anaingia jukwaa;
‘Habari yako Calonice? Lysistrata anasalimia


