
Ni kampeni tu Mei Mosi Kenya
Seneta wa Nairobi, Mike Sonko akihutubia katika sherehe za Siku ya Wafanyakazi Duniani katika bustani ya Uhuru juzi . Salatom Njau
Nairobi. Sherehe za Mei Mosi zilizofanywa katika Bustani ya Uhuru Park iliyopo jijini Nairobi juzi zilijikita zaidi katika kampeni za Uchaguzi Mkuu nchini Kenya wa mwaka 2017.
Katibu Mkuu wa Chama Muungano wa Wafanyakazi (Cotu), Francis Atwoli, ambaye kwa kawaida hutumia fursa hiyo kutetea wafanyakazi, pia aligeuka mwanasiasa.
Alitaka Baraza la Mawaziri liwashauri makamishna wa Tume Huru ya Uchaguzi na Mipaka (IEBC) wajiuzulu akisema Wakenya hawana imani nao.
“Rais Kenyatta atashinda uchaguzi ujao, lakini hatutaki ushindi wake utiliwe shaka. Nyinyi mawaziri mlio hapa nendeni mkamshauri azungumze na makamishna wa IEBC wajiondoe ili uchaguzi wa 2017 usiwe wa machafuko,” alisema Atwoli.
Aliwashauri pia wanasiasa wa muungano wa Jubilee waache kujibizana na kinara wa Cord, Raila Odinga.
“Mimi nawashauri kama mzee, mnatakiwa kufahamu kwamba Odinga alianza siasa akiwa na umri wa miaka.
Unapojibizana naye unampa motisha zaidi na unaweza ukakosa usingizi,” alisema Atwoli na kuongeza kuwa: “ Cotu haiegemei upande wowote wa kisiasa.”
Pia, Atwoli alimlaumu Gavana wa Nairobi, Evans Kidero akisema ameshindwa kuboresha Jiji la Nairobi.
“Hali ya Jiji la Nairobi imekuwa mbaya zaidi, uchafu umejaa kila mahali. Sisemi haya kwa sababu Seneta wa Nairobi, Mike Sonko na Mbunge Maalumu, Johnson Sakaja ambao wanamezea mate kiti cha ugavana wako hapa,” alisema. 


