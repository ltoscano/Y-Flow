
RC: Wanafunzi msitumike kuchoma moto shule

Imeandikwa na John Mhala, Arusha

Imechapishwa: 27 Septemba 2016

/* */

View Comments

KAMANDA wa Polisi mkoani Arusha, Charles Mkumbo amewaonya wanafunzi wa shule za msingi na sekondari mkoani Arusha kuacha kutumika kuchoma moto mabweni ya shule na kuwataka kuwafichua wahalifu wanaofanya vitendo hivyo viovu.

Mkumbo alisema hayo katika hafla ya kuwaaga wanafunzi wa darasa la saba katika Shule ya Msingi Green Valley, iliyopo Sombetini jijini humo na kusema kuwa tabia hiyo inapaswa kupigwa vita kwa nguvu zote.
Alisema kumezuka wimbi la baadhi ya mabweni ya shule za msingi na sekondari kuchomwa moto na Arusha ni miongoni mwa mikoa iliyokumbwa na majanga hayo, hivyo aliwaasa wanafunzi kuacha kutumika. 
Mkumbo alisema uchunguzi wa awali umebaini kuwa matukio hayo ya uchomaji moto mabweni ya shule, unafanywa na baadhi ya watu wasio wema kwa kuwatumia wanafunzi kufanya uhalifu huo na dola inalifuatilia hilo kwa ukaribu na muda si mrefu watatiwa nguvuni.
Alisema polisi haitasita kuwachukulia hatua wanafunzi ambao watajihusisha na matukio hayo kwa kutumiwa na kupewa pesa kufanya uhalifu huo na aliwataka wanafunzi hao kuwafichua wahalifu hao pindi wanapowafuata na kuwashawishi kufanya matukio hayo ya kihalifu. 
Kamanda aliwataka wanafunzi kusoma na kupata elimu kwa faida ya maisha yao ya baadaye na kuacha mara moja kujitumbukiza katika wimbi hilo ambao alidai ni ya kijinga jinga na halina faida kwao kamwe.
Mkurugenzi Mtendaji wa Shule hiyo, Yahaya Njalita, alisema kuwa uongozi wa shule hiyo, uko makini katika kujilinda na uhalifu huo kwani shule hiyo imekuwa ikilindwa na walinzi kwa nyakati zote.
Mkurugenzi huyo alisema, uongozi wa shule hiyo umejipanga kikamilifu katika kuboresha zaidi kiwango cha elimu katika shule hiyo ili kuwapa elimu bora zaidi wanafunzi wa shule hiyo.


