Jafo akerwa Manispaa kukithiri malalamiko

Imeandikwa na Sifa Lubasi, Dodoma

Imechapishwa: 20 Septemba 2016

NAIBU Waziri, Ofisi ya Rais, Tawala za Mikoa na Serikali za Mitaa (Tamisemi), Selemani Jafo amesema manispaa ya Dodoma imekuwa kichaka cha malalamiko ya watumishi na atahakikisha anakomesha hali hiyo. 

Akiwa katika ziara yake katika Kituo cha Afya cha Makole mjini hapa, Jafo alisema watumishi wengi wana malalamiko kutokana na viongozi wao kutowatendea haki. Alisema kuna malalamiko mengi ya watumishi ambayo yanatakiwa kufanyiwa kazi.
“Watumishi hawapandi madaraja, hata kumsainia mtu barua yake ni shida mpaka mtu ajikombekombe hali hapa si shwari, namna hiyo watu hawawezi kutekeleza majukumu yao vizuri,” alisema Jafo.
Alisema watumishi wa manispaa hiyo wakiwemo walimu wanaotoka mbali na mji wamekuwa wakisota kwenye manispaa hiyo siku nzima kusubiri kusainiwa barua zao na wakuu wa idara.
“Kusaini barua nako unazungukazunguka mtu anashinda siku nzima kwenye benchi baadaye unatoka unamuambia unaenda kula mpaka utakaporudi hili jambo si sawa sawa,” aliongeza.
Alisema anakusudia kukaa na watumishi wote na watendaji ili apate kuzungumza nao ili kutatua changamoto hizo, kwani zinapunguza ari za watumishi kufanya kazi. “Suala la mahusiano kazini ni jambo la msingi sana, watu wengi wa chini wana malalamiko, hakuna anayewajali wakubwa ndio wanaojipendelea,” alisema na kuongeza kuwa amepata malalamiko ya wafanyakazi wa kituo hicho kuwa mtu wa chini akitaka kuondoka kwenda semina au mafunzo lazima arudishe asilimia 20 ya fedha atakayolipwa huko.
Kaimu Mkurugenzi wa Manispaa ya Dodoma, Melkion Komba alisema hana taarifa ya malalamiko ya watumishi hao, lakini atafuatilia na kujua ukweli.


