
Wasanii bila dawa za kulevya inawezekana

Imeandikwa na Vicky Kimaro

Imechapishwa: 15 Oktoba 2016

TAKRIBANI wiki mbili sasa msanii wa muziki wa kizazi kipya, Rehema Chalamila
‘Ray C’ amekuwa akiwashukuru mashabiki wake kwa kuendelea kumpa moyo anavyopambana kujikwamua kutoka katika janga la matumizi ya dawa za kulevya.

“Gusa udhaifu wangu mateso yangu, pepo linalonisumbua naomba hapa ninapojaribu nisianguke tena, nachechemea naomba msamaha ee Mungu, naomba nipe nguvu na ujasiri, naomba mnisamehe wapenzi wangu wote, na mniombee. “Mungu si mjomba wa mtu, nina maisha mapya, nitarejea nimekubali nimekosea, naanza upya, sema no kwa dawa za kulevya, pepo la dawa lishindwe,” haya ni maneno ya Ray C ambaye yupo ‘sober house’ mjini Bagamoyo.
Ni wazi inaumiza kuona mtu ambaye alikuwa tegemeo kwenye familia yake kuishia kuwa mteja wa dawa za kulevya. Si Ray C tu ambaye amejiweka wazi kupigania afya yake, wapo wasanii wengi wanaodaiwa kutumia dawa za kulevya na wengine wameshatangulia mbele ya haki. 
Janga hili la dawa za kulevya ni utamaduni ambao umeshika kasi hapa nchini, huku wasanii, hasa vijana wakiwa vinara wa kutumia dawa hizo.
Miaka ya nyuma tulisikia wasanii wa Marekani na Ulaya wakihusishwa na utumiaji wa dawa za kulevya. Wasanii hao wa kimataifa walikuwa wanavuma na wenye mafanikio, lakini dawa ziliwafilisi na kuwapoteza kabisa katika ulimwengu wa burudani. Turejee kwa Whitney Houston na Brenda Fassi.
Kwa upande wa wasanii wetu, hakuna ambaye hajui athari za matumizi ya dawa za kulevya, lakini nguvu inayowasukuma kuingia huko ni kubwa. Wengine wanaamini kuwa wanapotumia dawa hizo zinawasisimua mwili ili wapate uwezo wa kutumbuiza jukwaani muda mrefu bila kuchoka na pia huwaondolea aibu.
Bahati mbaya dawa hizi hutengenezwa, kusafirishwa na hutumiwa kwa kificho japokuwa madhara hujionyesha wazi. Nimefurahi kusikia Ray C ana nia ya dhati kutoka kwenye janga hili huku akiwataka Wa tanzania kupinga kwa nguvu zote utumiaji wa dawa za kulevya kwa vijana na kuwataka watanzania kuungana naye kupinga janga hili.
Ni mategemeo yetu Ray C atakuwa msaada mkubwa kwa wasanii na vijana wengine ambao wameangukia kwenye janga hilo kuwanasua, kwani unapoanguka unaweza kuinuka na kusonga mbele na kufanikiwa tena. Muhimu na la kuzingatia, ni kwamba kazi yao ina thamani kubwa, hivyo wailinde.
Watambue kuwa kuharibika kwao kwa matumizi ya dawa hizo husababisha maumivu kwa mashabiki, wategemezi na familia zao. Kwa pamoja tupige vita matumizi ya dawa za kulevya, kwa maana hakuna haja ya kusifia utajiri wa vijana wanaouza dawa hizo wakati wengine wanaharibikiwa na kupoteza uhai wakati taifa bado linawahitaji.


