Hali ya hatari yatangazwa Ukraine

April 3, 2014

NCHI ya Ukraine imeagiza kuimarisha vikosi vyake vya ulinzi katika kukabiliana na Urusi ambayo inaimarisha jeshi lake katika jimbo la Ukraine la Crimea. Kwa mujibu wa BBC, Kaimu Rais wa Ukraine, Olexander Turchynov ameagiza kufungwa kwa safari za anga la nchi hiyo kwa ndege zote zisizo za kiraia. Rais wa Marekani Barack Obama ameeleza usambazaji wa majeshi ya Urusi katika jimbo hilo ni kuingilia uhuru wa Ukraine. Waziri mkuu mpya wa jimbo la Crimea lenye mamlaka ya kujiamulia mambo yake, Sergiy Aksyonov, mwenye mwelekeo wa kuipendelea Urusi, amesema amemwomba Bw. Putin ili kuhakikisha usalama wa eneo hilo. Hata hivyo, serikali ya mpito ya Ukraine haimtambui Bw. Aksyonov na serikali yake ya Crimea. Wakati huo huo, nchi za Magharibi ikiwamo Marekani, Ufaransa, Uingereza na Canada zimetangaza kususia mazungumzo ya maandalizi ya mkutano wa nchi nane zilizostawi zaidi duniani G8 unaotarajiwa kufanyika Urusi. Waziri wa Mambo ya Nje wa Ujerumani, Frank Walter Steinmeier ameionya Urusi kutumia nguvu za kijeshi Ukraine kwani italeta mgawanyiko barani Ulaya. Naye Waziri wa mambo ya nje wa Marekani, John Kerry ameilaani Urusi na kuonya kuwa inakabiliwa kutengwa na kupokonywa uanachama wa G8 na hata kuwekewa vikwazo vya kiuchumi huku Mkuu wa NATO, Anders Fogh Rasmussen ameishutumu Urusi kwa kutishia amani na usalama wa Ulaya.


