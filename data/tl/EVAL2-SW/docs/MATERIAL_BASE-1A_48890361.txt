
'Asilimia 61 migogoro ya ardhi inahusisha mipaka'

Imeandikwa na Frank Leonard, Kilolo

Imechapishwa: 26 Oktoba 2016

MTANDAO wa mashirika yasiyokuwa ya Serikali, yanayofanya kazi na wakulima, pamoja na wafugaji wadogo nchini (PELUM Tanzania), umesema asilimia 61 ya migogoro ya ardhi inatokana na ugomvi wa mipaka katika maeneo ya vijijini. 

Akiwasilisha mada katika mdahalo wilayani humu, uliolenga kutafuta mambo ya kufanya ili kupunguza malalamiko kuhusu migogoro ya ardhi, Ofisa Mradi wa PELUM Tanzania, Angolile Rayson alisema shirika hilo limetoa elimu itakayowawezesha wananchi kutatua changamoto hiyo. 
Alisema elimu hiyo pia imelenga kuimarisha kamati za ardhi za vijiji na mabaraza ya ardhi ya vijiji ili yaweze kutatua migogoro inayojitokeza kwenye maeneo yao.
Rayson alisema pia kuwa mafunzo hayo ya haki za ardhi na utawala yanalenga kuwaongezea wananchi wa wilaya hiyo uelewa juu ya sheria za ardhi, haki za ardhi kwa wanawake na makundi maalumu, pamoja na utatuzi wa migogoro ya ardhi.
Alisema kwa ufadhili wa Shirika la Kimataifa la Maendeleo la Marekani (USAID), mtandao huo umekuwa ukitoa mafunzo hayo katika vijiji vya Ikuka, Mbigili, Mawala, Mawambala na Masalali, kupitia mradi wake wa CEGO unaohusisha jamii ya vijijini katika uwajibikaji wa masuala ya ardhi ya kijiji. 
Wakichangia mada, wakazi wa wilaya hiyo walisema kwa nyakati tofauti kuwa migogoro ya ardhi katika maeneo yao itakoma ikiwa Serikali itasimamia utekelezaji wa sheria za ardhi. Alisema hatua hiyo itaimarisha amani na utulivu na kuifanya sekta hiyo kuwa na tija kwa jamii.
Miongoni mwa wakazi hao ni Charles Mkoga aliyezituhumu Serikali za vijiji akisema kuwa ni chanzo cha migogoro kwa sababu zina baadhi ya viongozi wanaoshindwa kusimamia sheria hizo baada ya maamuzi kufanywa.
â€œWakati mwingine serikali hizi zimekuwa zikitoa maamuzi ya matumizi ya ardhi bila kuzingatia sheria na zipo zisizoshirikisha wananchi," alisema.
Bahati Mkove aliiomba serikali kwa kutumia sheria hizo itenge maeneo kwa ajili ya wakulima na wafugaji ili kuepusha migogoro kwa sababu makundi hayo mawili yanategemeana. 
Meneja Miradi wa PELUM Tanzania iliyoandaa mdahalo huo, Rehema Fedelisi alisema shirika hilo limeamua kufanya kazi hiyo kwa lengo la kusaidia kukuza uelewa wa wananchi juu ya ya haki zao katika masuala yahusuyo ardhi.
Alisema kwa sasa mradi huo unatekelezwa katika vijiji 30 vilivyopo kwenye wilaya sita za mikoa mitatu ya Tanzania Bara na kwamba tangu utekelezaji huo uanze mwaka 2013 watu wengi wameelimika na kuanza kutambua haki zao za ardhi.


