Utenzi wa Salimu Ally una maana hata leo hii
Oct 24, 2014

NILIKUWA Dodoma wakati wa Mkutano wa Halmashauri Kuu ya CCM (NEC) uliomalizika hivi juzi. Kila mtu hata na vichaa walijua kwamba fedha zilikuwa zinatembea kwenye kikao hicho cha CCM. Vyombo vya habari viliandika juu ya fedha hizo kwenye makundi ya kugombea nafasi ya Urais.
Inashangaza kwamba TAKUKURU na viongozi wa juu wa chama hicho hawakuweza kuona kitu hicho. Wengine walisema “ Kama rushwa inatolewa usiku kwenye hoteli, sisi tutafahamu wapi”. Ukweli ulio wazi ni kwamba rushwa imekitawala Chama Cha Mapinduzi na rushwa na fedha zinaendesha siasa za Tanzania.
Ukweli ni kwamba wote wanaoshinda na kupita, inasemekana wanapita kwa nguvu za fedha. Mwenyekiti anajua hivyo, wanaCMM wanajua hivyo na wananchi wote wanajua hivyo na bado hakuna hatua zinazochukuliwa. Tunaachia hali hii iendelee hadi Uchaguzi Mkuu wa 2015 ! Tunakubali kutawaliwa na fedha, badala ya kutawaliwa na Hekima na Busara.
Utenzi uliotungwa na kusomwa na Salimu Ally wa Morogoro, siku ya mwanzo ya ufunguzi wa semina ya viongozi na watendaji wa Umoja wa Vijana wa CCM mjini Dodoma, mwaka 2004 una maana kubwa hadi leo hii. Si wa kupuuza. Lisemwalo lipo, na kama halipo litakuwa njiani. Utenzi huu uliwalenga CCM na wanaCCM.
Lakini kufuatana na maelezo ya mzee wa CCM niliyekutana naye juzi mjini Dodoma, CCM inazaa marais, CCM inazaa mawaziri, CCM inazaa wabunge wengi, CCM inaongoza serikali….., maana yake ni kwamba CCM inashikilia hatima ya Taifa letu mikononi mwake. Kwa maneno mengine utenzi wa Salimu Ally, unalenga hatima ya Taifa letu la Tanzania.
Mambo muhimu yanayochomoza kwenye utenzi huu ni: “Bila kufuata katiba, CCM itaelekea kugumu. Matokeo ya kutofuata katiba ni vurugu, makundi, madhalimu na matapeli.
“Kiendako ni kigumu, chama chetu CCM,machungu sio matani taweza kutufikia, machungu tutayapata, huzuni mwisho kujuta, ikiwa hatufata katiba nawambia”
Ubeti huu una ujumbe wote. Ingetosha Salimu Ally, kuachia hapa. Beti nyingine tatu ni ufafanuzi wa ubeti wa kwanza. Salimu Ally, hakupenda liwe fumbo. Waswahili wanasema, “Fumbo mfumbie mjinga……”. Ingawa wale wote wanaowania madaraka na uongozi katika Taifa letu kupitia chama cha CCM ni waelevu watupu, ukweli unabaki palepale kwamba uchu wa madaraka unaweza kumgeuza mwelevu kuwa mjinga na mpumbavu wa mwisho. 
Salimu Ally, anashuhudia jambo hili katika utenzi wake pale anaposema: “Huko kuna madhalimu, waliopungua fahamu….”. Uchu wa madaraka unaweza kuibadilisha roho ya mtu mwema kuwa mbaya na kumfanya mtu kutenda kama mnyama.
Uchu wa madaraka unasababisha vita,umwagaji damu wa watu wasiokuwa na hatia. Uchu wa madaraka ni hatari kubwa katika jamii yoyote ile. Hapa kwetu Tanzania, hatari hii imekuwa ikielekezwa upande wa vyama vya upinzani; kwamba wapinzani wana uchu wa madaraka, kwamba tukivichagua vyama vya upinzani, amani itapotea,vurugu itatawala, tutaingia vitani na damu nyingi itamwagika.
Tunapoelekea uchaguzi wa 2015, tunapata picha tofauti. Uchu wa madaraka umejikita ndani ya CCM. Ni lazima tutafakari kwa makini beti hizi katika utenzi wa Salimu Ally, na tutafute la kufanya haraka iwezekanavyo:
“Tuendako ni kuzito, kuna kimbunga na moto, kuna misitu mito, yenye mamba nawambia. Huko kuna madhalimu, walopungua fahamu, wanaiweka sumu,CCM nawambia.
“Huko kuna matapeli, waliokuwa tayari, kupewa shilingi mbili, waiuze Tanzania. Tupo nao watu hao, chama wanasema chao, na wengine wana vyeo, vikubwa nawambia.
“Tusizifuate vurugu, za watu wenye majungu, watatugawa mafungu, tushindwe kuendelea. Mheshimiwa Wiliamu (Mkapa) wakemee madhalimu,wanaotaka hujumu, chama chetu nakwambia. Usiwaonee aibu, ambao wanajaribu chama kutuchafulia.”
Penye majungu, madhalimu, makundi, hujuma,matapeli, wauza nchi, hakuna uzalendo. Uzalendo ukitoweka, amani inapotea na hatari kubwa kuikumba jamii. Mifano ni mingi katika nchi mbali mbali zinazotuzunguka.
Nionavyo mimi, kila mtu ana uhuru wa kutoa maoni yake maana suala hili linatuhusu wote tunaoamini kwamba sisi ni Wa tanzania, ni ukosefu wa uzalendo katika chama cha CCM.
Ni kutanguliza chama na maslahi binafsi, bila ya kulitanguliza Taifa letu la Tanzania. Makundi yote yanayojitokeza ndani ya CCM si ya kizalendo. Ni makundi ya maslahi binafsi, majungu, utapeli, vurugu na hatimaye vita!
Kundi la Wazanzibari ndani ya CCM limegawanyika pia katika makundi mawili ya “vijana” wa CCM na “wazee” wa CCM. Katika hali ya unafiki na kudanganyana “vijana” wa CCM wa visiwani na “vijana” wa CCM wa bara wanakuwa na sauti moja.


