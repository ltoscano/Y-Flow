Matukio ya Kiteto dalili za sera mbovu za CCM
Nov 20, 2014

KWA mara nyingine tena Wa tanzania wameshuhudia mambo ambayo yalikuwa nadra sana kutokea nchini; mapigano ya wenyewe kwa wenyewe. Tumeshuhudia mauaji ya kutisha kabisa huko Kiteto katika kile kinachotajwa ni mgogoro baina ya wafugaji na wakulima ambao wanahangaika kutumia eneo la ardhi kwa ajili ya mahitaji yao. Mauaji haya yamelishtua taifa kiasi cha kulazimu Waziri Mkuu kufanya kikao na viongozi kadhaa, wakiwamo baadhi ya wabunge ili kuangalia jinsi gani wanaweza kutatua tatizo hili.

Hata hivyo, kwa taifa la watu wasiopenda kukumbuka, tukio hili siyo tukio la peke yake (isolated incident); kwamba limetokea kwa bahati mbaya tu. Ni vizuri kabla hatujaangalia jinsi gani sera mbovu za utawala wa sasa zimelifikisha taifa hapa ni vizuri angalau kwa kifupi tujikumbushe matukio mengine ya aina hii ambayo labda yameshasahaulika katika kumbukumbu yetu ya kijumuiya kama taifa (our collective memory).

Kuhusu mauaji ya wakulima na wafugaji Kigoma – Oktoba 2014. Oktoba mwaka huu kulikuwa na ripoti kutoka Kigoma zikitaarifu uwepo wa mapigano baina ya wafugaji na wakulima ambayo yalisababisha angalau watu watatu kuuawa. Wafugaji wa jamii ya Kisukuma walijikuta kwenye mapigano na wakulima wa jamii ya Waha katika Wilaya ya Kakonko, mkoani Kigoma.

Kuhusu mauaji ya wakulima na wafugaji Loliondo, Arusha – Mei 2014. Mojawapo ya migogoro ya muda mrefu baina ya raia wa nchi yetu ni huu mgogoro wa Loliondo ambapo jamii ya Wamasai na Wasonjo wamekuwa katika ugomvi wa ardhi tangu mwaka 1975. Ni miongoni mwa migogoro iliyodumu kwa muda mrefu na ambayo inazidi kuonesha tatizo hili sugu bado halijatafutiwa ufumbuzi wa haki na wa kudumu. Matokeo yake katika mapigano yaliyoibuka tena mwaka huu zaidi ya watu 11 waliuawa. 

Katika mgogoro huu kama inavyohisiwa katika mgogoro wa Kiteto silaha zinazotumika siyo za jadi tu (mikuki, sime, mishale mapanga au visu) bali pia kumekuwepo na matumizi ya silaha za moto zikiwemo AK-47, SMG na bunduki za aina mbalimbali.

Kuhusu mauaji ya wakulima na wafugaji Mvomero, Morogoro. Mojawapo ya migogoro ambayo pia imelishtua taifa kwa ukali na ukatili wake ni ule wa Mvomero ambapo kwa muda kumekuwepo na ugomvi baina ya makundi ya wafugaji na wakulima.

Mauaji hayo yalitokea mwaka jana mwezi Novemba ambapo watu saba waliuawa na wengine zaidi ya hamsini kujeruhiwa katika ugomvi uliohusisha silaha za jadi na za kisasa. Mgogoro huu pia umedumu kwa muda mrefu nao kama mingine haujaweza kupatiwa ufumbuzi wa kudumu.

Kuhusu mapigano huko Dumila, Kilosa. Haya nayo ni mapigano mengine ambayo nayo yalihusisha jamii za wakulima na wafugaji. Katika mgogoro huu uamuzi wa kisiasa ulionekana kuwapendelea wafugaji pale ilipotangazwa kuwa kitongoji cha Mabwegele kimepanda hadhi na kuwa kijiji na hivyo mtu yeyote anayetaka kulima kwenye eneo hilo inabidi apate kibali kutoka uongozi wa kijiji. Wakulima waliona uamuzi huo ulikuwa una lengo la kuwapendelea wafugaji na hivyo waligoma na kusababisha mgogoro uliofunga barabara kuu ya Dodoma kwa muda hadi Mkuu wa Mkoa wa Morogoro Joel Bendera alipokwenda kuzungumza na wananchi huko. Hii ilikuwa ni Januari mwaka jana.

Kuhusu mapigano ya wakulima na wafugaji mpaka wa Shinyanga na Tabora. Tukio jingine la mapigano yaliyosababisha umwagikaji wa damu ni lile lililotokea huko Kishapu Shinyanga karibu na mpaka wa Igunga, Tabora. Tukio hili lilisababisha watu watano kuuawa na wengine kujeruhiwa.

Hii ni mifano michache tu ya migogoro yenye kuhusisha pande hizi mbili. Mifano hii haijagusa migogoro ya huko Bonde la Usangu au ile ya Rukwa na Katavi. Na wala hatujagusia migogoro mingine ambayo haijasababisha watu kuuawa na ile imejenga uhasama baina ya pande hizi mbili za wakulima na wafugaji.

Na hili linaturudisha kwenye mgogoro huu wa Kiteto. Kwa watu wanaofuatilia watakumbuka kuwa tukio hili la juzi ni mwendelezo tu wa matukio ambayo yamekuwa yakifukuta huko Kiteto kwa takribani miaka zaidi ya miwili sasa. Tayari kulishatokea mapigano mengine huko nyuma ambayo nayo yalisababisha umwagikaji wa damu na uharibifu wa mali mbalimbali za wananchi.

Mojawapo ya mambo ambayo labda hayajaangaliwa vizuri zaidi ni jinsi gani viongozi wenyewe ndani ya Serikali wakionekana kuchagua upande. Naibu Spika wa Bunge, Job Ndugai (ambaye ni Mbunge wa Kongwa – Dodoma) eneo lenye wafugaji na wakulima wengi alimtuhumu Naibu Waziri wa Kilimo na Mifugo, Benedict Ole-Nangoro kuwa anawapendelea watu wa jamii ya Kimasai. Wakati huo huo baadhi ya viongozi wa Serikali huko Kiteto wanamtuhumu yeye Job Ndugai kuwa ndiye anachochea mgogoro huo wakidai kuwa wakulima wengi kutoka Kongwa walioingia Kiteto wanafanya hivyo wakiitikia wito wa Ndugai kwenda huko.


