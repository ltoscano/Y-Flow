
Daraja la Momba kujengwa mwaka huu
Habel Chidawali, Mwananchi hchidawali@mwananchi.co.tz
Dodoma. Naibu Waziri wa Ujenzi, Uchukuzi na Mawasiliano, Edwin Ngonyani amesema ujenzi wa daraja la Momba mkoani Songwe unatarajiwa kuanza mwaka ujao wa fedha wa 2016/17. 
Kauli hiyo aliitoa jana bungeni wakati akijibu swali la Mbunge wa Momba (Chadema), Ernest Silinde aliyetaka kujua ahadi ya Serikali ya ujenzi wa daraja hilo uliotakiwa kuanza mwaka 2009 utatekelezwa lini.
Ngonyani alisema zabuni ya ujenzi wa daraja hilo linalounganisha jimbo la Momba katika Kata ya Kamsamba na jimbo la Kwela Kata ya Kipeta imekamilika.
Naibu Waziri huyo alisema upembuzi yakinifu wa ujenzi wa daraja hilo lililopo barabara ya Sitalike – Kilyamatundu mkoani Rukwa na Kamsamba – Mlowa Songwe, usanifu na kuandaa nyaraka zimekamilika tangu mwaka jana na kinachosubiriwa ni kupatikana kwa fedha ili uanze.
“Kwa sasa tunasubiri fedha ambazo zimetengwa kwenye bajeti ya mwaka ujao wa fedha unaoanza Julai, mwaka huu ili kazi hiyo ianze mara moja,”
alisema Ngonyani.
Akijibu swali la nyongeza lililoulizwa na Mbunge wa Tunduma, Frank Mwakajoka kuhusu ujenzi wa daraja la Tunduma lililopo Mto Kana, alimtaka awasiliane na wataalamu wa ujenzi wilayani kwake ili washauriane nini kifanyike kwa sasa.


