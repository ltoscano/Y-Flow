
Majaliwa: Ujenzi makazi ya Waziri Mkuu umalizike haraka

Imeandikwa na Mwandishi Maalumu, Dodoma

Imechapishwa: 07 Septemba 2016

WAZIRI Mkuu Kassim Majaliwa amefanya ziara ya kukagua ujenzi wa makazi mapya ya Waziri Mkuu katika eneo la Mlimwa mjini hapa na kuagiza umalizike kwa wakati ili ahamie kama alivyoahidi.

Katika ziara hiyo aliyoifanya jana mchana, Waziri Mkuu amesema ameridhishwa na namna kazi ya ujenzi inavyofanyika.
“Nimekuja kukagua makazi mapya na mahali pa kufanyia kazi. Kazi ya ujenzi inaendelea vizuri, nimejionea mwenyewe na naamini katika kipindi kifupi watakuwa wamekamilisha,” alisema Waziri Mkuu Majaliwa.
Amesema kutokamilika kwa ujenzi huo hauwezi kukwamisha azma yake ya kuhamia Dodoma kwa sababu tayari inafahamika kuwa Makao Makuu ya Ofisi ya Waziri Mkuu yako Dodoma.
Waziri Mkuu ameisema uamuzi wa serikali kuhamia Dodoma hautokani na shinikizo la kisiasa bali ni utekelezaji wa Ilani ya Chama Cha Mapinduzi (CCM) ambao chimbuko lake ni agizo lililotolewa Oktoba Mosi, 1973 kwenye Mkutano Mkuu wa 16 wa Chama cha Tanganyika African National Union(TANU).


