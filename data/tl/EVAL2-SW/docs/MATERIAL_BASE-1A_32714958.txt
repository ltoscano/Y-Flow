
Maafisa wa polisi waimarishe utendakazi wao
KISA cha ndege ya ulaya, Air France iliyotua Kenya kufuatia tishio la bomu kilikuwa cha kutia moyo hasa kutokana na jinsi maafisa wa usalama walivyoshughulikia jambo hilo.
Katika kipindi cha mwaka mmoja uliopita, idara ya polisi imepiga hatua katika kuvizia na kuwatia mbaroni washambuliaji wa kigaidi. Japo juhudi hizi zimewezesha mno kuzuia maafa ya kigaidi, ni bayana kwamba wakuu wa polisi wanastahili kuimarisha doria zaidi na kuweka mwelekeo wazi wa kuboresha usalama nchini hasa ikizingatia mashambulizi ya hivi punde katika eneo la Mandera.
Unapozuru maeneo mbalimNa MARY WANGARI bali nchini,si ajabu kuona kundi la wanapolisi likishika doria pamoja na vizingiti vya barabara ambapo polisi hufanya shughuli za kawaida za kupekua magari na abiria. 
Hamna cha mno cha kuthibitisha uimarishaji wa usalama. Aidha, katika majengo ya kibiashara na benki, polisi husalia sehemu fulani huku wakikanganywa na wapiti njia.
Matokeo yake ni kuviziwa na washambuliaji wa kigaidi wakiwa hawana fahamu. Mfano wa kuhuzunisha ni pale ambapo mwezi uliopita, polisi mmoja alivamiwa na wahuni ambao walimpokonya bastola yake na kisha kuitumia kumuua kwa kumpiga risasi. Hatua kadha za kuimarisha usalama zinapaswa kuzingatiwa hasa msimu huu wa sherehe za Krismasi na Mwaka Mpya. Katika mwambao wa pwani ambapo Wakenya wengi huenda kujivinjari wakati wa sherehe hizi, doria inapaswa kuimarishwa maradufu. Maafisa wa polisi wanapaswa kuzuru na kujifahamisha kikamilifu na maeneo yote ya fuo za bahari wakiwa wamejihami vilivyo na tayari kukabiliana na tishio lolote la kigaidi.
Aidha, maafisa wa polisi sharti wadumishe hali nzuri ya kiafya kwa kufanya mazoezi ya viungo vya mwili ili kuwawezesha kukabiliana visa vya uhalifu. Sharti miili yao imudu mbio za kasi, kuruka majengo au miondoko mingine yoyote ikihitajika katika kulinda maisha ya wananchi.
Vilevile, katika uimarishaji wa usalama vifaa wanavyopatiwa maafisa wa polisi vya kutumia katika kulinda usalama vinapaswa kuzingatiwa.
Swali nyeti linalopaswa kutiliwa maanani ni je, vifaa hivi vinafaa katika eneo hili ikilinganishwa na upeo wa hatari unaolikabili?Kwa mfano katika maeneo ya mabanda, itakuwa jambo la busara zaidi kuwapa maafisa wa polisi pikipiki ambazo zinaweza kupita kwa urahisi katika harakati za kuwakimbiza wahuni, magari hayawezi kupita!


