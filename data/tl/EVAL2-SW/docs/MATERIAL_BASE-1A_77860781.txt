Nilipomjulisha Nyerere kwa Nkrumah
Mar 11, 2015

MATUKIO mawili muhimu yalitokea Ghana wiki iliyopita. La kwanza zilikuwa sherehe za kuadhimisha miaka 58 tangu nchi ya Gold Coast ilipopata uhuru wake na kuwa Ghana chini ya uongozi wa Dakta Kwame Nkrumah.
La pili lilikuwa Kongamano la Nane la Vuguvugu la Umajumui wa Kiafrika (8th Pan-African Congress) lililofanywa jijini Accra. Maudhui ya kongamano hilo yalikuwa: “Ulimwengu wa Kiafrika Tuutakao.”
Kwame Nkrumah hatunaye tena; wala Julius Nyerere hatunaye tena. Lakini ilikuwa kama tulikuwa nao wote wawili katika kongamano hilo la Accra. Majina yao yalikuwa katika ndimi za wengi miongoni mwa walioshiriki kwenye kongamano hilo, hususani vijana.
Samia Nkrumah, binti wa Nkrumah, aliniona namwendea nikiwa nimemshika mkono jamaa mmoja. Huyo jamaa nilikwishamwambia kwamba nikitaka kumjulisha na mtu. Lakini hakujuwa ni nani.
Ulikuwa ni wakati wa kihistoria. Samia aliponijia, tusalimiane na kunambia: “Ah, Ahmed Rajab,” ndipo nilipowaambia wote wawili — jamaa niliyekuwa naye na yeye Samia, “wacha niwajulishe.” Hawakupata kukutana kabla.
Nilimwambia Samia: “Huyu ni Madaraka, mtoto wa Julius Nyerere.” Na nikamwambia Madaraka: “Huyu ni Samia, binti wa Kwame Nkrumah.”
Historia hutokea katika nyakati kama hizo. Ulikuwa ni wakati wa kusisimua kuwaona watoto wa viongozi hao wawili walipotambuana.
Sikuongeza langu ila niliwaacha wazungumze na mimi akili zangu zikitembea kwenye kumbukumbu zangu za Kwame na Julius. Walikuwa na msimamo mmoja kuhusu Muungano wa Afrika lakini walitofautiana juu ya njia za kuufikia umoja huo.
Hata hivyo, nakumbuka niliwahi kuambiwa kwamba Nkrumah alipokuwa amekwishatambua kwamba ugonjwa aliokuwa nao ndio utaoyamaliza maisha yake aliandika barua kumpelekea Nyerere. Alitaka barua hiyo apelekewe Abdulrahman Babu ili amfikishie Nyerere.
Kwa hivyo, Nyerere ndiye aliyekuwa kiongozi wa mwanzo wa Kiafrika aliyekuwa akijuwa maradhi yaliyokuwa yakimla Nkrumah. Kadhia hii imethibitishwa na Bi. June Milne, aliyekuwa msiri wa Nkrumah.
Yale matukio mawili ya wiki iliyopita huko Accra yanafungamana. Na kiungo chao kikubwa ni Nkrumah na falsafa yake juu ya ukombozi wa Afrika. Ni yeye aliyesema kwamba uhuru wa nchi yake hautokuwa na maana endapo nchi nyingine za Kiafrika zitaendelea kutawaliwa na wakoloni.
Na ni yeye pia aliyesisitiza kwamba Waafrika wapiganie nchi zao ziwe huru na halafu mengine yatafuata. Hii leo kuna makoloni mawili tu yaliyobaki kukombolewa barani Afrika: nchi ya Sahara ya Magharibi inayotawaliwa na Morocco na kisiwa cha Mayotte (kimojawapo kati ya visiwa vya Comoro) ambacho kinatawaliwa na Ufaransa.
Nkrumah alikuwa ni muhubiri mkuu wa nadharia ya Umajumui wa Kiafrika — nadharia ambayo ina historia ndefu sana. Ilianza kuenezwa na watu wenye asili ya Kiafrika waliozaliwa Marekani na katika visiwa vya Caribbean. Miongoni mwao walikuwa W.E. B. Du Bois na Marcus Garvey.
Vuguvugu hilo liliasisiwa na watu watatu kutoka visiwa vya Carribean mwishoni mwa karne ya 19 kupambana na ukoloni barani Afrika. Waasisi hao watatu walikuwa vijana wawili wazaliwa wa Haiti, Anténor Firmin na Bénito Sylvain, na mwenzao Henry Sylvester Williams aliyezaliwa Trinidad.
Firmin, Sylvain na Williams ndio walioandaa mkutano wa kuzungumzia nadharia hiyo ya Umajumui wa Kiafrika uliofanywa London, Uingereza, Julai 1900. Du Bois alikuwa miongoni mwa wajumbe walioshiriki katika mkutano huo.
Du Bois alizaliwa Marekani 1868 na alifariki na kuzikwa Accra, Ghana, 1963. Alikuwa ni msomi wa hali ya juu na mwanaharakati aliyepigania Wamarekani wenye asili ya Kiafrika wapewe haki sawa kama walizokuwa nazo wenzao wa Kizungu. Alikuwa pia akipigania makoloni ya Kiafrika yapewe uhuru na yawe na mamlaka ya kujitawala wenyewe.
Wanafunzi wake aliokuwa akiwasomesha katika Chuo Kikuu cha Atlanta wakimuelezea kuwa ni mtu aliyekuwa mahiri sana, mwenye nidhamu ingawa akionekana kwamba hachanganyiki sana na watu.
Kongamano la mwanzo la Umajumui wa Kiafrika lilifanywa Paris mwaka 1919. La pili, lilifanywa 1921 katika miji mitatu — Paris, London na Brussels. La tatu lilifanywa Lisbon, Ureno, 1923. Lane liliandaliwa New York, Marekani, 1927.
La tano, lililo maarufu sana lilifanywa Manchester, Uingereza, 1945. Walioliandaa kongamano hilo walikuwa George Padmore aliyetoka Trinidad na Tobago, Nkrumah (aliyetoka Gold Coast, Ghana ya leo), Jomo Kenyatta (Kenya), Herbert Mackonnen (Ethiopia), Obafemi Awolowo (Nigeria) na Peter Abrahams (Afrika ya Kusini). Mkutano huo ulihudhuriwa pia na kizuka wa Marcus Garvey pamoja na Du Bois kutoka Marekani.


