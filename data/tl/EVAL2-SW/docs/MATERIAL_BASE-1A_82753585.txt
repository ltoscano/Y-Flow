
Balozi Karume aagiza nyumba zikarabatiwe

Imeandikwa na Khatib Suleiman, Zanzibar

Imechapishwa: 13 Septemba 2016

SHIRIKA la Nyumba la Zanzibar limetakiwa kuzifanyia ukarabati nyumba za maendeleo zilizopo Mtemani Wete, Pemba ambazo kwa sasa zipo katika hali mbaya ya uchakavu kiasi ya kuhatarisha maisha ya wakazi wake.

Hayo yalisemwa na Waziri wa Mawasiliano, Ujenzi na Miundombinu, Balozi Ali Karume wakati alipotembelea nyumba hizo. Balozi Karume alisema nyumba hizo zipo katika hali mbaya na zinatishia maisha ya wakazi wake ambapo matengenezo ya haraka yanahitajika ili kuzirudisha katika hali yake ya kawaida. 
“Hizi nyumba kwa sasa zimechakaa na zipo katika hali mbaya huku zikitishia uhai wa maisha ya wakazi wake, shirika la nyumba linatakiwa kuanza kuzifanyia matengenezo makubwa,” alisema. 
Baadhi ya nyumba za maendeleo ambazo nazo zinakabiliwa na hali mbaya pia zipo Kengeja wilaya ya Mkoani kisiwani Pemba huku baadhi zimeanza kuhamwa na wakazi wake kutokana na uchakavu.
Nyumba za maendeleo zilijengwa na Rais wa Kwanza wa Zanzibar, hayati Abeid Amaan Karume mara baada ya Mapinduzi ya Zanzibar ya mwaka 1964. 
Karume alitekeleza Ilani ya Chama cha ASP kwa kujenga nyumba za maendeleo mjini na vijijini ikiwemo za ghorofa na za chini Unguja na Pemba ambazo zilibadilisha maisha ya wananchi kuwa bora.
Shirika la Nyumba la Zanzibar lilianzishwa mapema mwaka jana huku likikabiliwa na kazi kubwa ya kuzifanyia ukarabati nyumba ilizorithi serikalini za maendeleo ambazo baadhi yake zipo katika hali mbaya ya uchakavu.


