
‘Nikikutana na Rais Magufuli nitamshauri mambo manne’
Bakari Kiango, Mwananchi bkiango@mwananchi.co.tz
Dar es Salaam. Meya wa Jiji la Dar es Salaam, Isaya Mwita amesema akikutana na Rais John Magufuli atamshauri mambo manne yatakayosaidia kupiga hatua za maendeleo ya Taifa.
Mwita aliyataja mambo hayo kuwa ni namna ya kulisaidia jiji la Dar es Salaam katika mipango miji, huduma za jamii, kuboreshwa kwa shule kongwe za ufundi na kurekebishwa kwa mfumo wa ulipaji kodi .
Meya huyo aliyasema hayo hivi karibuni katika mahojianao maalumu na Mwananchi yaliyofanyika ofisini kwake jiji hapa.
Anasema akikutana na Rais Magufuli atamshauri jambo hilo, kupitia kwa waziri wake mwenye dhamana, ili kuhakikisha Dar es Salaam inapangiliwa kwa ustadi na kuwezesha huduma za jamii kufika kwa wananchi wote.
“Ukipita kwenye baadhi ya maeneo katika jiji hili, utaona nyumba zimejengwa bila kufuata mpangalio, lakini ukiwauliza wahusika wanakuambia waliafuata taratibu zote za ujenzi wa nyumba zao.
Ukienda kutembelea majiji kama Nairobi (Kenya) na Kampala (Uganda), utaona tofauti iliyopo kati yetu kwa sababu yamepangiliwa ipasavyo, ndivyo ninavyotamani kuiona Dar es Salaam ijayo,” anasema Mwita ambaye ni diwani wa Kata ya Vijibweni (Chadema).
Akizungumzia suala la huduma za jamii, Mwita anasema ajikite pia katika kuboresha sekta hiyo hususan masilahi ya walimu ili elimu ipige hatua na wanafunzi wafaulu vizuri.
“Walimu wakiboreshewa mazingira watafundisha hata kama mazingira magumu,” anasema Mwita.
Pia alimtaka Rais Magufuli kuhakikisha anaziboresha na kuongezewa uwezo shule kongwe za ufundi kama Ifunda na nyinginezo, ili kuwajenga wanafunzi kitaaluma pindi watakapomaliza masomo yao katika shule hizo, ambazo kwa sasa zinaelezwa kuchakaa. 
Anaongeza kuwa, endapo mfumo wa ulipaji kodi utarekebishwa nchi na Dar es Salaam, kwa ujumla zitapiga hatua kwa sababu baadhi ya wafanyabiashara wa nchi za jirani watatumia Bandari ya Dar es Salaam. 
Anasema kinachotakiwa ni kuondoa vikwazo visivyo vya msingi katika ulipaji kodi kwani baadhi ya wafanyabiashara wamekuwa wakilipa kodi kubwa hali inayosababisha kukimbia nchi nyingine kwa ajili ya kupitisha mizigo yao.
“ Rais Magufuli akitumia bandari ya Dar es Salaam , ipasavyo Tanzania itapiga hatua sana, lakini kwa kutumia wafanyabiashara hao wakigeni,” anasema Mwita.
Machi 22, mwaka huu Mwita alichaguliwa kuwa meya wa Dar es Salaam, baada ya kupata kura 84 dhidi ya mpinzani wake Yusuph Yenga (CCM), aliyepata kura 67.
Mambo matano muhimu Tangu kuapishwa meya wa Jiji la Dar es Salaam, Isaya Mwita amesema katika utawala wake atafanya mambo matano makubwa yatakayolifanya jiji hilo kuwa miongoni mwa majiji ya mfano barani Afrika.
Miongoni mwa mambo hayo ni kuanzisha utalii wa aina yake, kupanua jiji, kutenga maeneo kwa ajili ya maduka makubwa, kuboresha mfumo wa elimu na kujenga misingi imara ya kuhakikisha wananchi wake wanaishi wa amani na utulivu.
Meya huyo wa 17 tangu mwaka 1949, anasema atahakikisha anashirikiana na Serikali iliyopo madarakani, pamoja na wadau mbalimbali ili kufanikisha mipango yake hiyo.
Akizungumzia utalii, Mwita anasema kupitia sekta hiyo itasaidia kuingizia Jiji fedha za kigeni pia kuwainua kimapato wakazi wa wake kupitia bidhaa watakazokuwa wakiziuza au kuzinunua kwa wageni.
“Sipendi kusema makubwa ambayo siwezi kuyatekeleza, lakini kwa haya matano nina imani ni uwezo wa kuyatekeleza, pia kupitia utalii ni kipindi cha kuwakaribisha wageni kutoka nchi za jirani kutembelea jiji hili.
Pia ni fursa ya kipekee watu kutoka mikoa mbalimbali kuja Dar es Salaam, kwa ajili ya kufanya utalii. Siyo hawa tu hata kutoka Afrika ya kusini tutawakaribisha,” alisema Mwita.
Alisema katika kipindi chake amedhamilia kuibadilisha na kuipanua Dar es Salaam na kwamba atashauriana na Serikali kuamisha huduma nyingi zilizopo katika ya jiji zilipelekwe nje ya mji ili kuondoa tatizo la foleni la watu kufuata huduma hiyo “Mfano tukihamisha Ofisi ya Tawala za Mikoa na Serikali ya Mitaa (Tamisemi), kuipeleka nje ya mji itasaidia watu kupata huduma katika ofisi hii kwa urahisi na kuondoa tatizo la foleni,” alisema Mwita.
Aliongeza kuwa, hiki ni kipindi mwafaka kwa Jiji la Dar es Salaam kuwa na maduka makubwa katika maeneo mbalimbali ikiwamo Uwanja wa Ndege wa Kimataifa wa Julius Nyerere (JNIA), ili kukuza jiji hilo.
“Nina imani nikiyafanya haya machache, nitaweza kukumbukwa hapo baadaye muda wangu ukiisha kwani vitu vya msingi ambavyo vitasaidia Dar es Salaam kupiga hatua,” anasema Mwita.
Kuhusu suala la elimu Mwita anasema atakuwa na kipindi maalumu cha kuhamasisha na kupigania masilahi ya walimu wa mkoa huo, ili kuwapa moyo kuwafundisha wanafunzi licha ya mazingira yao kuwa magumu ya ufundishaji.
“Hiki kitu nitakipigania na kukililia, kuhakikisha masilahi yao yanaboresha iki wamo kupata vitendea kazi ili wasikate tamaa kwenye kazi yao. Nitaendelea kutoa salam kwa Rais John Magufuli kuhusu suala hili,” anasema Mwita.
Mwita anasema suala la amani atalipigania bila kujali itakadi za vyama kwani muhimu na kuwaomba walioko madarakani kuheshimu na kukubali demokrasia ichukue mkondo wake katika kuwaongoza walioko chini yao.
“Ukinipasua moyo wangu utalikuta jambo hili na ni kiu yangu kubwa kuhakikisha Dar es Salaam na Taifa kwa ujumla amani ina tawala kwa mustakabali wa kizazi kijacho,” anasema Mwita.
Mwita anasema jambo lingine kwa kushirikiana na sekta binafsi wamedhamilia pia kujenga maegesho ya magari nje ya jiji, ili kuondoa msongamano wa magari.
Anasema katika mradi huo wa maegesho ya magari kutakuwa na utaratibu maalumu uatakaopangwa wa kuhakikisha wale wote watakaoacha magari yao sehemu husika watakuwa wakibebwa na mabasi ya kisasa yatakayowapeleka katika ya mji.
“Jambo hili tutaanzia kwa majaribio, kisha tukifanikiwa litakuwa endelevu. Nimepanga maegesho haya yawe Mbezi, Gongo la Mboto na sehemu maalumu,” anasema Mwita.
Aliongeza kuwa, pia katika kipindi chake cha miaka mitano atahakikisha anawasogezea huduma karibu za ofisi ya kulipa kodi badala ya wakazi wa Dar es Salaam kuzifuata katika ya mji.
Aliwasisitizia wananchi kulipa kodi ili zitumike katika kuboresha mambo ya kimaendeleo kwa maendeleo ya mkoa wa Dar es Salaam ikiwamo kuboresha miundombinu.
“Nawaahidi kila mwaka halmashauri hizi tatu, zitakuwa zinatangaza katika vyombo vya habari kiasi walichokikusanya na kinaelekezwa katika sekta zipi. Hii ni haki yenu kujua kwa sababu nyie ni walipaji, hata hivyo amza hii haitatimia bila wananchi kulipa kodi kwa wakati,”
anasema Mwita.


