
Makonda ataka viwanda, kampuni kampeni ya 'mti wangu'

Imeandikwa na Sophia Mwambe

Imechapishwa: 28 Septemba 2016

MKUU wa Mkoa wa Dar es Salaam, Paul Makonda ametoa mwito kwa wenye viwanda na kampuni kujitokeza kushiriki katika kampeni ya ‘mti wangu’ inayotarajia kuzinduliwa Oktoba mosi, mwaka huu kwa kupanda miti katika mkoa huo, ili kuhakikisha jiji linakuwa na muonekano mzuri. 

Pia amewataka wakazi wa jiji hilo kuhakikisha kila mmoja anaandaa mti wake na ikifika siku ya uzinduzi kila mmoja ashiriki kupanda mti.
“Hatukuzuii unaweza kupanda miti hata mitano mtu mmoja lengo letu sisi ni kuliona jiji linakuwa na rangi ya kijani itakayompendeza kila mmoja, jitokezeni wakazi wa mkoa huu tufikie lengo,” alisema.
Makonda alitoa kauli hiyo jana wakati alipotembelea maeneo mbalimbali ya jiji hilo yatakayopandwa miti. Akiwa katika barabara ya Nyerere eneo la Uwanja wa Ndege, alisema kampuni nyingi na viwanda vimekuwa vikiharibu mazingira ikiwemo kutiririsha maji taka, jambo linalosababisha jiji kuwa na muonekano usioridhisha.
“Ni jukumu la kila mkazi wa jiji kushiriki katika kampeni hiyo na ni muhimu pia kwa wenye viwanda kujitokeza katika siku hii muhimu itakayobadilisha sura nzima ya jiji,” alisema Makonda.
Pia alisema katika kampeni hiyo wanatarajia kupanda miti zaidi ya milioni nne itakayozunguka jiji zima. Kwa upande wake Mkuu wa Wilaya ya Ilala, Sophia Mjema alisema, suala la upandaji miti katika mkoa huo litakuwa ni endelevu na halitaishia Oktoba mosi baada ya kuzinduliwa kwa kampeni hiyo.
Alisema wilaya hiyo inatarajia kuweka intaneti ya bure katika makutano ya barabara zilizopo katika bustani za maua na kutakuwa na maeneo maalumu kwa ajili ya watu kupumzika.


