
Kodi nyingi kikwazo kwetu -EUGB

Imeandikwa na Lucy Lyatuu

Imechapishwa: 20 Oktoba 2016

WAFANYABIASHARA waliopo kwenye Jumuiya ya Umoja wa Ulaya (EU) wanaofanya kazi nchini, wamesema kodi nyingi wanazotozwa ni kikwazo kwa biashara zao.

Mkurugenzi Mtendaji wa Kundi la wafanyabiashara hao (EUBG), Rose Blackie alisema hayo jana Dar es Salaam, wakati wa semina iliyoandaliwa na Mamlaka ya Mapato Tanzania (TRA), kwa ajili ya kupewa elimu ya kodi.
Blackie alisema kampuni za EU zinazofanya kazi nchini zinakuwa hazielewi kwa kina masuala ya kodi, ingawa wanapenda kulipa kodi iliyo sahihi.
“Zipo kodi zinazobadilika mara kwa mara, EU inahitaji kusaidia pamoja na kufanya kazi na TRA,” alisema Blackie.
Alisema TRA imekuwa mshirika muhimu katika kusaidia jumuiya hiyo kukuza uchumi nchini. Aliahidi kuendelea kufanya kazi pamoja na mamlaka hiyo ili kuongeza kodi zinazokusanywa. 
Kwa upande wake, Kaimu Mkurugenzi wa Huduma na Elimu kutoka TRA, Diana Masalla, alisema mamlaka hiyo imefanya semina kwa ajili ya kutoa elimu ya kodi kwa wafanyabiashara hao nchini.
Alisema wameelezwa kuhusu Sheria mpya ya Usimamizi wa Kodi ya mwaka 2015, umuhimu wake na faida zake, kwa kuwa vipo vipengele vilivyofutwa.
Kadhalika alisema mamlaka hiyo imetoa elimu kuhusu kodi ya mapato inayokusanywa kabla ya mwaka wa mapato kwisha, ili kujua nyanja zinazotumika na pia taratibu za maandalizi ya kuwepo kwa dirisha moja la huduma, ili muagizaji wa bidhaa apate huduma katika eneo moja.


