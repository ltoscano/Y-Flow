

Viongozi hospitali watuhumiwa kutafuna Sh mil. 150/-

Imeandikwa na Lucas Raphael, Igunga

Imechapishwa: 22 Septemba 2016

MKURUGENZI wa Halmashauri ya Igunga, Revocatus Kuuli, amesema amepokea tuhuma za ubadhirifu wa Sh milioni 150 zinazowahusu baadhi ya viongozi wa Hospitali ya Wilaya ya Igunga, mkoani Tabora. 

â€œMimi kama Mkurugenzi ni mapema sana kuzungumzia fedha hizo zilivyoliwa kwani bado mkaguzi wa mahesabu anaendelea kufanya ukaguzi, akimaliza ndipo nitakuwa na la kuzungumza," alisema.
Mkurugenzi huyo amedai kuwa, Sh milioni 150 zilizotolewa na Wizara ya Afya, Maendeleo Jamii, Jinsia, Wazee na Watoto kwa ajili ya kutoa mafunzo ya chanjo kwa wataalamu wa idara ya afya wilayani hapo, Januari 2014 ili kutumika hadi Juni 2015, lakini zilitumika na uongozi wa hospitali bila halmashauri hiyo kuhusishwa.
Mkurugenzi huyo alisema hayo wakati akizungumza na waandishi wa habari waliofika ofisini kwake kuuliza kama ofisi yake inazijua tuhuma kuhusu fedha zilizotolewa kwa ajili ya mafunzo ya chanjo wilayani humo, zimetafunwa na baadhi ya viongozi wa hospitali hiyo. 
Kutokana tuhuma hizo, gazeti hili lilimtafuta aliyekuwa Mganga Mkuu wa Wilaya ya Igunga katika kipindi cha mwaka 2014 /2015, Fidelis Mabula, ambaye amestaafu ili kuzungumzia matumizi ya fedha hizo alizopokea kutoka serikalini.
Mganga huyo, alikiri kupokea fedha Sh milioni 150 na kusema zilitumika katika kutoa mafunzo ya chanjo kwa wataalamu kama ilivyopangwa huku akidai anashangazwa na baadhi ya watu wanaodai kuwa baadhi ya fedha hizo zimetafunwa.
Badhi ya watumishi wa idara ya afya ambao hawakutaka majina yao kuandikwa gazetini wamedai kuwa, serikali ilipeleka fedha hizo ili kutoa mafunzo kwa jamii, lakini baadhi ya viongozi wanatuhumiwa kuzitumia kujenga nyumba na kununua magari.
Wananchi hao waliwatuhumu viongozi hao baada ya kusikia kuwa fedha hizo hazikutumika ilivyopangwa, bali zinafuatiliwa na wao kama wafanyakazi walikuwa wakiwalazimisha kusaini kwenye baadhi ya nyaraka ili zionekane zimetumika kihalali.


