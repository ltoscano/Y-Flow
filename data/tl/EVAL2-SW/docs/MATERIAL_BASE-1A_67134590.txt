
RC: Wakurugenzi wamezembea kukamilisha madawati

Imeandikwa na Fadhili Abdallah, Kigoma

Imechapishwa: 16 Septemba 2016

MKOA Kigoma umeshindwa kutekeleza agizo la Rais John Magufuli la kuondoa tatizo la madawati kwa muda uliowekwa.

Jambo hilo limemkera Mkuu wa Mkoa Kigoma, Brigedia Jenerali mstaafu Emmanuel Maganga.
Kiongozi huyo amesema, wakurugenzi na kamati za kusimamia madawati katika halmashauri, wameshindwa kutekeleza majukumu yao.
Akizungumza wakati akikabidhi pikipiki kwa wakurugenzi wa halmashauri ambazo zitatumiwa na waratibu elimu kata mkoani humo, Maganga amesema, uzembe huo umesababishwa na wakurugenzi kushindwa kutimiza majukumu yao katika kuondoa tatizo hilo.
Alisema katika kipindi cha mwezi mzima wa Agosti, hakuna dawati jipya lililotengenezwa, mkuu huyo aliwataka wakurugenzi kuhakikisha wanakamilisha madawati yanayotakiwa katika wilaya zao hadi Agosti 30 mwaka huu.
Awali akisoma risala kwa Mkuu wa Mkoa, Mratibu wa Mpango wa EQUIP Tanzania, Stephen Mnyamba, alisema kutolewa kwa pikipiki hizo 42 katika awamu hii ya pili, kunafanya jumla ya pikipiki 137 ziwe zimetolewa kwa waratibu kata na maofisa elimu wa wilaya mkoani humo.
Pamoja na pikipiki hizo, mpango huo pia utagharamia mafuta ya Sh 200,000 hadi 250,000 kwa mwezi na utagharamia matengenezo yake, lengo likiwa kuwafanya waratibu hao ili kufika kwenye maeneo ya shule na kufanya ukaguzi na usimamizi wa maendeleo ya shule kwenye kata zao.
Mmoja wa walimu waliopewa pikipiki, Jovitus Rwiza, alisema kutolewa kwa pikipiki hiyo, kutasaidia utendaji kazi wake, kwani kabla ya hapo alitembea umbali wa kilometa 60 au alitumia Sh 15,000 kwenda kukagua shule kutoka ofisi ya kata ilipo.


