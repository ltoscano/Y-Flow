
Vikundi vyapata mikopo ya mil 540/-

Imeandikwa na Muhidin Amri, Songea

Imechapishwa: 27 Septemba 2016

BARAZA la Taifa la Uwezeshaji Wananchi Kiuchumi kwa kushirikiana na Benki ya Posta nchini, limetoa mikopo ya Sh milioni 542.8 kwa vikundi mbalimbali vya kiuchumi wilayani Songea katika mkoa wa Ruvuma.

Katibu Mtendaji wa Baraza hilo, Bengâ€™i Issa, alisema vikundi vilivyopata mkopo huo ni 28 vilivyo chini ya mwamvuli wa Masista wa Shirika la DMI, vikundi vitatu vya VSDA, vikundi saba vilivyo chini ya Saccos ya vijana Songea vijijini, na wanachama 47 kutoka Saccos ya Maposeni katika jimbo la Peramiho, wilayani humo.
Alisema vikundi hivyo, vimepata mikopo yenye masharti nafuu kutoka benki hiyo kwa makubaliano maalumu na baraza hilo ambapo wajasirimali na wanachama wa Vicoba na Saccos 711 wamenufaika kwa mkopo huo.
Issa alisema, kikundi cha Wanawake cha DMI wamepata Sh milioni 389.3, Maposeni Saccos imepata Sh milioni 32.3, vicoba Sh milioni 21.28, vijana Saccos Sh milioni 100. Kati ya wanafuika wa mikopo hiyo, wanawake ni 522 na wanaume ni 186.
Alisema kutolewa kwa mikopo hiyo ni utekelezaji wa makubaliano kati ya baraza na Benki ya Posta nchini yaliyosainiwa Julai 2015 ambapo baraza la uwezeshaji, limedhamini mikopo ya masharti nafuu kwa wajasirimali kupitia Saccos na Vicoba.
Pia Issa ameipongeza Benki ya Posta kwa kukubali kushirikana na baraza hilo katika kutekeleza makubaliano ya kuwasaidia Wa tanzania wajasiriamali kupata mikopo yenye lengo la kutekeleza shughuli zao za kiuchumi.
Issa alisema, makubaliano yaliyosainiwa pande hizo mbili ni mchango muhimu katika kukabiliana na tatizo la ajira linaloikabili nchi yetu, kwani makundi hayo yatatumia mikopo hiyo kuanzisha miradi na hivyo kusaidia kupunguza tatizo hilo la ajira katika maeneo yao.
Aliongeza kuwa, asilimia 73 ya mikopo imeelekezwa zaidi kwa makundi ya wanawake ambao ndiyo nguzo ya familia kwani baraza linaamini ukimwezesha mwanamke utakuwa umeiwezesha familia nzima kwa sababu wanawake ndiyo wanaobeba majukumu mazito ya kutunza familia na jamii.


