Balozi Seif Ali Iddi awachongea Polisi kwa Waziri Nchemba, alitaka kuongeza ulinzi mitaani
Makamu wa Pili wa Rais wa Zanzibar Balozi Seif Ali Iddi amesema mipaka ya Jamhuri ya Muungano wa Tanzania bado inaendelea kuwa na utulivu kutokana na kazi kubwa ya ulinzi inayotekelezwa na Jeshi la Polisi inayofanywa kwa kushirikisha vikosi vyengine vya ulinzi.
Balozi Seif Ali Iddi alisema hayo wakati wa mazungumzo yake na Waziri wa Mambo ya Ndani wa Serikali ya Jamuhuri ya Muungano wa Tanzania Mh. Mwigulu Lameck Nchemba aliyefika kumsalimia baada ya kuteuliwa na Rais wa Jamuhuri ya Muungano wa Tanzania kushika wadhifa huo mazungumzo yaliyofanyika Vuga Mjini Zanzibar.
Hata hivyo Balozi Seif alitanabahisha kwamba pamoja na mafanikio hayo ya ulinzi wa mipaka lakini bado vyombo vya dola vina jukumu la kuwadhibiti na kuwachukulia hatua za kisheria watu au vikundi vinavyohusika kusafirisha watu wanaowaingiza nchini kinyume na sheria za Nchi.
Makamu wa Pili wa Rais wa Zanzibar alikumbusha kwamba jukumu la ulinzi wa raia na mali zao hapa nchini bado litaendelea kusimamiwa na kuwa mikononi mwa jeshi la Polisi na Wizara ya Mambo ya Ndani.
Balozi Seif aliiomba Wizara hiyo kupitia Jeshi la Polisi kushirikiana na zaidi na Viongozi pamoja na Wananchi katika kuimarisha ulinzi ndani ya mitaa katika dhana nzima ya ulinzi shirikishi. 
Akigusia uwepo wa heshima kwa jeshi la Polisi Nchini Makamu wa Pili wa Rais wa Zanzibar ameikumbusha Wizara ya Mambo ya Ndani kurejesha mpango wa zamani wa ujenzi wa nyumba za makaazi ya askari wake ili kurejesha heshima ya askari wa Jeshi hilo.
Alisema wapo askari Polisi katika baadhi ya maeneo nchini wanashindwa kutekeleza vyema wajibu wao kwa kuhofia kulaumiwa kutokana na ukaribu wao wa ndani na raia katika maeneo au nyumba wanazoishi na raia hao kiasi kwamba ukaribu wao unachukuwa nafasi zaidi na kuharibu kazi.
Alilipongeza Jeshi la Polisi kwa hatua lililochukuwa la kufanya uchunguzi dhidi ya askari wa usalama Bara barani wa Jeshi hilo aliyetuhumiwa kuchukuwa rushwa ya fedha taslim kwa raia mmoja wa kigeni baada ya kumkamata akiendesha gari bila ya kufunga ukanda Mkoa wa Kaskazini Unguja.


