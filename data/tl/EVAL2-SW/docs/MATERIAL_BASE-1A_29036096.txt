Aveva asome alama za nyakati
Aug 06, 2016

Rais wa Simba Evans Aveva Na ABDUL MKEYENGE

JULAI 31 mwaka huu, ukumbi wa Bwalo la Maofisa wa Polisi Oysterbay jijini Dar es Salaam ulisheheni rangi nyekundu na nyeupe. Hiyo ilikuwa ni Siku ya Mkutano Mkuu wa mwaka wa wanachama wa Simba.

Uzuri wa mikutano ya namna hii ni kwamba ndani ya ukumbi ule, kunakuwa hakuna tofauti kati ya mkubwa na mdogo.

Ukumbi wa mkutano ulijaa na kupendeza. Sehemu kubwa ya wanachama walikuja na kitu kimoja kichwani mwao kinachoitwa Mohamed Dewji ‘MO’.

Jina la MO, lilitawala mkutano huo, kuliko ajenda, zilizokuwa zimepangwa na uongozi zije kujadiliwa.

Siku mbili kabla ya mkutano ule, MO alishaweka wazi kuwa anataka kuwekeza Simba kwa Sh. Bilioni 20 na apewe hisa 51 na hisa 49 zibaki kwa wanachama.

Wanachama wa Simba, waliingia ndani ya ukumbi wakiwa na maneno hayo ya MO. Hawakuja na maneno mengi. Walikuja na MO na wakaondoka na MO.

Rais wa Simba, Evans Aveva, aliingia ndani ya ukumbi na hakuchukua muda mrefu kuufungua mkutano.

Aveva aliufungua mkutano na moja kwa moja kuanza kuzisoma ajenda za mkutano na alipofikisha ajenda ya tano, mwanachama mmoja Hassan Mpina, alisimama na kumtaka Aveva, aruke hadi ajenda ya 9, iliyokuwa ikieleza (Taarifa ya Kamati ya Maboresho ya Mfumo wa Uendeshaji).

Mwanachama huyo alishangiliwa na wanachama wenzake ambao walimtaka Aveva aachane na ajenda nyingine na kusema aisome Ajenda ya tisa ambayo ilikuwa inamuhusu MO moja kwa moja.

Baada ya mwanachama huyo kusema hivyo Wanachama wengine ukumbini walilipuka kwa furaha na kumuunga mkono Mpina kwa ushujaa wake mbele ya Aveva.

Baada ya vifijo na mayowe kutamalaki ukumbini hapo, ilimbidi Aveva kutumia nguvu ya ziada na kusema “Jamani mimi ndio rais wenu naomba mnisikilize ili tufanye kilichotuleta hapa”.

Baadhi ya makundi ya wanachama yalitulia, huku mengine yakiendelea na vurugu hizo na Aveva, akaendelea na ajenda ya sita iliyokuwa ikihusu kuthibitisha hesabu za fedha.

Baada ya Aveva kusoma ajenda hiyo, mwanachama mmoja ambaye hatukuweza kulipata jina lake alisema Aveva, ‘amefeli’ kwenye silaha zake zote alizokuwa akizitumia kwa wanachama wakati wa kuomba kura.

Mwanachama huyo alisema ni wazi Aveva, ameshindwa kuiongoza klabu na wao wanahitaji mabadiliko.

Aveva, baada ya kuona ‘madongo’ yakizidi kumuingia alimuwahi mwanachama huyo na kumpokonya kipaza sauti. Ndipo hapo vurugu na kelele za neno la Mabadiliko…Mabadiliko… Mabadiliko, zikatawala ukumbini.

Hali hiyo mbaya ndani ya ukumbi ilimfanya Aveva, aseme “Mimi kama rais na uongozi mzima wa Simba, tumeridhia kwa moyo mmoja klabu iingie katika hisa” Kauli hiyo ilifurahisha kundi kubwa la wanachama na mkutano ukafungwa kwa staili hiyo ya aina yake.

Licha ya kauli hiyo ya Aveva kutuliza hali ya mambo ukumbini, lakini kuna baadhi ya wanachama walikuwa wanamtupia maneno na kufanya mabaunsa kufanya kazi ya ziada, kumtoa ukumbini kwa ulinzi mkali.

Kauli ya Aveva ni kauli iliyokuwa ikisubiriwa na kila mwanachama ambaye kama alikuwa na kiu basi kauli hiyo ilikuwa kama maji baridi yaliyotolewa kwenye jokofu tayari kwa kunywewa.

Raia Mwema limefanya uchunguzi na kugundua kuna baadhi ya viongozi ndani ya Simba, hawamtaki MO.

Nimwambie Aveva na baadhi ya viongozi wanaotajwa kuupinga mpango huu, yaliyotokea Julai 31, yanaweza kuzidi mara 10, huko tuendako.

Wanachama ndio waaamuzi wa mwisho kwenye masuala yote yahusuyo klabu. Ndio maana hata hili suala la MO lilipelekwa huko na asilimia kubwa ya wanachama walilipitisha.

Sitaki kuona maafa yakiukumba mchezo pendwa wa soka. Sitaki kabisa mambo hayo.

Lakini kama ubishi wa baadhi ya viongozi ukiendelea tutakuwa tumeutia doa mchezo wenyewe na wanachama kunyimwa haki yao ya msingi.

Wanachama ndio waliuomuweka madarakani Aveva na viongozi wengine. Na wao ndio wana mamlaka ya kuamua chochote klabuni. Kwenye hili baadhi ya viongozi hao wanaopinga mpango huu wanapata wapi nguvu?

Suala la MO kupewa timu kuiendesha halihitaji majadiliano mengi kama wafanyabiashara wanavyokuwa mnadani kunadi biashara zao.

Ni suala linalohitaji zaidi busara na kuliamua kwa kila pande. Katika miaka 80 inayokwenda kutimiza Simba hivi karibuni, mfumo wa kiundeshaji ulionao umeshindwa kuisaidia klabu kutoka katika umasikini huu ilionao.

Zaidi ya jengo la klabu ambalo lilikuwepo tangu enzi za kina Amiri Ally ‘Bamchawi’, kuna kitu gani kipya ndani ya Simba?


