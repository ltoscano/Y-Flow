
Kipindupindu chaibuka upya Kilosa

Imeandikwa na John Nditi, Morogoro

Imechapishwa: 15 Oktoba 2016

MTU mmoja amefariki dunia baada ya kuugua ugonjwa wa kipindupindu na wengine 14 kulazwa kwa matibabu katika kambi maalumu ya wagonjwa hao wilayani Kilosa, mkoa wa Morogoro. 

Waliolazwa ni miongoni mwa watu 82 ambao walibainika kuwa na dalili za ugonjwa huo kutoka vijiji kadhaa vya wilaya ya Kilosa.
Mganga Mkuu wa Mkoa wa Morogoro, Dk Frank Jacob alisema hayo ofisini kwake mjini hapa, kuwa ugonjwa huo umeibuka kuanzia Septemba 21, mwaka huu katika vijiji mbalimbali wilayani humo.
Dk Jacob alisema ugonjwa huo umejitokeza tena ingawa ulidhibitiwa katika wilaya zote za mkoa huo kwa zaidi ya takribani wiki mbili nyuma kabla ya kujitokeza tena katika vijiji vya wilaya hiyo.
Mganga mkuu wa mkoa huyo alisema kuwa ugonjwa huo ulianza kujitokeza katika Kijiji cha Mvumi na kuendelea maeneo mengine ya vijiji vya Msowero, Masanze, Miyombo, mjini Kilosa, Kivungu na Kata ya Magomeni ambapo hadi sasa watu 82 walibainika kuwa na viashiria vya ugonjwa wa kipindipindu.


