
Mshikamano yaendeleza ubabe daraja la kwanza

Imeandikwa na Rahel Pallangyo

Imechapishwa: 01 Oktoba 2016

TIMU ya soka ya Mshikamano ya Kinondoni imeendeleza wimbi la ushindi baada ya kuifunga Polisi Dar bao 1-0 kwenye mchezo wa ligi daraja la kwanza uliochezwa Uwanja wa Karume, Dar es Salaam.

Katika mchezo wa kwanza, Mshikamano iliifunga Friends Rangers mabao 5-0.
Mchezo wa juzi timu hizo zililazimika kwenda mapumziko bila kufungana kutokana na ushindani uliopo.
Kipindi cha pili kilianza kwa kila timu kufanya mabadiliko ambayo yaliiwezesha Mshikamano kupata bao dakika ya 48 lililofungwa na Ayoub Lipati baada ya kuwazidi akili mabeki wa Polisi waliokuwa wakitegeana kuokoa mpira kwenye eneo la goli. 
Baada ya Mshikamano kufunga bao hilo mchezo ulibadilika kila timu ikaanza kuliandama lango la mwenzake lakini mabeki walihakikisha ngome zao hazipenywi kirahisi na kufanya mchezo kumalizika kwa bao 1-0.
Mshambuliaji wa Mshikamano Lipati mpaka sasa amefunga mabao manne kwani kwenye mchezo dhidi ya Friends Rangers alifunga mabao matatu peke yake.
Akizungumza na gazeti baada ya mchezo huo kocha wa Mshikamano, Hamis Kimonda, alisema amefurahi kupata ushindi wa pili na kwamba hizo ni salamu kwa timu za kundi A hivyo wajiandae vema.
“Polisi ni timu nzuri na mchezo wao uliopita walishinda mabao 2-0 hivyo ushindi huu tunachukulia kama changamoto na hatubweteki bali tutaongeza juhudi na mwisho wa siku tuweze kuongoza kundi letu,” alisema Kimonda.
Keshokutwa Ashanti United itashuka kwenye uwanja huo huo kucheza na African Sports ya Tanga.


