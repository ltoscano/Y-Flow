
Hali ya dawa za kulevya Afrika
Kituo cha Habari cha Umoja wa Mataifa jijini Dar es Salaam Machi 9 mwaka huu, kilitoa ripoti ya bodi ya kimataifa ya kudhibiti dawa za kulevya kwa Afrika na Tanzania kwa mwaka 2015.
Ripoti hiyo inasema kuwa kumekuwa na ongezeko kubwa la usafirishaji wa heroin kupitia nchi za Afrika Mashariki inayotoka Afghanistan.
Aidha, nchi za Afrika Magharibi zimegundulika kuwa chanzo cha dawa jamii ya `amfetamini' zinazopelekwa Asia.
Kujitokeza kwa dawa mpya za kulevya kumeongeza wasiwasi mwingine mkubwa.
Afrika kama chanzo Jambo kubwa lililojitokeza kwa mujibu wa ripoti hiyo kuwa Bara la Afrika limeendelea kutumika kupitisha dawa za kulevya.
Afrika Magharibi ilitumika mara kwa mara kupitisha kokeini na dawa nyingine kuelekea Ulaya wakati Afrika ya Kaskazini iliendelea kuwa chanzo kikuu cha dawa zilizoingia barani humo.
Kadhalika nchi za Afrika ya Mashariki zimekuwa kitovu cha kusafirisha heroin iliyotokea Afghanistan ikipelekwa Ulaya. Hali hii inachukuliwa kuwa ndiyo sababu ya kuongezeka kwa matumizi ya heroin katika eneo la Afrika ya Mashariki.
Wafanyabiashara wa dawa za kulevya waliwalenga watu wenye kipato cha kati ili kuongeza masoko ya dawa hizo katika nchi ambazo biashara hiyo ilipitia zikiwamo za Benin na Namibia.
Ingawa zimekuwapo jitihada zinazofanywa na nchi za Magharibi mwa Afrika kupitia Jumuiya ya Kiuchumi ya Afrika Magharibi (Economic Community of West Africa-ECOWAS), kwa ujumla, biashara ya dawa za kulevya na matumizi ya dawa hizi katika eneo hili yameongezeka.
Sheria, sera na hatua zilizochukuliwa Bara la Afrika limechukua hatua mbalimbali kukabiliana na tatizo la dawa za kulevya. Mwaka 2015 Umoja wa Afrika uliandaa na kujadili mkakati wa udhibiti wa dawa za kulevya unaojikita zaidi kwenye kuzuia matumizi na kuwatibu watumiaji wa dawa hizo.
Aidha, ECOWAS, iliandaa Mpango Kazi wa Kupambana na Biashara ya Dawa za Kulevya na Uhalifu wa Kimataifa katika nchi za Afrika Magharibi.
Nchi za Ghana, Misri na Nigeria ziliimarisha sheria na uwezo wao wa kupambana na dawa za kulevya. Afrika Kusini iliitisha kikao kujadili njia bora zaidi ya kukabiliana na matumizi ya bangi na utegemezi miongoni mwa watumiaji. Kilimo cha bangi Kilimo cha bangi, uzalishaji, usafirishaji na matumizi yake bado ni changamoto kubwa katika nchi nyingi za Afrika zikiwamo Tanzania, Nigeria na Ghana. Nigeria iliripoti kuharibu hekta 4,500 za mashamba ya bangi mwaka 2014. Kiasi kikubwa cha bangi kilichozalishwa nchini humo na Ghana kilikamatwa wakati kilipokuwa kikipelekwa China, Umoja wa Falme za Kiarabu na Uingereza.
Morocco ndiyo nchi inayoongoza duniani kwa uzalishaji wa bangi iliyosindikwa na kusambaza dawa hiyo katika Bara la Ulaya.
Tani 70 za bangi iliyosindikwa zilikamatwa nchini Morocco mwaka 2014. Nchi nyingine zilizoripotiwa kuzalisha bangi iliyosindikwa ni Algeria, Tunisia na Misri ambayo mwaka 2014 iliharibu zaidi ya hekta 345 za mashamba ya bangi na hekta 307 za mimea ya afyuni inayotumika kuzalisha heroin.
Usafirishaji wa kokein na heroin Usafirishaji wa kokein kupitia katika eneo la Magharibi mwa Afrika ikitokea Bara la Amerika Kusini kwenda Bara la Ulaya bado ni tatizo kubwa. Nchi ambazo zimetumiwa na wafanyabiashara kupitisha mizigo yenye dawa hiyo ni Nigeria, Benin, Togo na Guinea-Bissau. Usafirishaji kwa kutumia ndege za mizigo ndiyo njia kuu inayotumika kusafirisha dawa hizi. Nchi nyingine zilizotumika kama kitovu cha kusafirisha kokeini ni Morocco na Gabo Verde.
Usafirishaji wa kokein kupitia Afrika ya Mashariki uliripotiwa mwaka 2014 ingawa kiasi kidogo cha dawa hiyo kilikamatwa ikilinganishwa na kiasi kilichokamatwa miaka ya 2010 na 2012. Kutokana na dawa hii kuwa yenye gharama kubwa, inasadikwa kiasi kikubwa hupita kuelekea kwenye masoko barani Ulaya na kiasi kidogo hubakia kwa matumizi ya ndani.
Usafirishaji wa heroin kutoka Afghanistan kupitia Afrika Mashariki ulionekana kushika kasi mwaka 2014. Hali hii inaashiriwa na kukamatwa kwa kiasi kikubwa cha dawa ya heroin katika nchi za Kenya na Tanzania.
Jumla ya kilo 387 za heroin (zilikamatwa kwa mkupuo mmoja katika bandari ya Mombasa), lita 3,200 za maji yaliyochanganywa na heroin na lita 2,400 za mafuta ya dizeli yaliyochanganywa na heroin zilikamatwa nchini Kenya mwaka 2014.
Jumla ya kilo 321 za heroin zilikamatwa nchini Tanzania mwaka 2014. Imeripotiwa kuwa usafirishaji wa dawa za kulevya hufanywa kwa kutumia meli kubwa ambazo hutia nanga katika bahari kuu na kushusha mizigo yenye dawa hizi kwenye majahazi, mashua, boti ziendazo kasi au hata ngalawa ambazo husafirisha mizigo hiyo hadi nchi kavu. Dawa hizi zimekuwa zikipitia Afrika Mashariki zikielekea Italia, Uholanzi, Uingereza na Amerika.
Uzalishaji wa methamfetamini Uzalishaji wa methamfetamini kwa kutumia maabara za siri uliendelea kuwapo katika bara la Afrika. Nchi zilizoripotiwa kuzalisha dawa hii ni Afrika Kusini, Nigeria, Mali na Kenya. Dawa hii ilizalishwa kwa ajili ya masoko yaliyoko Afrika Kusini, Japan, Malaysia, Korea na Thailand.
Kemikali bashirifu Nchi za Afrika zimekuwa katika hatari kubwa ya kukumbwa na utoroshaji wa kemikali bashirifu kwa ajili ya utengenezaji wa dawa za kulevya.
Kemikali bashirifu zilizoibwa zaidi ni ephedrine na pseudoephedrine ambazo zinatumika kutengeneza kwa siri dawa jamii ya amfetamini. Nchi zilizoripotiwa kuwapo kwa matukio ya wizi wa dawa hizi ni Jamhuri ya Demokrasi ya Congo (DRC), Ethiopia, Malawi, Msumbiji, Nigeria, Shelisheli, Afrika Kusini na Zimbabwe.
Udhibiti wa dawa za kulevya Nigeria imeziweka dawa za tramadol na ketamini kwenye orodha ya dawa zinazopaswa kudhibitiwa kitaifa. Nchi za Misri, Ghana, nazo ziliamua kudhibiti tramadol. 


