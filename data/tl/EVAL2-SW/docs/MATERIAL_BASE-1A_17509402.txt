
NEC yatangaza kufanyiamaboresho daftari la kura

August 24, 2014

TUME ya Taifa ya Uchaguzi (NEC) imesema kura ya maoni ya Rasimu ya Katiba, Uchaguzi wa Serikali za Mitaa na Uchaguzi Mkuu wa mwaka 2015 utafanyika kwa kutumia daftari ambalo limefanyiwa maboresho. Tume imetangaza hatua hiyo Dar es Salaam jana huku kukiwa na shinikizo kutoka kwa Chama cha Demokrasia na Maendeleo (CHADEMA) ambacho moja ya ajenda kwenye mikutano yake ya M4C Operesheni Pamoja Daima, inayoendelea maeneo mbalimbali ya nchi, kimekuwa kikisisitiza kuwa hakitashiriki uchaguzi bila daftari hilo kuboreshwa. Kwa mujibu wa taarifa kwa vyombo vya habari iliyotolewa Dar es Salaam jana na Mwenyekiti wa Tume hiyo, Jaji Mstaafu Damian Lubuva, alisema baada ya kupata fedha kutoka serikalini Tume hiyo imeshaanza mchakato wa kuboresha Daftari la Wapiga Kura kwa kuanza kuhakiki vituo vya uandikishaji na kupiga kura vitakavyoongezeka kwa lengo la kuvisogeza kwa wananchi. Alisema kura ya maoni ya Katiba na Uchaguzi Mkuu ujao vitafanywa kwa msingi wa Daftari lililoboreshwa na wapiga kura wote wenye sifa ya kupiga kura na wale waliofikisha umri wa miaka 18 wataandikishwa kwenye Daftari la Kudumu la Wapiga Kura lililoboreshwa. Alisema katika uboreshwaji wa Daftari la Kudumu la Wapiga Kura wale wote ambao wamefariki wataondolewa kutoka daftari la wapiga kura ambapo suala la uboreshwaji wa daftari hilo ni jambo la msingi la kisheria. Aidha Jaji Mstaafu Lubuva alisema Tume inawaomba na kuwashauri viongozi wote wa vyama vya siasa nchini kutowababaisha wananchi juu ya uboreshwaji wa daftari la kudumu la wapiga kura na badala yake wahimize wananchi kushiriki katika kura ya maoni na uchaguzi ujao.” “Tunatoa wito kwa wananchi wote kujitokeza na kujiandikisha kwenye daftari la kudumu la wapiga kura na kujitokeza kupiga kura ya maoni kwa ajili ya Katiba Mpya na Uchaguzi Mkuu wa 2015 na daftari litakalotumika litakuwa limeboreshwa,” alisema.


