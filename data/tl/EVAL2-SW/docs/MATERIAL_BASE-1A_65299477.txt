
Serengeti Boys iendelezwe

Imeandikwa na Basil

Imechapishwa: 08 Oktoba 2016

TANZANIA kwa mara nyingine tena imeshindwa kufuzu kwa fainali za Mataifa ya Afrika baada ya timu ya vijana wenye umri chini ya miaka 17 ya Serengeti Boys kutolewa.

Timu hiyo, licha ya kushinda mabao 3-2 kwenye mchezo wa kwanza uliofanyika Uwanja wa Taifa jijini Dar es Salaam baadaye kufungwa bao 1-0 katika mchezo wa marudiano uliofanyika Congo Brazzaville, haikufuzu.
Serengeti ilifungwa bao hilo pekee katika dakika za nyongeza na ilijikuta ikitolewa kwa faida ya bao la ugenini kufuatia mabao yale mawili waliyoyapata Congo kwenye Uwanja wa Taifa.
Timu hiyo kabla ya kukutana na Congo ilishinda mechi zake zote na kuonesha kiwango cha hali ya juu na kuitoa hadi Afrika Kusini ambayo kwa miaka mingi imekuwa ikizisumbua timu za Tanzania kila tunapocheza nazo.
Kuvunjika kwa koleo sio mwisho wa uhunzi, hivyo kutolewa kwa Serengeti Boys sio mwisho wa timu hiyo au kwa Tanzania kushiriki mashindano ya kimataifa ila hiyo iwe changamoto ya kujipanga zaidi kwa ajili ya mashindano mengine.
Shirikisho la Soka Tanzania (TFF) linatakiwa kuweka mikakati mizuri ya kuiendeleza timu hiyo na kuishirikisha katika mechi mbalimbali za majaribio na kimashindano ili kuiimarisha zaidi. Msingi wowote wa timu za taifa za wakubwa mara nyingi unatokana na ubora wa timu za vijana, kwani vijana ndio kila kitu katika msingi imara wa timu za baadaye.
TFF isifanye kama ilivyozoea kuzisahau timu za vijana kwani kufanya hivyo kutaua soka nchini na kila mwaka shirikisho hilo litakuwa na kazi ya kutengeneza timu upya badala ya kuendelea na vijana hao. Kuna mifano mingi inayoonesha vizazi vya dhahabu vya timu za nchi mbalimbali, ambazo wachezaji wake walifanya vizuri wakiwa katika timu za vijana kabla ya kupandishwa na kuchezea timu za wakubwa. 
Mfano mzuri Nigeria, Ghana, Argentina, Brazil na zingine, timu zao za wakubwa zilizongâ€™ara ukizifuatilia utaona ni zile ambazo zilifanya vizuri zaidi wachezaji wao walipokuwa wakichezea timu za vijana za nchi zao.
Kwa hiyo TFF tayari wana msingi au wana mtaji kupitia timu ya vijana ya Serengeti Boys ambayo imeonesha kuwa inaweza kama itaendelezwa badala ya kuvunjwa baada ya kutolewa katika mashindano ya kimataifa.
Ni matarajio yetu kuwa mtaji ilionao TFF kupitia Serengeti Boys kamwe hautachezewa ila badala yake utaimarishwa na kuboreshwa na siku moja kuiwezesha Tanzania kufuzu kwa mashindano ya Mataifa ya Afrika (Afcon) iwe kwa vijana au wakubwa.
Inauma sana kutolewa kwa Serengeti Boys ambayo ilionesha wazi kuwa ilikuwa na uwezo wa kufuzu kwa fainali hizo za Mataifa ya Afrika kwa vijana wa umri huo yatakayofanyika Madagascar mwakani. baada ya timu hiyo kufanya vizuri katika mechi zao zilizotangulia na kukosea kidogo tu pale ilipopata ushindi mdogo katika mchezo wa nyumbani.
Serengeti Boys ilijiweka pabaya baada ya kupata mabao machache katika mchezo uliofanyika kwenye Uwanja wa Taifa kwani kama ingefunga mabao mengi hata kipigo cha 1-0 walichokipata Congo kisingeweza kuwaondoa mashindanoni.
Hayo yamepita na sasa kilichobaki na kwa TFF kuhakikisha inaendelea kuitunza timu hiyo kwa ajili ya mashindano yanayokuja ili Tanzania iweze kufuzu kwa Afcon miaka ijayo.


