
Wafanyabiashara wa Korea Kusini kuwekeza nchini

Imeandikwa na Mwandishi Maalumu, Korea Kusini

Imechapishwa: 28 Oktoba 2016

WAFANYABIASHARA wakubwa kutoka Korea Kusini wamekaribishwa kuwekeza nchini katika sekta ya viwanda vitakavyoongeza thamani ya bidhaa za kilimo, mifugo, mazao ya bahari pamoja na kutumia malighafi zinazopatikana Tanzania, ili kusisimua uchumi na kukuza ajira. 

Mwito huo ulitolewa jijini Seoul na Mkurugenzi wa Uhamasishaji Uwekezaji kutoka Kituo cha Uwekezaji Tanzania (TIC), John Mnali, wakati akiwasilisha mada kuhusu fursa za uwekezaji zinazopatikana Tanzania, katika mkutano wa tano wa ushirikiano wa kiuchumi kati ya Korea ya Kusini na nchi za Afrika (KOAFEC).
Mnali alisema Tanzania imeweka mazingira mazuri ya uwekezaji ikiwemo kuondoa urasimu wa upatikanaji wa vibali vya kuwekeza na ardhi kwa ajili ya uwekezaji huo, ili kuvutia mitaji na teknolojia kutoka nje ya mipaka yake.
Aliwashauri wawekezaji hao kufufua viwanda ambavyo havifanyi vizuri nchini ili vianze kuzalisha bidhaa zitakazotumia malighafi zinazopatikana nchini pamoja na kutumia soko kubwa lililopo katika Ukanda wa Jumuiya ya Afrika Mashariki na soko la AGOA la Marekani.
Kwa upande wake, Mkuu wa Idara ya Utafutaji Rasilimali kutoka Wizara ya Fedha na Mipango Zanzibar, Sabra Issa Machano, aliwahimiza wawekezaji wa Korea kwenda kuwekeza Visiwani Zanzibar na Tanzania kwa ujumla katika sekta za kilimo, viwanda na uvuvi wa samaki na mwani katika Bahari Kuu ili wakazi wa nchi hiyo na wawekezaji waweze kunufaika na rasilimali zilizoko visiwani humo.
Machano aliwahimiza wawekezaji hao kujenga hoteli za kisasa kwa ajili ya kuhudumia soko la utalii, pamoja na kutumia mandhari ya Mji Mkongwe wa Zanzibar ambao ni kivutio kikubwa cha watalii, baada ya kutangazwa na Shirika la Kimataifa linaloshughulika na Masuala ya Sayansi na Utamaduni(UNESCO) kuwa mji wa urithi wa dunia.
Baadhi ya wawekezaji ikiwemo kampuni ya Youngsan, inayojihusisha na utengenezaji na usambazaji wa vipuri vya magari pamoja na kampuni ya MarineBio inayojihusisha na biashara ya utengenezaji wa bidhaa zinazotokana na mwani, wameonesha nia ya kuwekeza Tanzania baada ya kuvutiwa na mazingira ya uwekezaji nchini.


