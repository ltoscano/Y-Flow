Waziri Kalemani amuonya msambazaji umeme vijijini

September 29, 2016

NAIBU Waziri wa Nishati na Madini, Dkt. Medard Kalemani, ametoa onyo kwa Kampuni ya SPENCON wanaosambaza umeme vijijini katika mikoa ya Kilimanjaro na Singida na kutaka wahakikishe wanakamilisha kazi ya kusambaza umeme katika mikoa hiyo ifikapo Oktoba 15 mwaka huu baada ya kuonekana wanasuasua katika kazi hiyo.
Dkt. Kalemani, alitoa onyo hilo mkoani Arusha wakati alipokutana na watendaji wa kampuni hiyo kabla ya kuanza kwa ziara yake ya kukagua utekelezaji wa miradi ya usambazaji umeme vijijini Awamu ya Pili (REA II), wilayani Simanjiro katika vijiji vya Losinyai na Kilombero. 
“Kasi yenu ya usambazaji umeme vijijini hairidhishi katika maeneo yote mnayosambaza umeme, utekeleaji wa miradi yenu umekuwa ukisuasua na ni chini ya asilimia 76, pia nimefuatilia na nikakuta fedha zenu za kazi mmeshalipwa, hivyo ifikapo Oktoba 15 kazi iwe imemalizika na msipokamilisha tutachukua hatua za kisheria,” alisema Dkt. Kalemani.
Aidha, akiwa katika Kijiji cha Losenyai na Kilombero wilayani Simanjiro, Dkt. Kalemani aliiagiza kampuni inayosambaza umeme vijijini ya CCC Nigeria Engineering International na Meneja TANESCO Mkoa wa Manyara kuhakikisha wanawasha umeme katika vijiji hivyo Septemba 27, 2016 baada miundombinu ya umeme kukamilika.
Sanjari na hilo, Naibu Waziri aliwaagiza watendaji wa TANESCO kuhakikisha kuwa ifikapo Oktoba 1, 2016, wanaanza kubandika majina ya makandarasi wanaosambaza umeme vijijini kwenye ofisi za Shirika hilo ili wananchi wawatambue na hivyo kuepusha makandarasi vishoka wanaowaibia wananchi fedha kwa ahadi ya kuwaunganishia umeme.
Awali, Mbunge wa Simanjiro, James Millya, alimweleza Naibu Waziri kuwa kuwashwa kwa umeme katika vijiji hivyo kutawawezesha wananchi kufanya shughuli mbalimbali za maedeleo ikiwemo biashara na kwamba wananchi wengi ambao ni wafugaji wataweza kujisomea nyakati za jioni mara baada ya kumaliza shughuli zao za ufugaji.
Vilevile Millya alitoa wito kwa wananchi hao kuhakikisha wanalinda miundombinu ya umeme, kwani Serikali imekuwa ikitumia fedha nyingi katika ujenzi wake na kuiomba Serikali kuendelea kusambaza umeme katika vijiji vyote ambavyo havijapata umeme kwenye Jimbo hilo.
Aidha, Naibu Waziri wa Nishati na Madini, Dkt. Medard Kalemani amewaagiza Watendaji wa TANESCO kote nchini, kutokaa ofisini na badala yake wawafuate wananchi pale walipo na kuwahudumia.
“Wafanyakazi wa TANESCO hawatakiwi kufuatwa ofisini na wananchi, wao ndiyo wanaopaswa kuwafuata wananchi pale walipo na kuwapa huduma mbalimbali na kutafuta wateja wapya wanaotaka kuunganishiwa umeme, hii itapelekea Shirika kuboresha huduma kwa wananchi na kuongeza mapato ya Serikali,” alisema Dkt. Kalemani.
Dkt. Kalemani, alisema kuwa wananchi wengi bado kipato chao ni kidogo, hivyo ili kuwapunguzia mzigo wa gharama wanazotumia kufuata huduma katika Ofisi za Serikali ni lazima watumishi wajenge utaratibu wa kupeleka huduma hizo kwa wananchi kwa kushirikisha Ofisi za Serikali za Mtaa, Vijiji na Kata.
Aliongeza kuwa Serikali ina mpango wa kujenga ofisi za TANESCO katika nchi nzima kwa ngazi ya Wilaya na Ofisi nyingine ndogo ndogo ili kusogeza huduma kwa wananchi, hata hivyo alisema kuwa utekelezaji wa agizo la kuboresha huduma kwa wananchi hautasubiri ujenzi wa Ofisi hizo.


