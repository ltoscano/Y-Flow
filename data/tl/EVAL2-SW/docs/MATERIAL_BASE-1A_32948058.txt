Wawakilishi wajenge unadhifu wa mwili, usafi wa mavazi na tabia, bila ulimbukeni
Jan 23, 2014

NIMESEMA katika makala iliyopita kwamba lugha ni muhimu katika diplomasia kwa sababu asilimia kubwa ya diplomasia hufanyika kupitia maneno. Asilimia ndogo hufanyika kupitia njia nyingine, lakini hata hizo njia nyingine za diplomasia haziwezi kufanikiwa kufanya kazi yake kama maneno hayatasemwa.

Lakini hatuna budi kutambua kwamba lugha ni chombo kinachotumika kubeba fikra, mawazo, dhana na utamaduni, na kwamba kujua kusema lugha fulani bila kuwa na uhakika na unalolisema katika lugha hiyo ni sawa na kubeba sanduku linaloonekana nadhifu kwa nje lakini ndani limebeba masizi.

Aidha hatuna budi kutambua kwamba kila kitu anachokijua binadamu huwa kajifunza au kafundishwa. Tumezoea nchini mwetu kusema kwamba hatuwezi kutumia lugha ya Kiingereza, na tunatumia msemo huo kueleza ni kwa nini majirani zetu wanatupiku katika aina fulani za kazi zinazohitaji ujuzi wa lugha hiyo.

Huu ni upuuzi mwingine. Hao majirani zetu si Waingereza. Ni watu wenye lugha zao za asili, na Kiingereza wamejifunza kama lugha ya kigeni. Wamejifunza au wamefundishwa. Kuna suala zima la mafunzo, kwa sababu hakuna lugha, au jambo lolote la maana, linalomjia mtu kwa kuoteshwa. Kisha ujifunze.

Kwa bahati mbaya, mantiki yetu ya ‘tiba ya Loliondo’ inatufanya tuamini kwamba tunaweza kujua mambo bila kujifunza, na kama tusipoyajua basi ni kwa sababu mambo hayo hayawezekani, ni magumu, au tumerogwa.Tumejigeuza nchi ya watu wasiotaka kujua, katika kile nilichokiandikia miaka kadhaa iliyopita chini ya neno la Kiingereza ‘obscurantism’.

Neno hili lina maana ya ile hali ya mtu, au jamii, au kikundi cha watu, au nchi kusaka kwa nguvu zake zote ujinga na kutojua, na kupambana na kila jambo linaloashiria hatari ya kutaka kuondoa ujinga na kutojua. Katika hali hii, ni bora kufa kuliko kujua.

Hivyo ndivyo tumewasabilia majirani zetu ujuzi wa lugha ya Kiingereza, na hivyo pia ndivyo tulivyowasabilia ujuzi wa lugha ya Kiswahili, kwa sababu wao wanajua kwamba ujuzi wa lugha hutokana na kuisoma na kuitumia. Tumejiweka katika nafasi ya kushangaza, ya kutojua Kiingereza wala Kiswahili, pamoja na kwamba Shaaban Robert alikuwa Mtanganyika. Leo majirani zetu wanamsoma Shaaban Robert kuliko tunavyofanya sisi, na kila wakituangalia wanajiuliza ni ugonjwa gani umetukumba.

Kifupi, wawakilishi wetu hawana budi kuwa wajuzi wa lugha. Nimekwisha kuonyesha kwamba katika hali fulani tunaweza kutumia hata lugha zetu za asili, alimradi tunao ujumbe mzito ambao ni vyema ukawasilishwa na mjuzi wa suala husika katika lugha anayoimudu zaidi na akapewa wakalimani. Vinginevyo, hatuna budi kujifunza lugha, na tujifunze kuzizungumza na kuziandika kwa ufasaha.

Tuone haya kwamba nchi zilizotawaliwa na Ufaransa, kama Senegal na Algeria, zina wanadiplomasia wanaozungumza Kiingereza kuliko sisi na wanatumika katika medani za kimataifa kwa sababu, pamoja na sifa nyingine, wanajua lugha, na wanaweza kujieleza kwa ufasaha katika lugha hizo. Ni sababu gani tunadhani kwamba sisi tuna mtindio wa ubongo na taahira ya akili hivi kwamba wanachoweza kufanya Wakenya sisi hatuwezi ?
Ujuzi wa lugha, kama ulivyo ujuzi wa mambo mengine mengi, hutokana na kusoma. Kadri mtu anavyosoma vitabu na machapisho mengine katika lugha fulani ndivyo mtu anavyoimudu lugha hiyo. Kusikiliza muziki, hotuba, matangazo ya redio na televisheni pia husaidia, na siku hizi kuna vifaa maalumu vya kufundishia lugha (audio visual) lakini hakuna msaada wowote unaoweza kupatikana kwa sangoma au kwa ‘Babu’ wa Loliondo.

Aidha, tunahitaji kuwa na wawakilishi wanaojua mambo mengi yanayohusu dunia, historia, jiografia, falsafa, sayansi na teknolojia, watu wenye upeo unaowawezesha kushiriki kwa kujiamini katika mijadala rasmi na isiyo rasmi na kutoa taswira ya ujuzi na weledi ; haya yanasaidia kwani haisaidii hata kidogo kutoa picha ya watu wasiojua kitu, wanaopelekwa nje na wajomba zao wanaotaka wapate DSA kwa ajili ya kujikimu.

Unadhifu wa mtu na mavazi yake pia huendana na ujuzi wa lugha na maarifa. Unadhifu hapa hauna maana ya masuti ya bei mbaya ya Versache au Vuitton, na wala hauna maana ya kuvaa nguo za jioni wakati shughuli inafanyika asubuhi ; huo ni ulimbukeni. Suti zinazofaa katika maeneo ya joto (tropics), kama wanazovaa wanadiplomasia wa Jamaica au Guiyana, zinatosha kabisa, alimradi ni safi. Marufuku kuvaa suti yenye ‘label’ kwenye mkono wa koti, marufuku !

Watu wetu wana tabia zinazowaudhi watu wa nje, na tabia hizi wanatakiwa kujifunza kuachana nazo, kama vile kuingiza vidole puani, kuenda mwayo bila kufunika mdomo, kuenda chafya bila kuomba radhi, na kadhalika. Haipendezi pia kwa mwakilishi wa nchi kuonekana kama ombaomba na kukubali vijizawadi bila kurejesha takrima ulizopokea: Ukikubali kupokea ni lazima urudishe ukarimu uliotendewa, la sivyo unakuwa umepokea hongo.

Sina uhakika kama wawakilishi wetu hufunzwa tabia za mezani kama ilivyofanywa zamani kwani na hizi nazo ni muhimu. Usizungumze wakati kinywa kimejaa chakula; usichote chakula kingi kuliko unachoweza kula na kumaliza; katika nchi za magharibi usipige mbewe kama ishara ya kushiba na kufurahia mlo; ni jambo jema kusema maneno ya kusifia utamu wa chakula hata kama unatamani muhogo wa kwenu au matoke na maharage.

Kwa ujumla, pamoja na ujuzi wa masuala ya ulimwengu, pamoja na ujuzi wa lugha mna uwezo wa kujieleza na kuwafurahisha wanaokusikiliza, ni vyema kujenga haiba ya uungwana, unadhifu na usafi katika matendo na katika lugha.

Nakumbushia nilichokisema awali, kwamba haya yanawahusu wanadiplomasia wote, mabalozi, wakuu wa idara za serikali, mawaziri, makatibu wakuu, wakuu wa mikoa na wilaya, na wote wanaowasiliana na watu wa nje, kwani wote hawa ni wanadiplomasia.


