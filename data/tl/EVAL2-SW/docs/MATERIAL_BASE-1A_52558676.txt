Magufuli hatua chache kutua Ikulu
Nov 03, 2015 by Raia Mwema in Burudani & Michezo

TUME ya Taifa ya Uchaguzi (NEC) imeendelea kutangaza matokeo ya Uchaguzi Mkuu na mpaka jana – Jumanne jioni, mgombea wa urais kupitia Chama Cha Mapinduzi (CCM), Dk. John Magufuli, alikuwa akiongoza kwa idadi ya kura.
Kwa mujibu wa matokeo hayo kutoka majimbo 87 ya uchaguzi yaliyokuwa yamewasilisha taarifa zao Tume ya Taifa ya Uchaguzi (NEC), kati ya majimbo 264, mgombea huyo wa CCM alikuwa akiongoza kwa asilimia 56.67 ya kura zilizokwishahesabiwa, akifuatiwa na mgombea wa Chama cha Demokrasia na Maendeleo (Chadema) anayeungwa mkono na vyama vinavyounda Umoja wa Katiba ya Wananchi (Ukawa), Edward Lowassa, aliyekuwa na asilimia 41.57.
Mgombea wa Chama cha ACT – Wazalendo, Anna Mghwira alikuwa anafuatia kwa mbali akiwa na asilimia 0.64 ya kura zote zilizopigwa, huku wagombe wa urais wengine wanne waliobaki wakigawana asilimia 1.12.
Takwimu hizo za tume (hadi tunakwenda mitamboni) zilikuwa zikionyesha kwamba kati ya majimbo 180 ambayo matokeo yake yalikuwa yamekwishatangazwa rasmi, CCM walikuwa wanaongoza kwa kunyakua majimbo 124, Chadema majimbo 32, CUF majimbo 22, ambapo vyama vya ACT na NCCR – Mageuzi vilikuwa na jimbo moja kila kimoja.
Kama hali ya mambo itaendelea kuwa hivyo ilivyo, matokeo hayo yanaweza kushabihiana kwa karibu na tafiti tatu zilizofanywa na taasisi tofauti, wakiwamo CCM wenyewe, yakionyesha kwamba Dk. Magufuli atashinda kwa asilimia zaidi ya 60.
Utafiti uliofanywa na shirika lisilokuwa la kiserikali, Twaweza, ambao matokeo yake yalitolewa Septemba iliyopita, ulionyesha kwamba kama uchaguzi ungefanyika kati ya Agosti 19 na Septemba 7, mwaka huu, mgombea wa CCM Dk. Magufuli angepata asilimia 65 ya kura zote wakati mgombea wa Chadema, Lowassa, angepata asilimia 25.
Utafiti mwingine uliofanywa na kampuni ya Ipsos (Synovate) ulionesha kwamba mgombea wa CCM, Dk. Magufuli angeshinda kwa asilimia 62 dhidi ya asilimia 31 za mgombea wa Chadema, Lowassa, endapo Uchaguzi Mkuu wa Tanzania ungefanyika Septemba 25. Wakati utafiti uliofanywa na CCM wenyewe, ulionyesha kwamba mgombea wao angeshinda kwa asilimia 69.
Utafiti mwingine uliofanywa na Taasisi isiyo ya kiserikali ya Tanzania Development Initiative Program (TADIP), iwapo uchaguzi ungefanyika wakati taarifa za utafiti huo zinakusanywa, wiki tatu za mwanzo za Septemba mwaka huu, asilimia 54.5 ya waliohojiwa walisema wangemchangua Lowassa na asilimia 40 wangemchagua Dk Magufuli.
Wakati huo huo, Waangalizi wa Uchaguzi Mkuu kutoka Umoja wa Ulaya waliopo nchini kwa ajili ya kufuatilia mchakato wa uchaguzi, wamekwishakutoa taarifa yao ya awali kuhusu walichoshuhudia, wakisema uchaguzi ulikuwa na ushindani mkubwa, hata hivyo, ulipangwa vyema kwa kiasi kikubwa, lakini vile vile haukuwa na jitihada za kutosha za uwazi kutoka kwa watendaji wa uchaguzi.
“Kwa uchaguzi wa Muungano, upigaji kura ulifanyika kwa mpangilio mzuri na kwa kiasi kikubwa katika hali ya utulivu. Waangalizi wa EU wameona upigaji kura kuwa chanya. Wawakilishi wa vyama vya siasa walikuwapo kwenye takriban vituo vyote vya kupiga kura vilivyoangaliwa.
“Taratibu za upigaji kura zilifuatwa wakati wote kwenye vituo vya kupiga kura vilivyotembelewa, na kuweza kutoa usalama wa kutosha ili kuhakiki uhalali wa kura na uwazi wa mchakato.
“Kulikuwa, hata hivyo, baadhi ya vituo vya kupiga kura Tanzania bara na Zanzibar, ambapo uchaguzi wa Muungano ilibidi uahirishwe kutokana na kutokuwepo au kuharibiwa kwa karatasi za kupiga kura. Zoezi la kuhesabu lilianza mara moja baada ya vituo kufungwa na liliendeshwa mbele ya mawakala wa vyama vya siasa ambao walipokea nakala za fomu za matokeo. Uhalali wa mchakato wa kuhesabu ulilindwa vya kutosha katika vituo vya kupiga kura vilivyoangaliwa na EU EOM (Timu ya Waangalizi wa Umoja wa Ulaya).
“Huko Zanzibar, karibia vituo vyote vilivyoangaliwa vilifunguliwa muda uliopangwa na taratibu za ufunguzi kwa kiasi kikubwa zilifuatwa. Upigaji kura ulionekana kwenda vizuri katika vituo vya kupiga kura vilivyoangaliwa. Upigaji kura ulifanyika kwa kiasi kikubwa katika mazingira ya utulivu,
“Kukiwa na matukio machache ya shughuli za kampeni kwenye maeneo ya vituo vya kupiga kura. Wawakilishi wa vyama vya siasa walikuwepo kwenye takriban vituo vyote vya kupiga kura vilivyoangaliwa. Utendaji wa wafanyakazi wa ZEC (Tume ya Uchaguzi Zanzibar) ulionekana kwa kiasi kikubwa kuwa mzuri na mzuri sana.


