
Kamati ya Bajeti ya Bunge ichangamke
May 15, 2014

MWAKA jana, Spika wa Bunge la Jamhuri ya Muungano wa Tanzania, Anne Makinda, kwa kushirikiana na uongozi wa Bunge, walifanya uamuzi wa kuunda Kamati ya Bajeti ya Bunge.
Kamati hiyo iliundwa sambamba na kamati nyingine kadhaa ambazo kwa pamoja, kila moja ilianza kazi zake rasmi kuanzia Machi, mwaka jana, kwa wakati huo ilikuwa tayari Bunge hili la 10 limetimiza nusu ya uhai wake wa kibunge. 
Spika Anne Makinda ndiye aliyetangaza mabadiliko ya kamati hizo na itakumbukwa katika mabadiliko hayo, aliifuta Kamati ya Hesabu za Mashirika ya Umma (POAC) na shughuli za POAC zikahamishiwa Kamati ya Hesabu za Serikali (PAC).
Katika mabadiliko hayo, kamati mpya zilizoundwa zilikuwa ni pamoja Kamati ya Bajeti, Kamati ya Tawala za Mikoa na Serikali za Mitaa na Kamati ya Ulinzi na Usalama ambayo ilitenganishwa kutoka katika Kamati ya Mambo ya Nje na Ushirikiano wa Kimataifa.
Makinda aliweka bayana, kwa wakati huo, majukumu ya kamati mpya ya bajeti, ambayo ni pamoja na kufuatilia utekelezaji wa bajeti ya Serikali na sera za fedha. Majukumu mengine ni kuainisha na kupendekeza vyanzo vya mapato ya Serikali na kufuatilia mwenendo wa uchumi.
Kamati hiyo ya bajeti pia ilipewa jukumu la kushauri kamati nyingine zote kuhusu bajeti. Ni kwa kuzingatia mabadiliko hayo ya mwaka jana, na hali ya utekelezaji wa bajeti kwa upande wa wizara, tunaamini kamati ya bajeti bado haijatekeleza wajibu wake vizuri.
Katika hatua hizi za awali za mkutano wa Bunge mjini Dodoma, tumeshuhudia baadhi ya wizara zikishindwa kutekeleza bajeti zilizoidhinishwa na Bunge kwa mwaka huu wa fedha unaokamilika na kwa hiyo, kushindwa kwa wizara katika kutekeleza bajeti, kwa namna fulani kunaweza kuhusishwa na ubutu wa kamati ya bajeti.
Tunashauri Bunge kutakafari zaidi namna ya kuiwezesha kamati hii kuwa na makali zaidi ili iweze kuzichangamsha wizara kutekeleza bajeti inayopitishwa bungeni.


