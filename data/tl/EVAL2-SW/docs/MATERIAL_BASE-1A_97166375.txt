
Ewura kudhibiti wenye vyeti bandia

Imeandikwa na Joachim Nyambo, Mbeya

Imechapishwa: 27 Oktoba 2016 MAMLAKA ya Udhibiti wa Huduma za Nishati na Maji (Ewura) imesema haitasita kuchukua hatua za kisheria dhidi ya mwombaji yeyote wa leseni ya ufundi umeme atakayebainika kuwa na vyeti bandia.

Meneja Ufundi wa Umeme wa Ewura, Nemes Massawe, alisisitiza hilo jana, katika semina ya siku moja ya Mafunzo ya Kanuni za Ufungaji Umeme iliyotolewa kwa wahandisi na mafundi umeme wa mikoa ya Kanda ya Nyanda za Juu Kusini iliyofanyika jijini Mbeya.
Alisema Ewura imebaini uwepo wa baadhi ya mafundi na makandarasi ambao wamekuwa wakiomba leseni wakitumia vyeti visivyo halali jambo ambalo ni kinyume cha sheria.
Alisema mpango uliopo hivi sasa ni Ewura kuanza uhakiki wa vyeti vinavyowasilishwa na wateja wanaokwenda kuomba leseni na kwa yeyote atakayebainika kutumia vyeti bandia hawatasita kumkabidhi kwenye vyombo vya dola.
Amewataka makandarasi kuhakikisha mafundi wote wanaowatumia kwenye kampuni zao wawe walio na sifa kwa maana ya leseni ya ufundi, badala ya kutumia `vishoka’ wanaosababisha mafundi wenye sifa stahiki kukosa ajira.
“Tunataka hawa mafundi walio na leseni za Ewura ndio watumike kufanya kazi kwenye kampuni za makandarasi. Lakini pia mafundi hawa wakipewa ajira za kudumu kwenye kampuni hizi itawezesha kufanya kazi kwa ubora zaidi huku wakiwa na uhakika wa ajira zao.  
“Wapo makandarasi katika kampuni unakuta yeye pekee ndiye ana leseni, hivyo anatuma vijana kwenda kufunga mfumo wa umeme kwa mteja kwa kutumia leseni yake jambo ambalo ni kinyume kabisa na sheria. Haiwezekani daktari akatumia cheti cha daktari mwenziwe kutibu mgonjwa,” alisema Massawe.


