Toyota Tanzania wazindua Jumba la Maonesho

October 24, 2016

KAMPUNI ya Magari ya Toyota Tanzania Limited wamezindua Jumba la Maonesho la kisasa katika makao makuu yao jijini Dar es Salaam, ikiwa ni jitihada za kuboresha huduma kwa wateja.
Akizungumza katika uzinduzi huo uliofanyika mwishoni mwa wiki, Mwenyekiti na Afisa Mtendaji Mkuu wa Toyota Tanzania, Mahmood Karimjee, alisema jumba hilo linadhihirisha azma ya Karimjee Group juu ya kutoa huduma bora kwa wateja.
Alisema baada ya uzinduzi huo, wateja watafaidika na huduma zilizoboreshwa zaidi kimataifa, wakitarajia kufurahia huduma kwa miaka mingi ijayo.
Jumba hilo, limeboreshwa kwa kuwekewa huduma nyingi za kisasa kama kumbi za mikutano zenye vifaa vya kisasa ili, kuendana na viwango vya kimataifa na litatumika kama maonyesho ya magari ya Toyota hasa mapya.
Magari hayo ni pamoja na yale yaliyozinduliwa hivi karibuni kama Hilux Pick mpya, Fortuner SUV na Landcruiser VXR.
Kutokana na uwekezaji huu, Toyota Tanzania imelenga kutoa huduma mpya na bora kwa wanunuzi wa magari hayo na watu wengine ambao, watatembelea jumba hilo kujionea huduma na bidhaa mbalimbali zinazotolewa na kampuni hiyo.
“Kununua gari si jambo unaloweza kulifanya kila siku hivyo, Toyota imeamua kuhakikisha kila mnunuzi wa gari anaweza kufurahia huduma za kisasa,” alisema Karimjee.
Kutokana na ufunguzi huo mwaka 2017, kampuni hiyo itazindua kituo cha huduma baada ya mauzo ili, kuhakikisha watumiaji wa magari hayo wanaendelea kupata huduma na kufanya magari hayo yadumu kwa muda mrefu.
“Kampuni hii,itazindua pia kituo cha kutoa huduma ili, kuzuia magari yasiharibike. Tutatoa huduma za kukodisha magari kupitia kampuni yetu ya Salute Finance Ltd,” alisema.
Karimjee aliongeza kuwa, uzinduzi wa jumba hilo ni historia muhimu katika miaka 191 ya familia ya Karimjee, miaka 50 ya Toyota nchini ambapo, jumba la mwisho la maonesho lilizinduliwa miaka 26 iliyopita.
Uzinduzi huo ulihudhuriwa na Balozi wa nchini Japan, Masaharu Yoshida, mabalozi mbalimbali, wapenzi wa magari ya Toyota na Meneja Mkuu wa Toyota Motor Corporation, Yu Asano ambaye aliipongeza Toyota Tanzania kwa kupiga hatua hiyo muhimu.


