
Neema yanukia kwa wanaotaka kuwekeza kwenye viwanda

Imeandikwa na Eric Anthony, Dodoma

Imechapishwa: 08 Septemba 2016

SERIKALI imeanza mazungumzo na Benki ya Maendeleo ya China, ili kuwezesha benki nchini zikope fedha zitakazotumika kuwakopesha wajasiriamali wanaotaka kuwekeza katika viwanda nchini. 

Hayo yalisemwa bungeni na Naibu Waziri wa Mambo ya Nje na Ushirikiano wa Afrika Mashariki, Dk Susan Kolimba wakati alipokuwa anajibu swali na Mbunge wa Viti Maalumu, Munde Tambwe (CCM).
Alikuwa anataka kujua serikali ina mpango gani wa kuunganisha wajasiriamali wadogo, wa kati na wakubwa wa Tanzania na China kupitia diplomasia ya uchumi ili kuingia katika ubia wa kuimarisha viwanda vidogo na vya kati.
Alisema Serikali ya China imeanzisha Mfuko Maalumu wa Fedha kwa ajili ya kuwezesha wafanyabiashara wadogo na wa kati wa Afrika kupata mitaji.
Mfuko huo umetengewa dola za kimarekani bilioni tano (Sh trilioni 10.5). Pia alisema Tanzania ni miongoni mwa nchi nne za Afrika ambazo Serikali ya China imezichagua kuwekeza viwanda vyake katika miaka mitatu ijayo.
Alisema kutokana na uamuzi huo, majimbo ya Jiangsu na Zhejiang yamekwishaelezwa kuwekeza nchini.
Aliongeza kuwa, Ubalozi wa Tanzania nchini China umekuwa ukishawishi wafanyabiashara wa nchi hiyo kuja kuwekeza nchini na pia umeandaa mara kadhaa ziara za kampuni za China kuja nchini kuzungumza na Kituo cha Uwekezaji Nchini (TIC).


