
Rais wa zamani wa Israel Shimon Peres afariki dunia

September 29, 2016

WAZIRI Mkuu wa zamani wa Israel aliyewahi pia kuwa Rais Shimon Peres amefariki dunia akiwa na miaka 93.
Peres aliugua kiharusi wiki mbili zilizopita na hali yake ikawa mbaya zaidi ghafla siku ya Jumanne.
Peres ambaye alikuwa mmoja wa waliosalia kutoka kwenye kizazi cha wanasiasa waliokuwepo wakati wa kuundwa kwa taifa la Israel mwaka 1948 na alihudumu kama Waziri Mkuu wa nchi hiyo mara mbili na mara moja kama Rais. 
Alishinda tuzo ya amani ya Nobel mwaka 1994 kwa mchango wake katika mashauriano yaliyopelekea kutiwa saini kwa mkataba wa amani kati ya Israel na Palestina mwaka mmoja uliopita.
Peres aliwahi kusema kwamba Wapalestina ndio “majirani wa karibu zaidi” wa Waisraeli na wanaweza kuwa “marafiki wa karibu zaidi”.
Peres alifariki wakati akitibiwa katika hospitali moja iliyopo karibu na mji wa Tel Aviv mapema Jumatano, ambapo ndugu zake wa karibu wakiwa karibu naye.
Alilazwa chumba cha wagonjwa mahututi katika hospitali ya Sheba Medical Centre baada ya kupatwa na kiharusi mnamo Septemba 13.
Rais wa Marekani Barack Obama alimweleza Peres kama “rafiki wa karibu”
“Aliongozwa na maono ya heshima na utu na alifahamu kwamba watu wenye nia njema wanaweza kustawi pamoja.”alisema Obama Peres alitunukiwa Tuzo ya Amani ya Nobel kwa pamoja na Waziri Mkuu Yitzhak Rabin,ambaye baadaye aliuawa, na Kiongozi wa Wapalestina Yasser Arafat.
Peres alizaliwa 1923 Wisniew nchini Poland, eneo ambalo sasa hufahamika kama Vishneva, Belarus na alichaguliwa kwenye Knesset (Bunge la Israel) mara ya kwanza mwaka 1959.
Alihudumu katika serikali ya nchi hiyo mara 12 na mara moja kama rais na mara mbili kama waziri mkuu.
Alitazamwa kama mpenda vita miaka yake ya awali na aliongoza mashauriano ya kuitafutia silaha Israel ilipokuwa bado taifa changa
Alikuwa kwenye serikali iliyoidhinisha sera ya kujengwa kwa makazi ya Wayahudi katika maeneo ya Wapalestina yaliyotekwa na Israel
Hata hivyo,alitekeleza mchango muhimu katika kupatikana kwa Mkataba wa Amani wa Oslo ukiwa mkataba wa kwanza kati ya Israel na Wapalestina, uliosema wangefanya juhudi “kuishi kwa amani pamoja”.
Mwanzoni mwa maisha yake kisiasa, alipewa jukumu la kusimamia wanajeshi na ununuzi wa silaha za kutumiwa na Haganah, jeshi la Israel.
Aliingia kwenye mkataba na Ufaransa wa kuipa Israel ndege za kivita aina ya Mirage.
Aidha, alisaidia kuanzisha kiwanda cha siri cha nyuklia cha Israel.
Alikuwa Waziri wa Ulinzi mwaka 1976 ambapo watekaji nyara kutoka Palestina walipoteka ndege ya Israel na kuielekeza hadi Entebbe nchini Uganda na aliongoza juhudi za kuwaokoa zaidi ya mateka 100.
Zamani alitetea makao ya walowezi wa Kiyahudi Ukindo wa Magharibi lakini baadaye akageuka mtetezi mkuu wa amani.
Mara nyingi, alizungumzia haja ya kutokuwa na msimamo mgumu kuhusu maeneo ya ardhi ya Wapalestina.
Aliendelea kutekeleza shughuli nyingi za umma uzeeni, kupitia shirika lake lisilo la kiserikali la Peres Centre for Peace, ambalo hutetea uhusiano wa karibu baina ya Waisrael na Wapalestina.
Mwaka 2013 alisema: “Hakuna mbadala wa amani. Hakuna maana ya kwenda vitani na alistaafu kutoka wadhifa wake kama rais mwaka 2014.


