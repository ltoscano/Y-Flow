
Ukata kuikimbiza Ndanda Ligi Kuu

Imeandikwa na Mohamed Akida

Imechapishwa: 09 Oktoba 2016

TIMU ya soka ya Ndanda FC, ya Mtwara, imetishia kujitoa katika Ligi Kuu ya Soka Tanzania Bara inayoendelea kutokana na kukabiliwa na ukata.

Ndanda juzi ilikubali kipigo cha bao 1-0, kutoka kwa African Lyon, katika mchezo wa ligi hiyo uliopigwa Uwanja wa Taifa Dar es Salaam.
Akizungumza na gazeti hili, msemaji wa timu hiyo, Idrisa Bandali alisema kuwa hali ya uchumi katika klabu yao ni ngumu hivyo watu wasishangae kuiona timu ikishindwa kuendelea na ligi.
â€œTuko katika wakati mgumu, hatuna fedha za kulipa wachezaji mishahara na hata shughuli za klabu na timu za kila siku, hivi karibuni tulilazimika kulala Dumila, Morogoro tukitokea Mwanza baada ya kuchelewa kuondoka kutokana na kukosa fedha ya kulipia hoteli." Kwa mujibu wa Kanuni ya 27 ya Ligi Kuu kifungu cha nne, klabu yoyote itakayojitoa kwenye Ligi Kuu baada ya ligi kuanza au kushindwa kucheza mchezo mmoja wa ratiba ya Ligi Kuu katika msimu itakabiliwa na adhabu zifuatazo: Itashushwa daraja na kufungiwa kucheza Ligi kwa misimu miwili, Bodi ya Ligi Kuu pia inaweza kuichukulia hatua zaidi klabu hiyo/viongozi au wachezaji iwapo itathibitika kuwa imejitoa kwa madhumuni ya kuhujumu msimamo wa Ligi au hujuma nyingine yoyote.
(b) Iwapo itajitoa au kushindwa kumaliza Ligi kwa sababu yoyote ile, timu zaidi ya idadi ya timu za kushuka daraja kwa mujibu wa kanuni za Ligi Kuu, zote zitashuka daraja (kanuni 25:4a) na timu zaidi zitapanda kutoka daraja la kwanza (FDL) ili kujaza nafasi na idadi ya timu za Ligi Kuu kuendelea kuwa ilivyokusudiwa.


