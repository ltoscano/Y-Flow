Wafanyabiashara Kariakoo wapinga wazo la DC Mjema

September 16, 2016

Na Penina Malundo
SIKU moja baada ya Mkuu wa Wilaya ya Ilala, Dar es Salaam, Sophia Mjema, kutangaza kuandaa utaratibu ambao utawezesha wafanyabiashara wadogo ‘Machinga’ kufanya biashara zao katika mitaa mitatu ya Soko la Kariakoo, wafanyabiashara wa soko hilo wamesema hawakubaliani na agizo hilo kutokana na Wamachinga kukaa mbele ya maduka yao
kwani, hatua hiyo itawaathiri kwa kusababisha wateja washindwe kufika moja kwa moja kwenye biashara zao.
Wakizungumza na waandishi wa habari Dar es Salaam jana, walisema agizo lililotolewa na Mkuu huyo wa Wilaya halikuwashirikisha moja kwa moja kama wao wadau wakubwa badala yake wamepokea taarifa kwa njia ya mdomo.
Walisema nao wangepewa nafasi kama walivyopewa wafanyabiashara wadogo ili nao waweze kutoa maoni yao juu ya wamachinga kuwekewa vibanda mbele ya maduka yao.
Mmoja wa wafanyabiashara wa nguo, Petro Kihando, alisema agizo hilo lililotolewa na Mkuu wa Wilaya ya Ilala limewabagua wao kama wafanyabiashara wa soko hilo wakati wamachinga hao wanategemea wafanyabiashara hao.
Alisema Serikali ingeweka utaratibu mzuri na wenye kuleta tija ambao ungeangaliwa na kuona hautaweza kuleta athari kwa wafanyabiashara wa kati na wakubwa pia wamachinga. 
“Kuletwa huku kwa wamachinga mbele ya biashara zetu utaweza kuleta matatizo makubwa, kwani sisi tunalipa gharama mbalimbali ikiwemo kodi,umeme pamoja na fedha za pango,sasa hatua ya machinga kuja kuwekwa vibanda vyao mbele ya maduka yetu ni jambo ambalo linaweza kuleta mkanganyiko wa masilahi baadaye na kusababisha matatizo,” alisema Kihando.
wa upande wake mfanyabiashara wa Vitenge wa Soko hilo, Justine Massawe, alisema ni vema Serikali ingekaa kwa pamoja kati ya wafanyabiashara wakubwa na wamachinga na kujadili ni namna gani watakavyoendesha shughuli zao bila
kuathiri biashara za wafanyabiashara wakubwa.
“Tunaamini DC Mjema ana mamlaka yote katika eneo lake husika, lakini kwa hili angeliangalia suala hili kwa upana zaidi na kuangalia ni namna gani sisi wafanyabiashara wakubwa tutakavyoathirika,” alisema Massawe.
Naye Katibu wa Jumuiya ya Wafanyabiashara wa Mkoa wa Dar es Salaam,Abdallah Mwinyi, alisema endapo wamachinga watawekewa vibanda katika mitaa hiyo itaweza kuathiri kwa kiasi kikubwa mwenendo mzima wa biashara kwa wafanyabiashara wakubwa na kushindwa kuendesha biashara zao kutokana na changamoto watakazokumbana nazo.
“Hatuwachukii machinga kwani hata sisi tulianzia huko, hivyo ni vema wangewekwa mahali pa uhakika ambapo hawataweza
kusumbuliwa mara kwa mara na kufanya kila mfanyabiashara kufanya biashara yake kwa wakati na katika mazingira yanayowapa nafasi kila mfanyabiashara kufanya shughuli zake vizuri bila changamoto yoyote,” alisema.


