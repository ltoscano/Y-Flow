
Nyaya za umeme zaua mwanafunzi

Imeandikwa na Samson Chacha, Tarime

Imechapishwa: 04 Oktoba 2016

MWANAFUNZI wa darasa la tatu katika shule ya msingi Azimio, wilayani Tarime, mkoani Mara, Kareb William (10), amekufa baada ya kuangukiwa na nyaya za umeme katika mtaa wa Kanisa la Kiinjili la Kilutheri (KKKT), kata ya Sabasaba, mjini Tarime.

Kamanda wa Polisi wa Tarime/Rorya, Andrew Satta alisema ajali hiyo ilitokea juzi saa 10 jioni wakati mvua iliponyesha ikiandamana na upepo ambao uliangusha tawi la mti lililokuwa karibu na nguzo na kusababisha nyaya za umeme kukatika na kumwangukia mwanafunzi huyo na kusababisha kifo papo hapo.
â€œPolisi na wafanyakazi wa Shirika la Umeme nchini (Tanesco) walipata taarifa ya tukio hilo na kujaribu kuwazuia wananchi kutofika karibu na mwili wa mwanafunzi huyo kabla ya kuondolewa kwenye nyaya hizo za umeme," alisema.
Wafanyakazi wa Tanesco aliamua kuzima umeme ili kuondoa mwili wa mwanafunzi
huyo aliyekuwa ameshakufa na mwili wake ulipelekwa katika Hospitali ya Wilaya ya Tarime kufanyiwa uchunguzi.
Kamanda Satta aliwaasa wazazi kuwaelimisha watoto wao wanapoona nyaya za umeme zimeanguka chini wasiguse, kwani nyingine huwa zinakuwa na umeme na kuhatarisha maisha yao, na kuwahimiza walimu kutoa elimu shuleni kuhusu athari za nyaya za umeme zilizoanguka. 
Kaimu Meneja wa Tanesco wilayani Tarime, Jackson Michael, hakupatikana kuzungumzia suala hilo ambapo wahudumu wa ofisi yake, walidai amekwenda Nyamongo kwenye mitambo ya umeme njia kuu kutoka Mgodi wa Acacia North Mara uliopo Nyamongo.


