
Mabingwa Moi kupasua vichwa vikubwa Tabora

Imeandikwa na Basil

Imechapishwa: 19 Oktoba 2016

TIMU ya Madaktari Bingwa kutoka Taasisi ya Muhimbili Orthopaedic Institute (MOI), wamewasili mkoani Tabora, kufanya upasuaji watoto wenye vichwa vikubwa na mgongo wazi.

Akitoa taarifa kwa Mkuu wa Mkoa, Kaimu Mganga Mkuu wa Mkoa huo, Dk Elisha Ndakama alisema, maandalizi yamekamilika na hadi sasa watoto 15, wa kike watano na kiume 10, wameandikishwa kwa ajili ya kufanyiwa upasuaji huo.
Akizindua huduma hizo jana, Mkuu wa Mkoa huo, Aggrey Mwanri, aliishukuru
Kampuni ya GSM Foundation ya jijini Dar es Salaam kwa uamuzi wa kufadhili huduma hizo na uongozi wa Taasisi ya MOI kutoa madaktari ili kuendesha upasuaji huo.
Alisema yeye kama mlezi wa watoto, akinamama na wazee wa mkoa huo, anajisikia faraja madaktari hao kwenda mkoani humo kutoa huduma hiyo kwa wananchi wake pia aliahidi kuwasiliana na wataalamu wengine wa afya ili waje kusaidia wazee na akinamama wenye matatizo mengine tofauti na hayo. 
Kiongozi wa madaktari hao, Dk Hamis Shaban alisema msafara wake una watu watu wanane, akiwamo daktari bingwa mmoja, wasaidizi watatu, daktari mtaalamu wa usingizi mmoja na wauguzi watatu.
Alisema kutokana na vifaa vya kisasa walivyonavyo na uzoefu, wana uwezo wa kufanya upasuaji watoto 20 kwa siku, hivyo wataweza kufanya upasuaji wa watoto 60. 
Ofisa Habari wa GSM Foundation, Alfan Kiwamba alisema huduma hiyo ni endelevu na itachukua takribani miezi mitatu hadi minne, litakamilika katika mikoa yote nchini, hadi sasa wametoa huduma katika mikoa 14 na huo utakuwa wa 15.


