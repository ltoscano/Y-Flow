
Kampuni yaomba maombi ya Ndulu, Mafuru yatupwe

Imeandikwa na Flora Mwakasala

Imechapishwa: 22 Septemba 2016

KAMPUNI ya Coast Textiles Ltd imeiomba mahakama kutupa maombi ya kusitisha utekelezaji wa amri ya kulipa Sh bilioni 92, yaliyowasilishwa na Gavana wa Benki Kuu Tanzania (BoT), Benno Ndulu na Mwendeshaji wa benki ya FBME, Lawrence Mafuru.

Maombi hayo yamewasilishwa leo na Wakili wa Kampuni hiyo, Joseph Rutabingwa mbele ya Jaji Ama Munisi wa Mahakama Kuu, Kanda ya Dar es Salaam.
Awali, Ndulu aliwasilisha maombi ya kusitisha utekelezaji wa amri ya mahakama iliyowataka kufika mahakamani kujieleza jinsi watavyolipa Sh bilioni 92 na wakishindwa watafungwa jela kama wafungwa wa kesi ya madai.
Hata hivyo jana, Wakili Rutabingwa aliiomba mahakama itupilie mbali maombi ya Gavana kwa kuwa hayana nafasi mahakamani hapo kwa sababu mahakama haiwezi ikatoa uamuzi unaopinga amri ambayo iliitoa awali.
Alidai, hakuna sheria ambayo imetajwa na BoT kuunga mkono maombi hayo, pia hati ya kiapo cha maombi yao, kilichosainiwa na Mustafa Kambona haikuthibitisha inavyotakiwa. Aliongeza kuwa maombi hayo yamewasilishwa bila kuzingatia sheria, pia hayakupaswa kuwasilishwa mahakamani bali walalamikiwa walitakiwa kujieleza hivyo aliiomba mahakama itupilie mbali maombi hayo.
Jaji Munisi aliahirisha kesi hiyo hadi Septemba 29, mwaka huu kwa ajili ya kutoa uamuzi kuhusu maombi hayo. Utekelezaji wa amri hiyo unatokana na uamuzi wa shauri namba 129 la mwaka 2009, ambalo liliamuru benki ya FBME iilipe kampuni ya Coast Textiles Ltd fedha hizo, baada ya kukamata kiwanda chake na kukiuza kwa kampuni ya Five Star Investment Ltd. FBME iliuza kiwanda hicho kutokana na mgogoro wa ulipaji mkopo ambao Kampuni ya Coast iliuchukua kutoka benki hiyo.
BoT inahusishwa katika shauri hilo kutokana na kuchukua uendeshaji wa benki ya FBME baada ya benki hiyo kuhusishwa na kashfa ya utakatishaji fedha huko nchini Cyprus. 
Awali maofisa hao wa BoT walitakiwa kufika mahakamani hapo Septemba 16 mwaka huu kwa ajili ya kueleza jinsi watakavyotekeleza amri hiyo lakini hawakufanya hivyo kufika baada ya kuwasilisha maombi ya kusimamisha amri hiyo.
Katika kesi ya msingi, iliyofunguliwa na Kampuni ya Coast, mahakama iliamuru FBME iilipe kampuni hiyo Sh bilioni 21.2 na riba ya asilimia 21 kwa mwaka tangu Juni 28, 2001 hadi hukumu ilipotolewa, Julai 27, 2015.
Baada ya uamuzi huo, walalamikaji walipeleka maombi ya utekelezwaji wa hukumu hiyo, ambayo ukijumlisha na riba ni sawa na Sh bilioni 92.2.


