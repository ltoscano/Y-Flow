Kuna nakisi ya uwazi kuhusu Rais Kikwete
Oct 11, 2014

WAKATI utawala wa Rais Jakaya Kikwete ukiwa umebakiwa na takriban mwaka mmoja kamili kabla ya kumalizika, yayumkinika kuhitimisha kuwa moja ya kumbukumbu muhimu atakazotuachia ni wingi wa safari zake nje ya nchi, hususan huko Marekani. 
Mfano rahisi ni wa hivi karibuni kwamba Rais Kikwete alizuru nchi hiyo Agosti ambapo pamoja na mambo mengine alihudhuria Mkutano wa Marekani na Afrika, kisha baadaye kwenda tena nchini humo kwa wiki mbili mwezi uliopita. Katika ziara hiyo (ya mwezi uliopita), Rais alipata fursa ya kuzuru hapa Uingereza kuhudhuria mkutano wa Open Government Partnership, kabla ya kurejea tena nchini Marekani.
Japo ni wazi kuwa baadhi ya ziara hizo haziepukiki, lakini hiyo haiondoi ukweli kwamba Rais wetu anasafiri mno kwenda nje ya nchi. Na licha ya ukweli kwamba Rais Kikwete ni muumini wa dhana ya ‘open government’ inayohamasisha wananchi kufahamishwa masuala mbalimbali yanayoihusu serikali yao, mara nyingi hatufahamishwi waliomo kwenye misafara ya Rais kuja huku ughaibuni. Kwa hiyo ni vigumu hata kukadiria gharama za safari hizo kwani hatujui Rais kaambatana na watu wangapi.
Ziara yake ya mwezi uliopita nchini Marekani imeibua mambo makuu mawili. Kwanza, binafsi sikuwahi kufahamu kuwa tuna mabalozi kadhaa wa heshima nchini Marekani. Hilo nimelifahamu baada ya kuona picha ya Rais akiwa na baadhi ya mabalozi hao wa heshima. Suala hilo limenifanya nijiulize maswali kadhaa. Kwa mfano, pamoja na kutambua ukubwa wa nchi hiyo, lakini kwa nini tuhitaji mabalozi kadhaa wa heshima ilhali tuna balozi wetu kamili nchini humo? Na kama suala ni ukubwa na umuhimu wa nchi hiyo, vipi kuhusu kuwa na mabalozi kadhaa wa heshima China au hapa Uingereza?
Lakini katika hilo hilo, kama tuna wawakilishi kadhaa nchini Marekani, kwa nini basi kuna haja ya safari nyingi za Rais kwenda nchi hiyo? Kadhalika, tukirejea kwenye dhana ya ‘open government,’ mabalozi hao wa heshima wanapatikanaje? Na pengine kubwa zaidi, gharama za ubalozi wao wa heshima ni kiasi gani? Na kwa nini nafasi hiyo isikabidhiwe kwa Wa tanzania wanaoishi huko au waliochukua uraia wa huko maana hawa wanaijua vyema nchi yetu na pengine wana uzalendo zaidi ya hao ‘wageni’ tunaoowajiri kutuwakilisha.
Pili, mmoja wa mabalozi hao wa heshima, ametajwa kuwa ni mmiliki wa kampuni inayotarajiwa kuleta treni za kisasa kwa ajili ya usafiri kati ya Uwanja wa Ndege wa Kimataifa wa Mwalimu Nyerere na ‘katikati ya mji’ (city centre) Dar es Salaam. Lakini kabla ya taarifa hizo, balozi huyo wa heshima alionekana katika picha moja akimkabidhi Rais Kikwete zawadi ya saa. Sasa katika mazingira ya kawaida tu, mtu aliyeonekana akimpa zawadi Rais, kisha akapatiwa fursa ya uwekezaji ‘chapuchapu,’ yaweza kuzua tashwishwi ya aina fulani.
Kuna maswali mengi ya msingi kuhusu balozi huyo wa heshima na mradi huo kwa ujumla. Kwanza, taarifa za kuhusu kampuni itakayoleta treni hizo imezua utata mkubwa. Wakati baadhi ya vyombo vya habari vimeripoti kuwa kampuni hiyo inaitwa Shumake Rails, taarifa nyingine zimeitaja kampuni hiyo kuwa ni ‘m/s shumoja.’ Je, yawezekana kuwa kampuni hiyo ina majina mawili?
Lakini kinachotia wasiwasi zaidi ni ukweli kwamba wakati kuna tovuti ya shumoja.com ya kampuni inayojihusisha na masuala ya usafiri wa reli, hakuna tovuti yoyote ya kampuni ya Shumake Rails. Na hata ukiangalia tovuti ya ‘shumoja,’ licha ya kutokuwa na taarifa zozote kuhusu, kwa mfano historia yake katika miradi ya usafiri wa reli, imesajiliwa mwezi uliopita tu, kitu kinachoweza kuzua maswali iwapo kampuni hiyo ni ‘kubwa’ kumudu mradi huo unaotajwa kuwa na thamani ya mabilioni ya shilingi.
Utata mwingine ni jinsi mradi huo unavyoharakishwa. Katika maelezo yake, Waziri wa Uchukuzi Dk. Harrison Mwakyembe ametaka wahusika waharakishe taratibu za mradi huo ili uweze kuanza mapema iwezekanavyo. Naye mmiliki wa kampuni huyo amedai kuwa ‘yupo tayari kuanza maradi huo hata leo.’


