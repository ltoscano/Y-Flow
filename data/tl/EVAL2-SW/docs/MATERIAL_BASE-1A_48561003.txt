
Man United yazuia sherehe Leicester City
Manchester, England. Manchester United imegoma kuipa takrima ya ubingwa Leicester City nyumbani kwenye Uwanja wa Old Trafford baada ya timu hizo kutoka sare ya bao 1-1.
Leicester City chini ya kocha Claudio Ranieri ilihitaji kwa udi na uvumba ushindi ugenini ili kujitangazia ubingwa wake wa kwanza wa Ligi Kuu England baada ya miaka 132, lakini sasa itasubiri kwa saa 24 za mchezo baina ya wapinzani wao wa karibu Tottenham dhidi ya Chelsea leo usiku kwenye Uwanja wa Stamford Bridge.
Timu hiyo ilizuiwa na bao la mapema la Athony Martial, dakika ya nane na baadaye nahodha wa Leicester, Wes Morgan alisawazisha dakika ya 17.
Mabingwa hao watarajiwa waliokuwa pungufu juzi, wanaiombea mabaya Spurs leo usiku kwenye Uwanja wa Stamford Bridge ili watwae ubingwa.
Kwa upande mwingine, Manchester United huenda ikakosa kuingia nne bora na kukata tiketi ya kucheza Ligi ya Mabingwa Ulaya, nafasi inayowaniwa na Arsenal na Man City iliyokuwa ikicheza na Southampton jana. 


