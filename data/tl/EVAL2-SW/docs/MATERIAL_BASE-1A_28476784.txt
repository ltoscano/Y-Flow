
Ujue umuhimu wa ini katika mwilini
Baada ya mfululizo wa baadhi ya magonjwa ya figo wiki hii na kuendelea nitaelezea magonjwa mbalimbali yanayoshambulia kiungo muhimu ya ndani ya mwili kijulikanayo kama ini.
Ni kawaida mtaani kusikia watu wakizungumzia juu ya kuunguza ini pale mtu anapokunywa pombe kali mfano gongo na nyinginezo nyingi, zikiwamo zile ambazo zimeidhinishwa kwa matumizi zikiwa na kilevi kinachozidi asilimia 30.
Ili kuweza kujua sababu ya mambo kama haya ni vizuri tukapeana ufahamu wa kazi za kiungo hiki muhimu ya ndani ya mwilini.
Ini ndiyo kiungo cha pili kwa ukubwa mwilini baada ya ngozi kikikadiriwa kuwa na uzito wa kilo 1 hadi 1.5 kwa mtu mzima. Kiungo hiki kuwa na afya njema ni moja ya msingi mkuu wa afya ya mwili mzima.
Ini lina uwezo wa ajabu wa kujiunda upya. Ndiyo maana sehemu ya tishu za ini zinaweza kukatwa na kupandikizwa kwa mtu mwingine na sehemu iliyokatwa inaweza kujiunda kuziba pengo hilo. Kiungo hiki kina kazi zaidi ya 200 mwilini ambazo huzifanya kwa pamoja. Endapo kiungo hiki kitashindwa kufanya kazi hizo ni vigumu mwanadamu kuishi hata kwa siku moja.
Moja ya kazi muhimu inayofanywa na kiungo hiki ni kuvunja vyakula tunavyokula ili viwe katika hali nzuri ya kumeng'enywa na kupata nishati inayotumika kufanya shughuli za kila siku.
Huihifadhi nishati kwa ajili ya matumizi ya baadaye pale mwili. Nishati hiyo inakuwa katika mfumo wa glukozi. Huweza kuihifadhiwa katika ini baada ya kubadilishwa na kuwa katika mfumo wa glikojeni. Vilevile ini huhakikisha kuwa kiasi cha nishati kinasambazwa wakati wote bila kukosa.
Ini ni kama ghala la kuhifadhia vitamini na madini chuma tunayopata kutoka katika vyakula mbalimbali. Pale vitu hivi vinapohitajika na mwili ini huweza kuvitiririsha mwilini ili vitumike.
Huhakikisha kuwa mwili unapata madini ya chuma wakati wote. Ikumbukwe madini hayo ndiyo yanatumika kutengeneza damu.
Ini hutengeneza vimeng'enya na kemikali zinazozuia damu isivuje kwa kuifanya kuganda pale inapovuja inapotokea tumejijeruhi Vilevile, ini linatengeneza damu ambayo inazunguka katika miili yetu. Huanza kazi hii kabla ya binadamu kuzaliwa. Hulinda mwili dhidi ya magonjwa. Hii ni kutokana na kuwapo kwa askari mwili waliopo katika ini. Hutengeneza chembe za protini zinazohusika katika kupambana na vimelea wa maradhi. Huvunjavunja vichochezi na kuvitumia kutengeneza nyongo ambayo ni muhimu sana katika umeng'enyaji wa mafuta tunayokula.
Hudhibiti kiwango cha mafuta, sukari na chembechembe zijulikanazo kama amino acids kwenye damu. Hufanya kazi ya kufifisha sumu zinazoingia mwilini ikiwamo na pombe na baadhi ya dawa za matibabu.
Hutengeneza kichochezi muhimu kijulikanacho kitabibu kama angiotensinogen ambayo inahusika kupandisha msukumo wa damu mwilini.
Kichochezi hiki hushirikiana na kimengenya kinachozalishwa na figo kijulikanacho kama renin pale figo inapohisi msukumo wa damu umeshuka mwilini.
Huziharibu chembechembe mbaya pamoja na bakteria, hivyo kuifanya damu kuwa safi na salama.
Mamia ya vimeng'enya (enzyme) na protini muhimu za mwilini ambazo ni muhimu kwa ujenzi wa tishu za mwili hutengenezwa na ini.
Bila ini dawa tunazokunywa si lolote katika matibabu kwani kiungo hiki hufanya kazi ya kuibadili dawa yoyote inayoingia mwili katika muundo ambao unakubalika na mwili wenyewe 


