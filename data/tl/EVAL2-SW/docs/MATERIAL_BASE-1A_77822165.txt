
JKT Mgambo yaomba dua kwa Mtibwa leo
kwa Mtibwa Oliver Albert, Mwananchi oalbert@mwananchi.cco.tz
Dar es Salaam. Mgambo JKT ina kazi ngumu ya kujinasua na panga la kushuka daraja wakati ikiikabili Mtibwa Sugar leo kwenye Uwanja wa Mkwakani, Tanga.
Ruvu JKT nayo itakuwa ikipigania roho yake kwa kucheza na Ndanda kwenye Uwanja wa Mabatini, Mlandizi, Pwani, wakati Costal Union, ambayo inashika mkia kwenye msimamo wa ligi itakuwa na kazi pevu ya kupambana na Stand United kwenye Uwanja wa Kambarage, Shinyanga.
Mgambo inatakiwa kushinda michezo yake yote mitatu iliyobaki ukiwemo wa leo dhidi ya Mtibwa kisha iangalie upepo ili kujua kama itanusurika na panga la kushuka daraja. Coastal Union yenyewe imepoteza matumaini kwani inashika mkia kwa kuwa na pointi 22 na imebakiwa na michezo miwili ukiwemo wa leo dhidi ya Stand United.
Hata kama Coastal Union ikishinda michezo hiyo miwili itafikisha pointi 28 ambazo zinaweza kuinusuru timu hiyo endapo Mgambo JKT, JKT Ruvu, Kagera Sugar na African Sports zitapoteza michezo yake yote iliyobaki ingawa ni jambo ambalo ni gumu. Timu zote za Tanga, Mgambo JKT, African Sports na Coastal Union ziko katika hali ngumu zaidi na kama zisipochanga karata zake vizuri katika michezo yao mitatu au miwili iliyobaki basi zinaweza kushuka daraja.
JKT Ruvu, ambayo inaikabili Ndanda leo inabebwa na kuwa na mechi nyingi kuliko wenzake na intakiwa kushinda michezo mitatu ili kujihakikishia nafsi ya kubaki kwenye ligi msimu ujao ingawa itategemea na matokeo ya wapinzani wake walio katika hatari ya kushuka daraja.
Kocha wa JKT Ruvu, Abdallah ‘King’ Kibadeni alisema watapambana kuhakikisha wanashinda michezo yao yote iliyobaki ili kuendelea kuwamo kwenye ligi msimu ujao. 


