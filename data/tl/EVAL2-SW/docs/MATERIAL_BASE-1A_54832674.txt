
Vietnam kuwekewa vikwazo kwa biashara ya pembe za faru
Sep 29, 2016

VIETNAM huenda ikawekeza vikwazo vya kibiashara kutokana na kuongoza kwa kuwa ni nchi inayochochea biashara ya pembe za faru.

Hatua hiyo ilitangazwa mwishoni mwa wiki jana, ikiwa ni siku chache kabla ya kuanza kwa mkutano mkuu wa umuhimu wa biashara ya wanyamapori unaendelea mjini Cape Town, Afrika Kusini.

Kwa Mujibu wa Mfuko wa Wanyamapori Duniani (WWF) Vietnam imeagizwa kusitisha biashara haramu ya pembe za faru na kuhakikisha kwamba biashara hiyo haishamiri nchini humo.

Vietnam na China zinadaiwa kuwa ni nchi zenye soko kubwa la bidhaa za wanyamapori na hatua hiyo ndiyo inayochochea biashara haramu ya bidhaa za wanyamapori, ikiwemo meno ya tembo.

“Kwa kuwa ni soko kubwa la meno ya faru, kitendo cha nchi ya Vietnam kushindwa kuzuia biashara hiyo kwa kuvunja njia zote za biashara hiyo na kuwashitaki wale wote wanaohusika na biashara hiyo,” WWF imesema kwenye taarifa yake.

Mkutano huo ambao unatafsiriwa kuwa ni mkubwa unawashirikisha zaidi ya washiriki toka nchi 181 duniani utalenga hasa kuongelea changamoto za kukomesha biashara haramu ya bidhaa za wanyamapori hasa tembo, nyangumi, chui na faru.

Kwa mfano, huko Afrika Kusini ambako mkutano huo unafanyika, zaidi ya faru 6000 wameuawa na majangili na mwaka huu pekee idadi ya faru waliouawa nchini humo inakadiriwa kuwa zaidi ya 700.

Japokuwa kuna ushahidi wa moja kwa moja kwamba soko la pembe za faru ni la wazi nchini Vietman, serikali ya nchi hiyo bado haijafanya jitihada kubwa kuwakamata wale wote wanaoingiza bidhaa hizo kupitia mipaka mbalimbali.

“Utekelezaji wa sheria nchini Vietnam unaonyesha kabisa kwamba hamna kinachoendelea. Kumaliza biashara haramu ya pembe za faru itasaidia kuokoa maisha ya faru wa Afrika lakini inaonyesha kwamba sio kipaumbele cha serikali ya Vietnam,” Ginette Hamley, afisa wa WWF amesema. 

“Kwa kuwa inaonyesha kwamba faru mmoja huuawa kila siku duniani. Hatuna muda wa kupoteza. Tunatakiwa kuchukua hatua kali sana dhidi ya Vietnam ili kuifanya biashara haramu ikomeshwe, ama wawekewe vikwazo vya kibiashara.”

Cha msingi, WWF imesema kwamba Vietnam inatakiwa kutengeneza sheria mpya ya makosa ya biashara haramu ya wanyamapori ikiwemo kuweka adhabu ya kifungo kisichopungua miaka minne kwa kwa yeyote atakayekamatwa anafanya biashara haramu ya meno ya faru.

Waandaaji wa mkutano walisema wiki jana kwamba, suala la biashara haramu ya meno ya tembo nalo linatarajiwa kuwa ajenda muhimu katika mkutano huo unaoendelea mjini Cape Town.

Hata hivyo, tangia mkutano wa COP16, kumekuwepo na maendeleo mazuri katika mapambano dhidi ya biashara haramu ya bidhaa ya wanyamapori kwani nchi nyingi zimekuwa na mipango mizuri ya kupambana na biashara hiyo. 

.Kwa mujibu wa ripoti mbalimbali, thamani ya biashara haramu ya wanyamapori duniani inakadiriwa kuwa ni dola za Marekani bilioni 19 (karibia shilingi trilioni 40 za Tanzania) na idadi ya tembo wanaouawa kila siku barani Afrika inakadiriwa kuwa ni karibia 100.

Sababu zinazochochea kuongezeka kwa biashara haramu ya bidhaa za wanyamapori kwa mujibu wa WWF ni kupanda kwa bei ya meno ya tembo toka dola 750 kwa kilo mpaka dola 2,100 pamoka na ongezeko la mahitaji ya bidhaa zinazotokana na malighafi za wanyamapori. 

Vilevile, suala la rushwa katika mipaka na viwanja vya ndege pia linachochea ongezeko la biashara hiyo haramu kwani wafanyabiashara wengi wamekuwa wakisafirisha nyara pamoja na wanyama hai bila kizuizi kwani hutoa hongo ili kupita kwenye vizuizi mbalimbali.

Mwisho


