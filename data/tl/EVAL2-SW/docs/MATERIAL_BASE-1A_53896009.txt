Ni lini dunia itachukua hatua dhidi ya Israel?
Jul 17, 2014

HABARI kutoka Palestina zinaeleza jinsi majeshi ya Israel yanavyoendesha mashambulizi yake ya angani na nchi kavu nchini humo, hasa katika ukanda wa Gaza. Katika muda wa wiki mbili jumla ya Wapalestina waliouliwa ni zaidi ya 170, wakiwemo watoto 25. Takriban raia 2,000 wamejeruhiwa vibaya.

Wakati huohuo, Israel imeamua kuimarisha na kuongeza nguvu zake za kijeshi kwa kuwaita wanajeshi wake wa akiba wapatao 20,000, tayari kwa kuingiza vifaru vyake katika ukanda wa Gaza. Matokeo yake ni Wapalestina wengi zaidi kuuawa na majengo mengi zaidi kubomolewa.
Kwa mfano, mgahawa mmoja ulishambuliwa wakati watu walipokuwa wakiangalia mechi ya Kombe la Dunia kati ya Argentina na Uholanzi. Watu wanane waliuawa huku wengine 15 wakijeruhiwa. Al Shabaab walifanya mauaji kama haya mjini Kampala nasi tukasema ni ugaidi, Israel wakifanya hivyo, wao wanasema ni kujihami .
Katibu Mkuu wa Umoja wa Mataifa Ban Ki Moon, alisema:
"Kwa mara nyengine tena nalaani mashambulizi ya angani yanayofanywa na Israel katika ukanda wa Gaza. Mashambulizi kama haya hayakubaliki na ni lazima yasimamishwe. Pia namuomba Waziri Mkuu Netanyahu kusimamisha mashambulizi na kuheshimu majukumu ya kimataifa ya kulinda raia",
Mauaji haya yalianza tarehe 12 Juni mwaka huu wakati vijana watatu walowezi kutoka Israel walipotangazwa kuwa walipotea katika maeneo ya Palestina yanayokaliwa na Israel. Siku iliyofuata, Netanyahu akataarifiwa na wapelelezi wake kuwa vijana hao walikuwa wameuawa, na kuwa washukiwa walijulikana.

Netanyahu akaamrisha polisi na jeshi kutotangaza habari hizo. Badala yake magazeti yakapewa habari za kupotosha, nao wakawapotosha Waisraeli na ulimwengu mzima. Kilichotangazwa ni kuwa eti vijana hao wanaendelea kutafutwa kwa udi na uvumba na huenda wakapatikana wakiwa hai. Hata wazazi wa vijana walipotoshwa. Kwanini?

Ni kwa sababu Netanyahu alitaka kutumia tukio hilo ili kusukuma mbele maslahi na agenda ya utawala wake. Ndipo akaendesha propaganda ya kitaifa na kimataifa ili aungwe mkono dhidi ya Wapalestina. Pia alitaka kutumia fursa hiyo ili kuwashambulia Wapalestina.
Netanyau akatumia majeshi yake kuvamia makazi ya Wapalestina kuanzia Ukingo wa Magharibi na Jerusalem ya Mashariki hadi ukanda wa Gaza. Mamia wakakamatwa na kutiwa kifungoni na wengine wakauawa. Vyuo vikuu vikavamiwa na kompyuta zikachukuliwa.
Yaani hii ilikuwa ni fursa kwa Netanyahu kuyashambulia maeneo ya Palestina. Akatuma majeshi yake ukingo wa magharibi, Jerusalem Mashariki na Gaza ili kuwashambulia Wapalestina. Wengi walikamatwa na wengine wakauawa. Akatumia madege ya kivita ili kuiteketeza Gaza na kuwaua watu wake. Hii ni adhabu kwa taifa zima kwa ajili ya vijana watatu waliokufa. Ni uhalifu wa kivita, lakini Israel inadai kuwa inafanya hayo ili kujilinda.,
Wakati huohuo, kutokana na propaganda hii, maelfu ya walowezi wa Kiyahudi katika Palestina wakaandamana wakiwalaani Wapalestina, wakitaka wote wauawe.

Matokeo yake, kikundi cha Wayahudi kilimkamata kijana wa Kipalestina, Muhammad Hussein Abu Khudair (miaka 16) akiwa anaelekea msikitini saa za alfajiri. Wakamchoma moto mpaka akafa kisha maiti yake ikatupwa msituni karibu na Jerusalem.
Propaganda ya Israel ikaiga mfano wa Nigeria ambako Boko Haram waliwateka nyara wasichana 200. Na Israel nayo ikaanzisha kampeni ya kimataifa ikisema “warudisheni vijana wetu.”

Mwishowe ulimwengu ukatangaziwa ukweli kuwa vijana hao watatu walikuwa wameuliwa na maiti zao zilipatikana. Wakati huo, tayari majeshi yalikwishaingilia maeneo ya Palestina inayokaliwa. Hiyo ndiyo agenda ya Netanyahu ambayo anaiendeleza kwa nguvu zaidi hivi sasa.
Pamoja na ajenda hiyo, Netanyahu alikuwa na agenda nyingine. Mazungumzo ya amani baina ya Israel na Palestina yaliyokuwa yakiendeshwa na Marekani yalivunjika na Rais Barack Obama ameilaumu Israel. Netanyahu alitaka lawama hizo ziende kwa Wapalestina.

Pili, vyama vya Hamas na PLO vimekuwa vikiendesha mazungumzo. Mwishowe wakafikia maridhiano na wakaunda serikali ya muungano wa kitaifa inayowakilisha Wapestina wote. Israel imepinga vikali Hamas kujiunga na serikali hiyo. Lakini serikali hiyo imetambuliwa kimataifa, hata na Obama.

Hili limemkasirisha sana Netanyahu na akataka dunia ivunje uhusiano na serikali hii inayoshirikisha Hamas ambayo waliisingizia kuwa ndio waliowaua vijana wa Kiyahudi. Kwa kufanya hivyo Netanyahu alitegemea serikali hiyo ya muungano italaaniwa. Ni lazima ieleweke kuwa ingawa Hamas imeshutumiwa na Israel kwa mauaji ya vijana watatu, hakuna ushahidi uliotolewa .
Hamas wenyewe wamekataa kuhusika. Na wachambuzi nao wanajiuliza, kwa nini Hamas waendeshe mauaji hayo wakati wamesaini maridhiano? Kwa nini wachafue jina la Serikali ya Maridhiano walioiunda wenyewe?

Ni vizuri kujua jinsi vyombo vya habari vilivyotumiwa katika propaganda hii. Vijana watatu wa Kiyahudi walipouawa serikali ilijua jambo hilo. Wazazi wao wakaambiwa kuwa eti serikali haina habari lakini inaendelea kuwatafuta. Pia raia hawakutaarifiwa kwa vile waandishi walipewa amri ya kutodadisi wala kuandika ukweli kuhusu mauaji hayo.
Huu ni mfano jinsi ukweli ulivyofichwa makusudi na vyombo vya habari vilivyozibwa midomo nchini Israel. Gazeti moja la Marekani liitwalo “Mondoweiss” limeadika makala ikieleza jinsi serikali ilivyokwenda mahakamani kuomba amri ya zuio (injunction) ili wanahabari wasiandike habari za mauaji ya hao vijana watatu .
Yaani wanahabari walikatazwa kuandika kuwa Netanyahu, Shin Bet (Shirika la Ujasusi) na Jeshi walijua kuwa vijana watatu walikufa, na walijua ni nani waliotenda mauaji hayo. Hata hivyo hawakutaka ulimwengi ujue.


