
JPM apunguza kodi ya PAYE kwa Sh1,100
Fidelis Butahe na Julius Mathias, Mwananchi mwananchipapers@mwananchi.co.tz
Dodoma. Wafanyakazi jana walimsomea Rais John Magufuli madai lukuki wanayotaka awatimizie likiwamo la nyongeza ya mishahara, lakini mkuu huyo wa nchi alitangaza kupunguza Kodi ya Mshahara (PAYE) kwa asilimia mbili.
Kauli ya Rais kupunguza makato kwa asilimia mbili (kutoka asilimia 11 hadi 9), iliamsha kelele na vifijo kwenye Uwanja wa Jamhuri mjini hapa, lakini uamuzi wake unamaanisha punguzo la Sh1,100 kwa wanaolipwa mshahara wa kima cha chini na Sh3,800 kwa ambao mishahara yao inaanzia Sh360,000.
Rais alitangaza uamuzi huo jana wakati akihutubia kwenye sherehe ya Siku ya Wafanyakazi Duniani zilizofanyika kitaifa mkoani hapa. 
“Nawaarifu kuwa Serikali yangu kama ilivyoahidi wakati wa kampeni, imeamua kupunguza PAYE kutoka asilimia 11 ya sasa hadi asilimia tisa kuanzia mwaka wa fedha wa 2016/17. Naamini wabunge watapitisha bajeti ya serikali”
Alisema uamuzi huo utapunguza kwa kiasi kikubwa makato ya wafanyakazi katika mishahara yao, kwamba ameamua kuanza na hilo ili wafanyakazi waweze kuzikabili changamoto za kiuchumi huku akisisitiza kuwa baadaye mambo yakiwa mazuri Serikali itatazama suala la kupandisha mishahara.
“Ni lazima niwaeleze ukweli na siku zote msemakweli ni mpenzi wa Mungu. Tukipunguza PAYE kutakuwa na pengo la makusanyo ndani ya Serikali na lazima tulizibe kwa namna nyingine,” alisema Sh1,100 Rais Magufuli.
“Najua kuwa wafanyakazi hamna njia ya kukwepa kodi maana inakatwa katika mshahara. Tutaona mambo yatakavyokwenda ila kwa hatua hizi tunazozichukua za kukusanya kiwango kikubwa cha fedha tutakaa na Tucta na kadri uchumi utakavyokuwa unaenda, tutaangalia tunaongezaje mshahara.”
Alisema wapo wafanyakazi wanapata mishahara midogo, lakini wapo wanaopata mishahara mikubwa wakati wanaofanya kazi zaidi ni watu wa chini:
“Wale wanaopata mishahara mikubwa mwisho ni Sh15 milioni ili zinazobaki tuzipeleke kuwalipa watumishi wanaopata mishahara midogo,” alisema.
Alisema wasiotaka kufanya kazi kwa sababu wamezoea mishahara ya Sh30 milioni waache kazi.
“Haiwezekani mtu apate Sh30 milioni na mwingine apate Sh300,000. Si kama tunawaonea wivu wanaopata mshahara mikubwa, bali ni lazima tupande wote, twende pamoja ili kujenga uchumi wa nchi na wale wa chini wafaidike,” alisema.
Wadau wazungumza Wadau waliozungumza na Mwananchi baada ya hotuba ya Rais walipongeza uamuzi wa kupunguza PAYE.
“Hii ni motisha kwa wafanyakazi. Kwa siku za mbele, itaongeza uzalishaji baada ya watumishi kuona jinsi serikali inavyowajali,” alisema mhadhiri mwandamizi wa Chuo Kikuu cha Dar es Salaam (UDSM), Profesa Lettice Rutashobya.
Kauli hiyo iliungwa mkono na mwanaharakati na mchumi wa taasisi ya Repoa, Profesa Samwel Wangwe.
“Wafanyakazi hawakuwa na namna ya kukwepa kodi,”alisema Profesa Wangwe.
Alisema asilimia mbili zilizopunguzwa zitakuwa na mchango mkubwa kwenye mzunguko wa uchumi kwa kuwa kipato kitakuwa kimeongezeka, japo ni kidogo, na kutoa fursa ya kuwekeza au kuongeza mahitaji.
Mwenyekiti wa Jumuiya ya Wafanyabiashara, Johnson Minja alisema punguzo hilo limewalenga zaidi wafanyakazi wa kipato cha chini ambao ndiyo wengi na ndio wateja wa bidhaa na huduma zilizopo sokoni.
Alisema Rais anaonyesha hatua za dhati za kuboresha maisha ya wananchi na kumtaka kuimarisha uchumi ili kupunguza makali ya kodi kwa sekta zote. 
Akizungumzia punguzo hilo, Busaka Mbalale, mhasibu aliyeidhinishwa (CPA) alisema kwa kawaida kila kundi huwa linaneemeka na unafuu uliotangazwa. Alisema ingawa asilimia za malipo kwa wale wa kipato cha juu hubaki vile vile ila kiasi cha kuanzia hubadilika.
Wafanyakazi hewa Uamuzi huo wa Magufuli ambao unatokana na ahadi yake kwenye Uchaguzi Mkuu ulishangiliwa kwa nguvu, lakini sehemu kubwa ya hotuba yake ilihusu dhamira yake ya kukomesha watumishi hewa na kueleza kuwa taarifa alizopewa juzi zinaonyesha watumishi hewa waliobainika ni 10,295.
Alisema idadi hiyo inamaanisha Serikali inalipa Sh11.6 bilioni kwa mwezi kwa watumishi hewa, fedha ambazo zingeweza kutumika kuongeza mishahara ya wafanyakazi na kutekeleza miradi mbalimbali ya maendeleo.
“Ukichukua wafanyakazi hao 10,295 maana yake kila mmoja alikuwa akilipwa Sh1 milioni, hivi hizi fedha tungewapa wafanyakazi ambao si hewa ni wangapi wangefaidika? Wabaya wa wafanyakazi ni wafanyakazi wenyewe, tuungeni mkono,” alisema.
Alisema utaratibu uliokuwepo ni mtu kuajiri wafanyakazi na kuchomeka wafanyakazi hewa na mwisho wa mwezi kupokea mishahara yao huku akimtolea mfano kigogo wa Mamlaka ya MapatoTanzania (TRA), ambaye alikuwa akijilipa mishahara 17.
Kigogo huyo tayari ameshafikishwa mahakamani.
“Waliokufa, waliofungwa na waliostaafu walikuwa wakilipwa mishahara. Hiyo Tanzania ndiyo tuliyokuwa tumefikia. Wafanyakazi wachache wasio waaminifu ni wabaya kwelikweli. Ni nafuu ya shetani maana hawajali shida na mateso ya watu wengine,” alisema huku akishangiliwa.
“Wewe unalia huna fedha za kulipa umeme (na) maji, wao wanaishi maisha ya ajabu. Nataka hawa nilale nao mbele, naomba mniunge mkono.”
Alisema kila mwezi Serikali inatumia Sh573 bilioni kulipa mishahara ya wafanyakazi na kwamba wapo wafanyakazi hewa wanaolipwa fedha hizo kupitia michango ya hifadhi za jamii, fedha za likizo, matibabu, likizo ya uzazi na madai hewa.
“Wakati mwingine huwa najiuliza ‘hivi kwanini niliomba urais’, maana unahangaika kutafuta fedha kulipa wafanyakazi, watoto wasome bure, kununua madawati na kutoa mikopo kwa wanafunzi, halafu mtu anapanga mikakati ya kulipa watumishi hewa,” alisema.
Alisema Serikali imeanza kuwashughulikia watumishi hao ambao kwa muda mrefu wananyonya jasho la wafanyakazi halali na kurudisha nyuma gurudumu la maendeleo. “Watumishi wazembe ni wachache ila ndio wanaharibu sifa ya utumishi wa umma. Nasema sasa mwisho wao umefika na Serikali yangu imejipanga kuwashughulikia popote walipo. Hatutawaonea aibu wala huruma na nimefurahi kusikia vyama vya wafanyakazi vinatuunga mkono. Mnatupa nguvu zaidi,” alisema.
Alisema kati ya wafanyakazi hewa 10,295, wafanyakazi 8,373 wanatoka Ofisi ya Rais-Tamisemi na 1,922 wanatoka Serikali Kuu.
“Kwa mwaka watumishi hawa wanalipwa Sh139.2 bilioni. Ukizidisha kwa miaka mitano kama tungekuwa na wafanyakazi hewa, maana yake wangelipwa Sh696.1 bilioni,” alisema.
Alisema fedha hizo zingeweza kujenga madaraja matatu ya hadhi ya Daraja la Nyerere.
Maslahi na mazingira ya kufanyia kazi Akijibu hoja kadhaa zilizokuwapo kwenye risala ya Shirikisho la Vyama vya Wafanyakazi (Tucta), Rais Magufuli alisema fedha wanazolipwa watumishi hewa, wazembe na wabadhirifu wa fedha, zingeweza kutumika kuongeza mishahara ya wafanyakazi halali.
Alisema uamuzi wake wa kupambana na tatizo la watumishi hewa unalenga kuboresha maslahi ya wafanyakazi na mazingira yao ya kazi.
“Tangu nimeingia madarakani nimeongeza ukusanyaji wa mapato, ila si dhamira yetu kuona fedha tunazozikusanya tunazitumia kulipa mishahara tu. Mapato tunayoyapata yanawahitaji watu wengi na wanaamini huduma mbalimbali zitaboreshwa,” alisema.
“Ninawahakikishia fedha tunazozipata tutazielekeza maeneo muhumu kama kwa wafanyakazi.
Tumezipokea hoja zote za Tucta na tutazifanyia kazi.”
Hifadhi ya Jamii Kuhusu mifuko ya hifadhi za jamii, Rais alisema lengo la Serikali ni kuhakikisha kila mwananchi anajiunga katika mfuko na kupata huduma ya afya.
“Tumeielekeza mifuko hii kuachana na uwekezaji wa miradi isiyo na tija. Wawekeze kwenye maeneo kama viwanda ili kuzalisha fursa za ajira na kujiongezea wananchama zaidi. Si kuwekeza kwenye karavati maana wanazalisha ajira za mwezi mmoja na wafanyakazi hawatakuwa wa kudumu,” alisema.
Lakini alionya dhidi ya vitendo vya waajiri kutowasilisha michango ya wafanyakazi kwenye mifuko ya hifadhi ya jamii. “Kuna kipindi hazina ilikuwa hailipi fedha katika mfuko wa PSPF na deni likafika Sh710 bilioni. Nilishatoa maagizo Wizara ya Fedha na Hazina na wameshalipa Sh500 bilioni za mchango wao na zimebaki Sh210 bilioni lakini inawekezana kukawa na michango hewa,” alisema.
Kuhusu ombi la Tucta la kupunguza mifuko hiyo, Rais alisema suala hilo limepokelewa na Serikali ambayo italikamilisha katika mwaka huu wa fedha.
Rais Magufuli alisema waajiri wanatakiwa kuwaruhusu wafanyakazi kujiunga na chama chochote cha wafanyakazi na si kuwalazimisha, huku akisisitiza kuwa atakayebainika atachukuliwa hatua.


