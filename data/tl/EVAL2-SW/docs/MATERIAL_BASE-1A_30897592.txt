
Wananchi waelimishwe umuhimu wa bima ya afya
Baadhi ya watu katika jamii hujitahidi sana kukataa mabadiliko. Hawataki hata pale mabadiliko yanapopiga hodi nyumbani kwao hujitahidi kuyazuia. Baadhi huthubutu hata kukimbia eneo.
Hivi unajua baadhi ya watu hadi leo hawataki kujenga nyumba za kisasa na wengine mijini na vijijini hawataki kutibiwa hospitalini? Hivi unajua mabenki yalipoanzisha utaratibu wa kuchukua fedha kwa kutumia mashine za elektroniki za ATM, waligoma?
Vivyo hivyo, wapo wengine hadi leo hawataki kujiunga na mifuko ya bima ya afya? Hao wote wanasumbuliwa na dhana potofu au ni kutokuwa na uelewa wa kutosha wa mambo.
Hata baada ya kutoa elimu kwa muda mrefu, baadhi ya wananchi katika mkoa wa Ruvuma wameonyesha mwamko mdogo wa kujiunga na Mfuko wa Afya ya Jamii (CHF) na Mfuko wa Taifa wa Bima ya Afya (NHIF) ili waweze kupata huduma bora za matibabu wanapougua.
Mwamko huo mdogo unatokana na ama kutojua umuhimu wake au kukataa mabadiliko katika mfumo wa maisha.
Mwamko huo mdogo ndio unaonekana katika mpango mpya wa huduma za matibabu kwa watoto chini ya umri wa miaka 18, ambao unajulikana kwa jina la "Toto Afya Card."
Baadhi ya watu hukimbilia kuangalia hasara kwamba anaweza kujiunga au kumwandikisha mtoto wake, lakini asiugue mwaka mzima.
Lakini wanaacha kuangalia faida inayopatikana kupitia mfumo huo wa bima ya CHF, NHIF na Toto Afya Card.
Mfano, matibabu ya siku moja; gharama za kumwona daktari, vipimo na dawa huweza kufikia zaidi ya Sh20,000.
Hii ina maana mtoto huyo akiugua mara tatu kwa mwaka mzazi atakuwa amelipa zaidi ya Sh60,000. Hapo sijazungumzia gharama za mtoto kulazwa siku kadhaa. Lakini mzazi akijaza fomu ya kumwandikisha mtoto wake na akamchangia Sh50,400 kwa mwaka, atakuwa na uhakika wa kupata matibabu ya uhakika wakati wote.
Kwa mtazamo wangu, hii ni fursa adimu.
bima Mtoto akiugua, mzazi hukosa raha na hushindwa kwenda kazini na ikiwa kipindi hicho hana fedha basi atahangaika huku na kule kukopa au kuomba msaada. Toto Afya Card imekuja ili kuondoa tatizo la fedha kwamba fedha zikilipwa mtoto huwa na uhakika wa matibabu wakati wowote.
Lengo la kuanzisha huduma hiyo linaelezwa ni kutoa fursa kwa wazazi pamoja na walezi ambao ni wanachama wa NHIF kusajili watoto ambao hawamo kisheria katika orodha ya wategemezi wanne wa mwanachama. Hapo ndipo imeanzishwa Toto Afya Card ambayo itatumika kwa matibabu ya watoto wa ziada.
Kadi hiyo inatoa nafasi kwa watoto ambao hawana uhusiano wa damu na mwanachama mchangiaji. Hao ndio husajiliwa ili kupata huduma kwa kuingizwa na mzazi au mlezi mfano, mtoto wa kaka au shangazi.
Mpango huo pia utasaidia vijana wengi ambao wametelekezwa na wazazi wao na kuchukuliwa na ndugu na jamaa zao kupata matibabu ya uhakika tofauti na kadi za bima za afya za NHIF.
Ushauri wangu ni kwamba wale ambao hawajapata elimu ya kutosha kuhusu faida za mfuko huo wafike kwenye ofisi zao ili kuelimishwa zaidi.
Hata maofisa wa NHIF wanapaswa kutembea vijijini kuwaelimisha wananchi kuhusu umuhimu wa kujiunga na siyo kukaa tu ofisini.
Watumie pia vipeperushi na vyombo vya habari kwa ajili ya kufikisha ujumbe wananchi wengi zaidi.
Mchambuzi ni mwandishi wa gazeti hili mkoani Ruvuma. (0767 59 55 63, jjoliga@ mwananchi.co.tz) 


