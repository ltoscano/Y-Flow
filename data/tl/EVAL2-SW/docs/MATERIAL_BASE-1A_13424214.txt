Siri za wakubwa zikivuja huvuja kwa kishindo
Jun 25, 2014

MEI 17, mwaka huu, François Hollande, Rais wa Ufaransa, aliandaa mkutano wa viongozi wa Kiafrika mjini Paris kujadili suala la ugaidi barani Afrika.

Siku hiyo Mfaransa mmoja aliye mchambuzi wa uhusiano wa Ufaransa na Afrika aliniletea baruapepe ambayo katu sitoisahau. Ilisema: “Naona Marais wenu wamekuja haraka Paris kumchezea nachi Rais wetu.”

Maneno hayo yalinitia uchungu. Hata hivyo, nilijirudi haraka nikijiambia kwamba labda huyo Mfaransa hakukosea. Labda kweli viongozi wa Kiafrika walikwenda kucheza nachi, wakiwaiga wachezaji nachi Wakihindi, mbele ya Rais wa Ufaransa. Pengine hata wakishindana nani akicheza nachi uzuri zaidi ya wenziwe.

Sikuwa peke yangu niliyekirihishwa na viongozi hao. Siku chache baada ya huo mkutano wa Paris, Rais Paul Kagame wa Rwanda akiwakebehi alisema si jambo linaloingia akilini kuwa viongozi hao badala ya kulishughulikia wenyewe suala la ugaidi na kulitafutia dawa mbio mbio wameitika wito wa Hollande.

Kagame alisema kuwa labda walikwenda Paris ili waonekane wamepiga picha na Rais wa Ufaransa. Huenda pakawa na ukweli hapo kwani viongozi wetu wanao huu ugonjwa wa kupenda kuonekana wamepiga picha na wakubwa wa dunia hii. 

Swali nililokuwa nikijiuliza na ninaloendelea kujiuliza ni kwa nini Hollande asiende yeye Nigeria akawaalika viongozi wengine waende huko kwenye chimbuko la ugaidi katika Afrika ya Magharibi. Kwa nini Waafrika wamfuate yeye?

Nini hasa ilikuwa dhamiri yake ya kuandaa mkutano huo? Hili ni swali muhimu tukikumbuka kwamba Ufaransa ndiyo iliyokuwa mstari wa mbele katika machafuko ya Côted’Ivoire ya 2010, katika mapigano yaliyomng’oa madarakani Mu’ammar Qadhafi wa Libya na kusababisha kifo chake. Na hadi leo Libya bado haijatulia.

Ufaransa pia imehusika katika mapigano na machafuko ya Mali ambayo yalizidi baada ya kupinduliwa Qadhafi.

Katika dunia ya leo kuna madola yanayopenda kujitwika kazi ya uaskari. Kubwa lao ni Marekani lakini Ufaransa nayo inajitutumua. Uingereza siku hizi haina lake jambo; nguvu zake zimefifia na mara nyingi huitikia “hewalla bwana” Marekani inapotoa mwongozo fulani.

Madola hayo matatu yanatamani dunia nzima iwe chini yao. Hatari yao ni kwamba hujifanya yana haki ya kuzivamia nchi nyingine kwa sababu fulani. Takriban mara zote sababu hizo huwa ni visingizio vya uongo vya kuhalalisha vitendo vyao vya kijinai.

Bahati nzuri baada ya muda hutokea watu wanaozifichua sababu halisi zinazoyafanya madola hayo yafanye yafanyayo. Mara nyingi dhamira za madola hayo huwa ni ovu. Huwa ama za wizi wa kupora maliasili za nchi zinazovamiwa au kuzisambaratisha nchi hizo kwa faida za madola hayo au kwa faida ya wakuu wa madola hayo.

Mfano mzuri ni hatua ya Ufaransa ya 2013 ya kuvamia kaskazini mwa Mali. Sasa tunajua kwamba sababu alizozitoa Hollande hazikuwa za kweli. Kinachotufanya tuyajue hayo ni kitabu kipya kiitwacho “La Guerre de la France au Mali” (Vita vya Ufaransa nchini Mali) kilichotolewa ukumbi hivi majuzi mjini Paris.

Kitabu hicho kinatoboa mengi. Aliyekiandika Jean-Christophe Notin ni mwandishi wa masimulizi ya kihistoria, hasa yenye kuhusika na vita. Notin ana weledi mwingine wa kuandika riwaya za Kifaransa.

Lakini hayo ya riwaya tuyaache. Tuangalie namna anavyoandika kuhusu mambo halisi yaliyotokea katika historia, ama ya kale au ya hivi karibuni. Ameonyesha umahiri wa kupigiwa mfano katika nyanja hiyo. Hamna shaka yoyote kwamba kinachovifanya vitabu vyake vivutie ni utafiti wa hali ya juu anaoufanya anapokuwa anaandika kuhusu mada fulani. Ana kipawa cha kuyafuatilia mambo, akayachimbua yaliyofichika mpaka akakipata kiini cha hayo mambo.

Miongoni mwa vitabu vingi alivyoandika ni kuhusu Afghanistan, Libya na Côte d’Ivoire. Hiki cha mwisho kinaitwa “Le crocodile et le scorpion” (Mamba na nge) na kinachambua uhusiano baina ya Ufaransa na Côte d’Ivoiretangu 1999. Bila ya shaka asingeweza kuandika aliyoyaandika bila ya kunong’onezwa siri fulani fulani na wahusika.

Miongoni mwa yanayosisimua katika kitabu hicho ni maelezo kuhusu shambulio la mwisho lililofanywa kuiteka nyumba ya Laurent Gbagbo, rais aliyeshindwa kwenye uchaguzi na aliyekataa kuondoka madarakani na ambaye sasa ni mshtakiwa mbele ya Mahakama ya Kimataifa ya Jinai mjini Hague, Uholanzi.

Kama nilivyokwishagusia Notin ametoboa mengi kuhusu mpango wa Ufaransa wa kupeleka majeshi nchini Mali, mpango ambao Ufaransa uliubatiza jina la “Opération Serval” (Operesheni Ngawa). Lengo la mpango huo ni kuwashinda nguvu wanamgambo Wakiislamu waliotamalaki kaskazini mwa Mali.

Notin alibahatika alipokuwa anakiandika kitabu hicho kwa sababu Wafaransa wenye kuhusika na sakata hiyo ya Mali walikubali kuzungumza naye na kumueleza ya ndani. Wafaransa hao wana vyeo vya juu katika Wizara ya Ulinzi ya nchi yao, jeshi la nchi hiyo nakatika zile ziitwazo idara za usalama yaani idara za majasusi.


