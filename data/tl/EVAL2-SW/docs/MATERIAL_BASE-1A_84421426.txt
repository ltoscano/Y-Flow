Kondo kumsaidia Kally kuinoa Majimaji

Imeandikwa na Alexander Sanga

Imechapishwa: 15 Oktoba 2016

UONGOZI wa timu ya soka ya Majimaji ya mkoani Ruvuma imeahidi kufanya vizuri na kurejea katika makali yake baada ya kumpata kocha msaidizi mpya wa timu hiyo Habibu Kondo.

Akizungumza na gazeti hili katika mahojiano maalumu, mkurugenzi wa benchi la ufundi wa timu hiyo Peter Muhina alisema timu yao itafanya vizuri ana imani kubwa sana na timu yake kutokana na kumuongeza kocha Kondo kuwa kocha msaidizi wa timu hiyo.
Muhina alisema timu yao imeingia mkataba wa mwaka mmoja na Kondo, ambaye atakuwa akimsaidia Kocha Mkuu Kally Ongala.
Kondo ni mchezaji wa zamani wa timu ya Yanga na amewahi kuifundisha timu ya Mwadui akiwa kocha msaidizi. Muhina ambaye ni mchezaji wa zamani wa timu ya Majimaji na African Sports alisema kilichopelekea timu yao kufanya vibaya ni maandalizi mabovu, lakini ana imani kubwa sana watafanya vizuri katika mechi zilizobaki za Ligi Kuu.
Kwa upande wake Kally, alisema ana imani kubwa sana na Habibu kuwa ni moja ya makocha wazoefu hapa nchini na wenye uwezo mkubwa, hivyo watashirikiana vyema kufanya vizuri katika ligi hiyo.
Ongala, ambaye ni mchezaji wa zamani wa timu ya Yanga, Azam na Bradford ya Sweden aliwashukuru sana mashabiki wa Majimaji kwa kuendelea kumwamini na kwa kushabikia kwa moyo timu yao.
Ongala pia ameshangazwa na ratiba ya ligi kuu ilivyopangwa kutokana na kuzipendelea Simba,Yanga na Azam kwa kuwa zinacheza michezo mingi nyumbani tofauti na mechi za nje. 
Ongala alisema kilichopelekea wao kufungwa mechi dhidi ya Kagera Sugar ni ukosefu wa nafasi tu lakini timu yake ilicheza vizuri sana na kwa sasa anashukuru vijana wake wameanza kuelewana na wanacheza mpira mzuri.


