
Mkapa ataka mazingira bora uwekezaji Afrika

Imeandikwa na Mwandishi Wetu

Imechapishwa: 01 Septemba 2016

RAIS mstaafu Benjamin Mkapa amezitaka nchi za Afrika kufanya mageuzi makubwa ya mazingira katika uwekezaji ili kuleta maendeleo barani humu.

Rais huyo mstaafu alieleza hayo wakati akizungumza kwenye hafla ya Taasisi ya Mazingira ya Uwekezaji Afrika (ICF) ya kusherehekea matokeo ya miradi 73 ya kimageuzi ambayo imelenga kuifanya Afrika kuwa sehemu bora kufanya biashara.
Mkapa ni Mwenyekiti mwenza wa Bodi ya ICF. “ICF iliundwa ili kuthibitisha kuwa mageuzi ya mazingira ya kiuwekezaji yanaweza kufanywa kwa haraka, kwa kutumia fedha kidogo na kuleta matokeo makubwa katika sekta binafsi, serikali na nchi kwa ujumla.
“Tumelifanya hili. Tumeonesha kuwa inawezekana. Sasa ni juu ya nchi za Afrika kufuata mfano huu wa ICF na kuweka mageuzi makubwa ya mazingira ya uwekezaji ambayo yataleta maendeleo Afrika na kukuza hali ya kiujasiriamali ya watu wake.”amesema Mkapa.
Miradi hiyo iliyotekelezwa kati ya mwaka 2007 na 2016, imewezesha biashara nyingi kusajiliwa, kulipa kodi zao kwa urahisi, kusuluhisha migogoro ya kibiashara, kupitisha mizigo kupitia forodha kwa njia ya haraka, rahisi na iliyo wazi.
Urahisi huo na ufanisi unasaidia kuongeza kasi ya ukuaji wa uchumi na hatimaye kubadilisha maisha ya mamilioni ya waafrika.
ICF imefanya kazi barani Afrika na serikali za nchi 21, mashirika matatu na sekta binafsi ili kuweka mifumo ya usajili wa biashara na utoaji leseni kupitia mtandao, kuweka mfumo mmoja wa kielektroniki wa biashara ili kurahisisha uondoshaji wa mizigo na kuweka mifumo ya kimtandao ya ulipaji kodi.
Mwenyekiti wa bodi ya ICF, Neville Isdell ameyataja maeneo muhimu ya mafanikio, ikiwa ni pamoja na kuundwa kwa mahakama tisa za biashara na nne za usuluhishi ili kusuluhisha migogoro ya kibiashara kwa haraka na uwazi. 
Pia kuanzishwa kwa madirisha matano ya pamoja ya biashara ili kuboresha uondoshaji wa mizigo katika bandari muhimu za Afrika na mifumo sita ya kodi kupitia mtandao iliyoanzishwa ili kupunguza muda na gharama za kibiashara zinazowafikia walipakodi wakati wa kutimiza majukumu yao ya kikodi.
Alisema ICF imesaidia nchi kadhaa kuunda mifumo ya usajili ardhi ya kielektroniki, kuweka mifumo ya kielektroniki ya uuzaji wa bidhaa, na kukuza uwezo wa serikali kushirikiana na sekta binafsi kupitia mpango wa ushirikiano kati ya sekta umma na sekta binafsi.


