
'Wanasiasa acheni kusema Tanzania ni masikini'

Imeandikwa na Veronica Mheta, Mbulu

Imechapishwa: 31 Oktoba 2016

WANASIASA nchini wameonywa kuacha tabia ya kusema nchi ni masikini badala yake watumie fursa zilizopo ili kuondoa aibu ya kujiita masikini wakati nchi imejaa rasilimali za kutosha. 

Rai hiyo ilitolewa jana na mwasisi wa Chuo cha Ufundi Nangwa kinachomilikiwa na Kanisa Katoliki Jimbo la Mbulu, Padri Daniel Noud wakati wa mahafali ya 32 ya kuwaaga wahitimu 215.
Padri Noud alisema anasikitika anaposikia wanasiasa wanasema nchi ni masikini wakati imejaa rasilimali za kutosha ambazo baadhi yake hawazitumii.
Aidha, alisema nchi hii ni tajiri na inatawaliwa na amani, hivyo alisisitiza watu kufanya kazi kwa bidii kuepuka kuwa ombaomba.
Pia alitumia fursa hiyo kuwaasa wahitimu hao kuachana na vitendo vya kilevi ambavyo vinaweza kuhatarisha maisha yao. Mbunge wa Jimbo la Hanang, Dk Mary Nagu ambaye alikuwa mgeni rasmi, alisema atashirikiana na uongozi wa chuo hicho ili kukiendeleza.
Aliahidi kutoa mabati ya kuezeka madarasa yanayovuja ili wanafunzi wasome kwa bidii na kupata maendeleo.
Awali Mkuu wa Chuo hicho, Hosea Laja akisoma taarifa ya chuo hicho alisema, wanajivunia chuo hicho kujiendesha chenyewe bila kutegemea ufadhili.
Laja aliyataja mafanikio mengine kuwa ni kujenga bweni la wasichana, kununua viwanja, kukarabati karakana kwa ajili ya matengenezo ya magari na kuongeza samani za chuo kila mwaka.
Alisema changamoto zinazowakabili ni mitaala kubadilika, majengo mengi kuwa ya zamani, upungufu wa maji na kukosa uzio katika chuo hicho.


