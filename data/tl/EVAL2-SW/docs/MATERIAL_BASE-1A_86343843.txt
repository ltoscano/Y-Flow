Kampuni yazindua wiki ya wateja

Imeandikwa na Mwandishi Wetu

Imechapishwa: 04 Oktoba 2016

KAMPUNI ya simu za mkononi ya Airtel Tanzania, imezindua wiki ya huduma kwa wateja, kwa lengo la kutambua umuhimu wa wateja wao na kuwapongeza watoa huduma wanaowahudumia wateja vizuri na kutatua mahitaji yao.

Wiki hiyo imeanza jana huku Mkurugenzi wa Huduma kwa Wateja wa Airtel, Adriana Lyamba akisema “wiki ya huduma kwa wateja ni wiki muhimu sana kwa Airtel na ndio maana tumekuwa tukiiadhimisha kila mara kwa kuweka aina tofauti za matukio yanayolenga kutuweka karibu na wateja kwa kuwahudumia vyema”. 
Alisema mwaka huu wanatarajia kuendesha matukio tofauti wiki nzima ikiwa ni namna ya kuwashukuru wateja kwa kuendelea kutumia huduma zao na kuwakaribisha wateja wengine wanaohamia Airtel.
“Airtel tunathamini wateja wetu na hii ndio sababu inayotufanya tutenge wiki hii kwa lengo la kupata maoni toka kwa wateja wetu juu ya huduma tunazotoa kwa lengo la kuendelea kuboresha bidhaa, huduma zetu ziendane na mahitaji ya wateja wetu yanayokua kwa kasi kila siku,” alisema.
Kaulimbiu ya mwaka huu ni ‘Bingwa wa Huduma’ ambapo Lyamba alisema wataitimiza kwa kuhakikisha wanatoa suluhisho kwa mahitaji ya wateja wao na huduma za viwango vya juu zenye kuleta tija.
Lyamba alisema kupitia kampeni yao ya “Sibanduki” wamewawezesha wateja zaidi ya milioni 10 kufaidika na huduma zao.


