
Aalika uwekezaji maporomoko Mto Kalambo

Imeandikwa na Peti Siyame, Sumbawanga

Imechapishwa: 11 Oktoba 2016

MKUU wa Mkoa wa Rukwa, Zelothe Steven amealika wawekezaji wa nje na ndani kuwekeza kwenye maporomoko ya Mto Kalambo, wilayani Kalambo mkoani humo ambao unagawa Tanzania na Zambia.

Alisema mkoa wa Rukwa umebarikiwa kuwa na utajiri wa maliasili lukuki na vivutio mbalimbali yakiwemo maporomoko ya Mto Kalambo ambayo ni maporomoko pekee duniani yanayofahamika kugawa mpaka wa nchi mbili. 
Zelothe aliwakaribisha wawekezaji hao kuwekeza mkoani humo baada ya hivi karibuni kutembelea maporomoko hayo, yakiwa na kina cha mita 235, maporomoko haya yako katika kijiji cha Kapozwa wilayani Kalambo, mkoani humo.
Wakazi wa kijiji hicho cha Kapozwa kwa nyakati mbalimbali walilieleza gazeti hili kuwa jina la kijiji hicho linatokana na imani iliyokuwa imejengeka katika jamii huko nyuma kuwa ukienda kuoga katika maporomoko hayo utapooza mwili mzima, ndipo wenyeji na majirani wa eneo hilo wakakipatia kijiji hicho jina la Kapozwa.
“Kwa bahati mbaya, bado maporomoko hayo yamekuwa yakionekana na kutangazwa kwa nguvu zaidi kuwa yapo Zambia, hivyo kuiondoa Tanzania kuwa miongoni mwa nchi zenye maporomoko yanayozidi kushika chati kwa kutambulika duniani,” alisema mmoja wa wakazi wa kijiji hicho , Samweli Sichalwe.
Diwani wa Kata ya Mpombwe yalipo maporomoko hayo, Paul Kasitu anaamini kwamba bado maporomoko hayo hayajatangazwa vya kutosha na kwamba hata Wa tanzania wengi hawayafahamu.
Wapenzi wa malikale wanayaelezea maporomoko ya Mto Kalambo kuwa ni eneo lenye umuhimu wa kipekee barani Afrika na kwamba ni hazina kubwa ya kihistoria ikiwa na ushuhuda wa shughuli kadhaa zilizokuwa zikifanywa na binadamu katika eneo hilo zaidi ya miaka 250,000 iliyopita. 
Mbali na mandhari nzuri ya maporomoko ya Kalambo, pia kuna mabaki ya vifaa mbalimbali vya kale vilivyochongwa kwa mawe vinavyodaiwa kutumiwa na binadamu wa kale.
Mabaki hayo yanaelezwa kugunduliwa katika eneo hilo zaidi ya miaka 300,00 kabla ya Kristo na pia maporomoko hayo yanadaiwa kuonekana kwa mara ya kwanza na wavumbuzi wa kizungu mwaka 1913. Maporomoko ya Kalambo yana kina cha meta zaidi ya 200 na yanatiririsha maji yake katika eneo la urefu wa kilometa tano kabla ya kuingia Ziwa Tanganyika katika kijiji cha Kipwa wilayani Kalambo.


