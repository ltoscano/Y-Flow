Wajasiriamali waitwa maonesho ya Sido

Imeandikwa na Mwandishi Wetu

Imechapishwa: 29 Septemba 2016

WAJASIRIAMALI nchini wameshauriwa kujitokeza kwa wingi kwenye maonesho yanayoandaliwa na Shirika la Kuhudumia Viwanda Vidogo (SIDO) ili kuzitangaza bidhaa zao na kujifunza mbinu za kuboresha thamani bidhaa wanazozitengeneza. 

Mkurugenzi Mkuu wa SIDO, Profesa Sylvester Mpanduji amesema maonesho ya biashara kwa wajasiriamali yana umuhimu mkubwa kwani hutoa fursa ya kipekee kwa kujifunza na pia kutafuta masoko ya bidhaa.
“Maonesho ya kikanda yanayoandaliwa na Sido yanawaleta pamoja wajasiriamali wengi wakiwepo wale wanaotoka nchi za jirani ambao nao huja na bidhaa mbalimbali kuzionesha na kuzinadi kwenye maonyesho,” amesema Profesa Mpanduji.
Akizungumza jana Dar es Salaam kuhusu maonesho ya Kanda ya Kusini yanayotarajiwa kufunguliwa kesho jijini Mbeya na kumalizika Oktoba 4, mwaka huu, Profesa Mpanduji amewaka wajasiriamali kuchangamkia fursa za maonesho hayo yatakayoshirikisha zaidi ya wafanyabiashara 200, lengo likiwa kuzitangaza bidhaa zao.
Profesa Mpanduji alisema bidhaa mbalimbali za ngozi, kusindika na mikono zitakuwepo kwenye maonyesho na pia wajasiriamali kutoka nchini Kenya watashiriki.
“Haya ni maonesho ya 98 na Sido inayapatia kipaumbele kikubwa kwani yanatoa fursa kwa wajasirialimali kujifunza mbinu na maarifa yakufanya biashara ikiwemo kupata masoko, mikopo na pia namna ya kuboresha bidhaa zao,” alisisitiza.
Alizitaja baadhi ya taasisi za fedha kama benki za CRDB, NMB, Diamond Trust kuwa zitashiriki kwenye maonesho hayo ya Kanda ya Kusini ambayo inaundwa na mikoa ya Mbeya, Songwe, Rukwa, Iringa na Njombe.
“Shirika la Viwango nchini (TBS), Mamlaka ya Chakula na Dawa (TDFA) pamoja na Mamlaka ya Maendeleo ya Biashara Tanzania (TANTRADE) watashiriki katika maonesho hayo muhimu,” alisema.


