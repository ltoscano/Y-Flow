
Mombasa Maize Millers yataka kujipima na Gor

MABINGWA wa mataji ya Mvita Super Cup na Taifa Ngano Super Cup, Mombasa Maize Millers FC sasa wana hamu ya kucheza na mabingwa wa Ligi Kuu ya Kenya Gor Mahia kwenye mechi ya kirafiki mjini Mombasa. 
Mkurugenzi wa Ufundi wa Maize Millers, Aref Baghazally anasema anajivunia kuwa na kikosi cha wanasoka wenye vipaji na ana hamu kubwa ya kukutana na Gor Mahia kwenye mechi ya kujipima nguvu zao dhidi ya mabingwa wa ligi kuu.
“Nina furaha kusema kwamba nimefurahikiwa sana kwa ushindi wa vikombe viwili katika kipindi cha miezi sita. Nawaomba Gor wakubali kucheza na sisi kwani tutawasaidia mabingwa hao kujipima nguvu kabla ya ushiriki wao katika Klabu Bingwa barani Afrika,” akasema Baghazally.
Mkurugenzi huyo pia alisema angependelea na timu za Sofapaka na AFC Leopards zifanye ziara ya Mombasa na kucheza nao. “Tuko tayari kucheza na timu yoyote ile inayotaka kujiandaa katika ligi kuu ya msimu huu,” akasema.
Wakati huo huo, Baghazally alisema wako kwenye harakati za kutafuta wadhamini ambao watasaidia timu yao ya Admiral FC katika ushiriki wao wa ligi ya msimu huu. “Tulishindwa kushiriki ligi ya 2014 kutokana na ukosefu wa udhamini,” akasema.
Baghazally anawashukuru wakuu wa kampuni ya Mombasa Maize Millers kwa kuwadhamini kwenye mashindano ya Taifa Ngano na Mvita Super Cup ambayo waliibuka na ushindi. “Tuna vijana wazuri wenye uwezo wa kushiriki ligi yoyote kubwa nchini,” akasema.
Timu ya Admiral FC imekuwa mojawapo ya klabu za Pwani zenye kutoa wanasoka wengi wazuri ambao wakati huu wanachezea klabu kubwa za ligi kuu zikiwemo zile za Gor, Leopards, Tusker, KCB, Ulinzi, Bandari na nyengine za Supaligi ya Taifa na Ligi ya Taifa araja la Kwanza.
Karibu kikosi chote cha Admiral FC ndicho kilichowakilisha timu ya Mombasa Maize Millers kwenye mashindano ya Taifa Ngano na Mvita Super Cup. Timu hiyo iliyoko kwenye mtaa wa Majengo ndiyo yenye mashabiki wengi wanaofika kuishuhudia kila inapocheza mechi zake.


