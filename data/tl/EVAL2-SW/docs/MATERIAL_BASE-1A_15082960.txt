
Makonda awasaka vigogo
Dar es Salaam. Mkuu wa Mkoa wa Dar es Salaam, Paul Makonda ameanzisha mashindano ya kampeni ya usafi wa siku 90 katika mitaa 559 ya jiji na kumtaka katibu tawala wa mkoa kuunda tume ya kuchunguza kampuni zilizopewa zabuni za kusafisha Jiji.
Akizungumza jana wakati wa uzinduzi wa shindano hilo, Makonda alisema kuna kampuni ambazo zimedanganya katika usajili wake kuhusu idadi ya wafanyakazi iliyonao na vitendea kazi huku baadhi zikimilikiwa na watumishi wa umma na kutengeneza mgongano wa masilahi. 
“Kwa mujibu wa maadili ya utumishi wa umma, kuna kipengele cha mgongango wa masilahi, namuagiza RAS (Katibu Tawala wa Mkoa)
kuanzia Jumatatu (kesho), kuunda kamati itakayochunguza watumishi wa umma na wanasisa wanao miliki kampuni za usafi, watakoabainika wachukuliwe hatua za kisheria,” alisema Makonda.
Alisena wanataka kampuni itakayofanya usafi unaonekana na siyo kampuni hewa inayochukua fedha za usafi na jiji linabaki chafu, huku likitumia zaidi ya Sh6 bilioni kwa mwaka kwa ajili ya usafi.
Mkuu huyo wa mkoa alisema, kuna badhi ya kampuni hizo haziwalipi mishahara wafanyakazi wake wala hazitoi vifaa vya kufanyia usafi na taka.
Alisema hao nao wanatakiwa kuchukuliwa hatua kali za kisheria kwa sababu wanafanya kazi hizo bila kufuata kanuni na utaratibu. 
“Utakuta bibi zangu wanafanya usafi wakati wa jua kali huku hawana vifaa pia hata ulipwaji wa fedha zao nao ni tatizo, hili halikubaliki lazima tulikomeshe,” alisema za usafi Makonda.
Pia, aliwataka wamiliki wa baa kupitia upya mikataba yao inazungumza nini kuhusu muda wa kufunga biashara zao sanjali na upigaji wa muziki.
“Kuanzia Mei Mosi (leo) tunaongeza nguvu kwenye oparesheni na tunataka kila mtu atii sheria bila shuruti,”
alisema Makonda.
Aliwataka Wamachinga nao kufanyia shughuli zao kwenye maeneo waliyoelekezwa pamoja na wamiliki wa gereji ambazo zinafanya kazi kwenye maeneo ya makazi ya watu kutafuta maeneo yaliyosalama na yaliyotengwa kwa ajili ya shughuli hiyo.
Mkuu wa Wilaya ya Kinondoni, Ally Hapi alisema, alilalamikia baadhi ya watu kupuuza siku ya jana ambayo ilipangwa mahususi kwa ajili ya kufanya usafi.
“Haiwezekani watu wasifike katika shughuli kama hii wakati hata Rais John Magufuli alifuta sherehe ya kitaifa kwa kutambua mchango wa shughuli za usafi, lazima tutawashughulikia ili tuweke nidhamu,” alisema Hapi.


