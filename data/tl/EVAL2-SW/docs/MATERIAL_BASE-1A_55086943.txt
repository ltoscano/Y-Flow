Dira yangu Edward Sokoine na mkesha wa mwaka 1984
Apr 11, 2014

APRILI 12, mwaka huu ni kumbukumbu ya miaka 30 tangu atutoke mpendwa na mchapakazi wa karne hii, Hayati Edward Moringe Sokoine, ambaye alikuwa Waziri Mkuu wa Jamhuri ya Muungano wa Tanzania.
Mimi ambaye kipindi hicho nilikuwa miongoni mwa mawaziri katika ofisi yake, nakiri kuwa tulimpoteza kiongozi aliyekuwa kipenzi cha Wa tanzania na tegemeo kubwa la Baba wa Taifa, Mwalimu Julius Nyerere.
Ni kiongozi ambaye tulimheshimu kwa jinsi alivyokuwa akijitoa bila kujali madhara ambayo yangeweza kumpata wakati wa kipindi kigumu cha ulanguzi wa bidhaa.
Mimi ambaye nilifanya naye kazi, nadiriki kusema kuwa Hayati Sokoine alikuwa nguzo na tegemeo kubwa la Mwalimu Nyerere, aliamini kwamba Wa tanzania hawawezi kuishi katika ulimwengu wa karne hii kwa kuendelea kunyonywa na wafanyabiashara wachache ambao walikuwa wakishabikia ulanguzi wa bidhaa adimu.
Alifanya kazi zake kwa kuongozwa na sera za chama na kuzisimamia kwa nguzo zote. Aliamini kuwa asiposimamia sera hizo basi itaonekana “Chama legelege kitazaa Serikali legelege”.
Kwa kuzingatia hilo, alijitoa mhanga kupambana na walanguzi, wala rushwa na wazembe kazini kwa nguvu zake zote. Hakumuonea aibu mtu yeyote, mkubwa na mdogo wote waliadhibiwa. Ni wakati huo ambapo operesheni wahujumu uchumi ilianzishwa.
Alitumia muda wake mwingi kuhimiza uadilifu wa watumishi wa ngazi zote serikalini, na kutoa onyo kwa wazembe wote. Alitutaka watumishi wote wa ofisi yake tukubali tuwe watumishi waadilifu wa umma.
Kila dakika, kila siku na kila mwezi ni muda wa utendaji kazi za wananchi. Kwa utaratibu huo huo, alikuwa wakati fulani kwa jambo la dharura, aliweza kutuamsha kwa madhumuni ya kupata ufumbuzi kwa jambo la dharura lilipotokea. Hakusubiri asubuhi, viongozi wahusika walikuwa wanaitwa wakati huo uo usiku na walikuwa wakihudhuria maana licha ya kumheshimu walikuwa wanamuogopa, hakuwa na utani kwenye kazi za nchi.
Pamoja na hayo, nilijifunza kuwa wakati wa uhai wake alikuwa akimtanguliza Mwenyezi Mungu kwa kila jambo. Alituasa tuwe watumishi wa mfano na mawaziri wa mfano kwa kutojilimbikizia mali na kutojifanya sisi ni bora kuliko wananchi wengine.
Alifikia hatua siku moja wakati wa mkesha wa mwaka mpya, mwaka 1984, kututaka mawaziri wake wote watatu (katika Ofisi ya Waziri Mkuu), Anna Makinda (Spika wa sasa wa Bunge la Jamhuri), Getrude Mongella na mimi kwenda kanisani kwenye mkesha wa Kanisa la Mtakatifu Joseph (Dar es Salaam) na kututaka kusoma masomo ya usiku huo kwa zamu.
Kila wakati alituonya kuwa “ya Mungu mpe Mungu na ya Kaisari mpe Kaisari”. Yote hayo aliyafanya ili tusijione kuwa sisi ni bora zaidi kuliko wengine mbele ya Mwenyezi Mungu. Alitaka tuendelee kuwa watumishi wa watu na viongozi wanaojali shida za watu.
Mimi niliyefanya kazi naye kwa karibu zaidi nakiri kuwa kipindi chote nilichokuwa chini ya uongozi wake uliotukuka, amenisaidia sana katika maisha yangu na utendaji kazi katika nyadhifa mbalimbali za uwaziri, mkuu wa mkoa na mbunge. Kuwepoi hapa leo katika Bunge Maalumu la Katiba ni mojawapo ya misingi aliyonifundisha chni ya Baba wa Taifa, Mwalimu Julius Nyerere. Daima amekuwa dira ya maisha yangu na nguzo ya mafanikio katika maisha. Nazidi kumuombea kwa Mungu. Furaha ya milele umpe ee Bwana na mwanga wa milele umwangazie, apumzike kwa amani.


