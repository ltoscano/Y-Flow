

MACHI 8 ilitimia miaka miwili tangu kutoweka kitatanishi kwa ndege namba MH 370 ya Shirika la Malaysia muda mfupi baada ya kuruka kutoka Kuala Lumpur kuelekea Beijing, China.
Hiyo ilikuwa usiku wa Jumamosi ya Machi 8, 2014 ndege hiyo aina ya Boeing 777 ilipotoweka ikiwa na abiria na wafanyakazi 239 wengi wao wakiwa raia wa China na Malaysia.
Kipande kimoja cha bawa kimepatikana, sambamba na pengine na sehemu za mkia, lakini bado kilichoisibu ndege hiyo kinabakia kuwa kitendawili katika sekta ya anga duniani.
Licha ya mengi kusemwa, wachunguzi wanaotaka kujua kile kilichoisibu ndege hiyo nao wamekiri sababu ya kutoweka kwake bado ni kitendawili.
Timu ya kimataifa ya wataalamu wa safari za anga iliyoundwa kuchunguza kisa cha kutoweka kwake imetoa repoti ya kila mwaka yenye kuelezea hatua zilizofikiwa lakini taarifa yao hiyo fupi haina maelezo ya kina juu ya kile kilichoisibu.
Mkuu wa timu hiyo ya uchunguzi, Kok Soo Choon alisoma taarifa hiyo kwenye televisheni mjini Kuala Lumpur Jumanne iliyopita wakati wa kuadhimisha miaka miwili tangu kutoweka kwake, hali iliyozidisha simanzi kwa ndugu waliopoteza wapendwa wao wengine wakitishia kwenda mahakamani. 
Choon anasema; “Kwa wakati huu timu ya uchunguzi inaendelea kukamilisha uchanganuzi wake, kile ilichogundua, hitimisho, mapendekezo ya usalama kwa maeneo manane husika yanayohusishwa na kutoweka kwa ndege hiyo kwa kuzingatia taarifa zinazostahiki.”
Lakini pia Malaysia na Ausralia zimesema bado zinaendelea kuwa na matumaini kwamba juhudi zao za kuitafuta katika eneo la bahari ya Hindi inakoaminika imeangukia zitasababisha kujulikana kwa kitu fulani katika data za kurekodi safari ya ndege hiyo na hatimaye kubainisha kile kilichosababisha kutoweka kwake kipindi kile.
Wabunge wa Malaysia Jumanne iliyopita walikaa kimya kwa dakika moja kuwakumbuka abiria na wafanyakazi wanaohofiwa kupoteza maisha katika kisa hicho.
Waziri Mkuu wa Malaysia, Naijib Razak anasema katika taarifa yake uchunguzi wa hivi sasa wa kuitafuta ndege hiyo unatarajiwa kukamilika baadaye mwaka huu na kwamba wanaendelea kuwa na matumaini ndege hiyo itapatikana.
Familia zilizopoteza ndugu na jamaa zao ziliandamana mjini Beijing, China Jumanne iliyopita kushinikiza kutatuliwa kwa kitendawili cha kuanguka kwa ndege hiyo.
Dai Shukin, ambaye dada yake na familia yake walikuwamo katika ndege hiyo iliyotoweka anasema; “hatujuwi iwapo wako hai au wamekufa. Hatujui wako katika hali gani mbaya au nzuri. Tuna wasi wasi mkubwa, tuna msongo wa kisaikolojia aina fulani ya chuki na dhiki.” 
Kwa uwapo wa satelaiti zinazofuatilia kila kinachoendelea angani na teknolojia ya juu kabisa na kisasa ya unasaji vitu, imekuwaje ndege tena kubwa namna hiyo ipotee kirahisi?
Na kwanini haijapatikana, hata baada ya kipande cha bawa kugundulika katika kisiwa kilichopo Bahari ya Hindi?
Hebu tuangalie kilichoikumba MH370 kwa ufupi saa chache baada ya kuruka na baadhi ya nadharia zenye uwezekano wa kilichoisibu.
Ndege hiyo hiyo iliondoka Kuala Lumpur saa 6:41 usiku ikitarajia kuwasili Beijing, karibu saa sita baadaye yaani 12:30 asubuhi za majira ya huko.
Lakini ilipofika saa 7:07 usiku, ndege hiyo ilituma ujumbe wake wa mwisho kupitia Mfumo wa Kuripoti mawasiliano ya Ndege (ACARS), mfumo ambao husambaza moja kwa moja taarifa za kila ndege ikiwamo hali mbaya ya hewa, matumizi ya mafuta na tatizo lolote la kiufundi la ndege.


