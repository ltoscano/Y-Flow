
Kongamano la wanasayansi kujadili mada 220

Imeandikwa na Mroki Mroki

Imechapishwa: 30 Septemba 2016

MAKAMU wa Rais, Samia Suluhu Hassan, anatarajiwa kuwa mgeni rasmi katika kongamano la 30 la kimataifa la wanasayansi watafiti lililoandaliwa na Taasisi ya Taifa ya Utafiti wa Magonjwa ya Binadamu (NIMR).

Akizungumza na waandishi wa habari Dar es Salaam jana, Mkurugenzi Mkuu wa NIMR, Dk Mwele Malecela, alisema kongamano hilo litahusisha nchi mbalimbali za Afrika, Ulaya na Amerika ambapo washiriki zaidi ya 300 wamethibitisha kushiriki na mada zaidi ya 220 zitawasilishwa na kujadiliwa.
“Jumla ya mada 220 zitawasilishwa na kujadiliwa katika kongamano hili la siku tatu ambalo pia litahusisha Mkutano Mkuu wa mwaka wa NIMR na litafanyika jijini Dar es Salaam,” alisema Dk Mwele.
Dk Mwele alisema kongamano hilo la mwaka huu linaongozwa na kaulimbiu ya
“Uwekezaji katika tafiti zenye ubunifu ili kufikia malengo endelevu ya dunia”.
Alizitaja nchi ambazo zimethibitisha kushiriki kongamano hilo kuwa ni Afrika Kusini, Kenya, Jamhuri ya Kidemokrasia ya Congo, Uganda, Australia, Denmark, Ubelgiji, Uholanzi, Uingereza, Ujerumani, Uswisi, Canada, Sweden, Norway,
Marekani, Bangladesh, Thailand na wenyeji Tanzania.
Alizitaja baadhi ya mada ambazo zitawasilishwa na kujadiliwa katika kongamano hilo kuwa ni mkakati wa kuboresha afya ya uzazi ya mama, watoto wachanga na vijana, magonjwa sugu yasiyoambukiza na changamoto zake, kuendeleza mafanikio yaliyopatikana katika mapambano dhidi ya Ukimwi.
Mada nyingine ni kifua kikuu na malaria, usalama wa maji, usafi wa mazingira na usafi binafsi, mkakati wa afya moja katika kudhibiti magonjwa ya milipuko na magonjwa ya kitropiki yasiyopewa kipaumbele.
Aidha, Dk Mwele alisema mada hizo zinalenga kujadili haja ya kuwekeza katika tafiti za mifumo ya utoaji huduma, magonjwa ya kuambukiza na yasiyoambukiza na tabia na shughuli za kibinadamu zinazochangia kuwepo kwa maradhi.
“NIMR inaamini kwamba watafiti wana mchango mkubwa katika kuleta maendeleo kupitia matokeo ya tafiti mbalimbali wanazofanya juu ya magonjwa ya binadamu.
Ni kwa msingi huo basi, taasisi inasisitiza kwamba kila mtafiti ana jukumu la kuwasaidia Wa tanzania kufikia malengo endelevu ya dunia kwa kuepuka magonjwa,” alisema Dk Mwele.
Alisema washiriki watapata fursa ya kushiriki maonesho ya bidhaa zitokanazo na tafiti, taarifa za kitafiti, machapisho, vifaa vya utafiti na nyenzo za kutoa huduma za afya. Aliongeza kuwa tuzo kwa wanasayansi nazo zitatolewa na zitahusisha mtafiti bora wa afya Afrika, mtafiti bora wa afya nchini, mtafiti mbunifu wa mwaka na mtafiti bora katika kuchapisha maandiko ya kitafiti.


