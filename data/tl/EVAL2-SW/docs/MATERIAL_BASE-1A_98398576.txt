
Bayport yawezesha upatikanaji viwanja 300

Imeandikwa na Mwandishi Wetu

Imechapishwa: 11 Oktoba 2016

KAMPUNI ya huduma za kifedha ya Bayport Tanzania imewezesha upatikanaji wa viwanja zaidi ya 300 katika maeneo mbalimbali nchini tangu ianzishe mikopo ya ardhi mwaka moja na nusu sasa. 

Aidha, kampuni hiyo imekuwa ikilipa kodi serikali kufikia kiwango cha Sh bilioni 5.6 mwaka jana, huku ikiwa na wateja wanaofikia 58,565. 
Katika mkutano wao na wahariri wa vyombo mbalimbali vya habari ofisini kwao Dar es Salaam leo ,Ofisa Mwendeshaji Mkuu, Ally Abdallah alisema tangu waanzishe huduma ya mikopo ya ardhi wametoa hati za viwanja vilivyopimwa zaidi ya 300 katika mikoa ya Pwani, Dar es Salaam na Lindi.
Alitaja maeneo ambayo wakopaji wamepatiwa viwanja kuwa ni Kibaha, Chalinze na Bagamoyo katika Mkoa wa Pwani, Kigamboni jijini Dar es Salaam na Kilwa mkoani Lindi ambavyo gharama zake zinaanza Sh 2,000 kwa mita ya mraba hadi kufikia Sh 15,000.
“Tumeanzisha huduma hii Mei mwaka jana kwa kushirikiana na waendelezaji wakubwa wa ardhi ambako tumekuwa tukinunua viwanja hivyo na kuwauzia wateja wetu kwa mikopo na wengine wananunua kwa fedha taslimu. Hadi sasa tumepata hati za viwanja zaidi ya 300. Na viwanja hivi vinauzwa kwa bei nafuu na tulianzisha mkopo huu baada ya kuona kuna mahitaji makubwa ya viwanja vilivyopimwa kwa ajili ya ujenzi,” alisema Abdallah na kuongeza kuwa, mradi huo wametenga Sh bilioni 3.5.
Ofisa Mtendaji Mkuu wa Bayport Tanzania, John Mbaga alisema kwamba hadi sasa wana wateja 58,565 na mwaka huu wanatarajia kufikia wateja zaidi ya 60,000 kwani kumekuwa na ongezeko la wateja kwa asilimia tisa.
Mbaga alisema Bayport ambayo ilianzishwa mwaka 2006, inatoa mikopo ya masharti nafuu kwa ajili ya ujenzi, kilimo, mifugo, pembejeo, elimu, biashara, bodaboda na uvuvi, na kwamba mwaka huu wanatarajia kutoa mikopo inayofikia Sh bilioni 60.
Hadi kufikia mwaka jana, walikuwa na wakopaji 33,092. Aidha, alifafanua kuwa kiwango cha riba cha mikopo ya kampuni hiyo ni nafuu na kwamba wana mikopo inayoanzia mwezi mmoja hadi miezi 60.
Meneja Masoko na Uhusiano, Ngula Cheyo alisema kampuni hiyo imekuwa ikishiriki katika kuchangia huduma za kijamii ikiwamo kukarabati shule ya msingi ya Airport mkoani Kigoma, kufadhili masomo kwa wanafunzi wa chuo kikuu, kugawa vitabu kwa wilaya 20 nchini pamoja na kutumia Sh milioni 200 kujenga madarasa matatu, ofisi ya utawala na bwalo la chakula katika shule ya chekechea ya watoto yatima wilayani Kibaha katika mkoa wa Pwani.


