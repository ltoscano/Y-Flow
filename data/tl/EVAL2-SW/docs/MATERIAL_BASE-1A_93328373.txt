Ni kweli rushwa, ufisadi ni kero kwa viongozi wa dini?
Jan 17, 2014

SASA hivi tupo kwenye kipindi cha kuelekea maandalizi ya Uchaguzi Mkuu wa 2015. Ni wakati ambao kila mkereketwa wa siasa anautumia kuichambua serikali iliyopo madarakani. Viongozi wa dini nao hawakubaki nyuma. Wanayatumia majukwaa yao kuichambua serikali. Uchambuzi huu mara nyingi unafanyika kwenye ibada – hasa sehemu ya mahubiri. Wakati mwingine wahubiri hawa wanazilazimisha Biblia na Quran ziongelee yale wanayoyataka kuyasema wenyewe; na kwa wakati huu ni kero ya rushwa na ufisadi!

Si vibaya kuikemea rushwa; lakini wakati mwingine inakuwa kama mchezo wa kuigiza, unafiki au uongo kuikemea rushwa na kuwatuhumu mafisadi majukwaani bila kuwa na mfumo unaoeleweka au dawa ya kuitibu rushwa.

Wakati mwingine ni kichekesho au tuseme inasikitisha na kushangaza, askofu au kiongozi mwingine wa dini anapokemea rushwa na ufisadi, lakini akapokea sadaka na zaka za mamilioni kutoka kwa waumini ambao mshahara na kipato chao kwa mwezi hauwezi kutengeneza mamilioni hayo, na wala viongozi hao hawana muda wa kuwauliza waumini wao wameyapata wapi mamilioni hayo zaidi ya wimbo uliozoeleka wa “Toa ndugu, toa ndugu ulicho nacho wewe, Bwana akuona hadi mfukoni mwako”.

Tunaambiwa na kufundishwa kwamba viongozi wa dini wanashughulikia maisha ya kiroho. Wanaziongoza roho za waumini wao, wanazitibu na kuzisafisha roho hizo. Ili mchakato huu wa kuzisafisha roho ufanikiwe ni lazima kuwepo na mfumo wa kuwawezesha viongozi hawa kuzikaribia roho hizi za waumini wao. Hali ilivyo sasa hivi viongozi hawa, jinsi tuonavyo wanaishi mbali na watu achia mbali kuzikaribia roho za waumini wao. Wanahubiri kwa nguvu zote na wakati mwingine jasho na mate yakiwatoka, lakini hawayagusi maisha ya waumini wao.

Hapa Tanzania, pamoja na msimamo wetu kwamba serikali haina dini, lakini viongozi wetu wa serikali ni waumini wa dini moja ama nyingine. Watu wanaotoa na kupokea rushwa, watu wanaotuhumiwa kwa ufisadi ni waumini wa dini zetu tulizonazo hapa Tanzania. Ukweli kwamba watu hawa bado wanatoa rushwa na kuendeleza vitendo vya kifisadi na kushindwa kutekeleza wajibu wao kwa taifa kiuaminifu ni ushahidi wa kutosha kwamba dini zetu zimeshindwa kuzigusa roho za waumini wake.

Hivyo badala ya viongozi hawa wa dini kuikemea serikali, wageuke na kuzikemea dini zao. Wakemee mafundisho yao wanayoyatoa juu juu tu na kuwaambukiza waumini wao kuamini kiunafiki. Wakemee tabia ya kuficha na kuwanyima waumini wao elimu ya dini na kuiacha elimu hiyo kuwa ni ya kundi la watu wachache tu (viongozi). Wakemee mafundisho ya kujenga matabaka kaika dini zao; ugonjwa unaoenea katika serikali na kuushambulia mfumo wa maisha ya jamii nzima ya Mtanzania.

Ni vigumu kugusa roho za waumini zaidi ya 400 au 500 waliokusanyika kwenye ibada. Kila mtu anakuwa na kidonda kwenye moyo wake; mateso, maumivu na mahangaiko ya rohoni; majipu ambayo hayawezi kupasuliwa na kutibiwa katika mkusanyiko wa ibada.

Kanisa Katoliki lina njia ya kuyapapasa majipu haya – hasa kwenye sakramenti ya kitubio. Ninasema kuyapapasa, maana sakramenti ya kitubio haipasui jibu na kuliponya; mgonjwa anafumbua mdomo wake na kuufumba mdomo wa mganga; ni dhambi ya mauti kutumia siri ya kitubio kwa njia yoyote ile; kuonya, kushauri au kukalipia. Labda sakramenti ya kitubio inasaidia mgonjwa kujituliza, kama vile kumeza “panadol”, lakini si kutibu kabisa!

Watu wengi tunaowanyooshea kidole kwa kula rushwa na kupora mali ya umma, si kusema ni watu wenye furaha, maisha mazuri au watu wanaopenda kujilimbikizia mali tu, watu hawa wakati mwingine wana matatizo makubwa, wana mizigo mikubwa ya maisha ambayo hakuna anayeijua maana hakuna uwanja au jukwaa la mtu kujifunua na kusaidiwa.

Tukichukua mfano wa Perpetua, mwanamke katika kitabu cha Mongo Betti: “ Perpetua with the habit of unhappiness”. Mama huyu alilazimishwa kuolewa kwa mtu mwenye pesa, ili posa kubwa itakayopatikana imsaidie kaka yake kuoa. Hivyo Perpetua akaangukia mikononi mwa bwana mwenye fedha, lakini asiyekuwa na upendo wa kweli. Bwana huyu alipenda fedha na madaraka kwa moyo wake wote. Alimlazimisha Perpetua, kufanya mapenzi na wakubwa zake ili yeye apande cheo kazini kwake. Perpetua, hakupata maisha mazuri katika ndoa yake, alinyanyaswa na kuteswa hadi kufa; alikufa na jipu moyoni na mambo mengi ambayo kama kungepatikana uwanja au jukwaa la kujifunua, labda angesaidiwa.


