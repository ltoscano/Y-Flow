
Mboga inayohitaji uangalifu
Na GRACE KARANJA

NYANYA ni aina ya mboga ambayo hutumia sio tu hapa nchini Kenya na mataifa jirani mbali pia na maifa mengi duniani.
Eneo la Rubiru liko katika Kaunti ndogo ya Thika mojawapo ya sehemu ambazo, kulingana na serikali ya kaunti imeitenga sana kimaendeleo na katika juhudi za kuinua maisha ya wananchi wa hapa kwa sababu hujulikana kwa ukavu wake.
Bw Ruben Ndivo alikamilisha masomo yake ya darasa la nane mwaka wa 1995. Kutokana na shida ambazo familia yake ilipitia, ndoto ya kuendelea katika shule ya upili haikumjia hata siku moja.
Alianza kung'ang'ana na maisha mangumu, sio kukosa chakula na mavazi na pia ndugu zake walifukuzwa sana shuleni kwa sababu karo ilikosa ikizingatiwa kwamba, wakati huo serikali haikuwa imeanzisha mfumo wa masomo ya bure katika shule za msingi.
Hapo ndipo alianza kufanya vibarua katika mashamba ya majirani na wakati mwingine akitembea kilomita nyingi angalau kupata lishe ya siku.
Ni katika hali hii aliweza kuajiriwa katika shamba la bwana mmoja mkulima, kutoka mwaka wa 1996 hadi mwaka wa 2000, alipenda sana kilimo lakini mara nyingi alijishughulisha na ukuzaji nyanya," alisema Bw Ruben Ndivo, mkulima anayefahamika sana katika eneo hili.
Yeye hulima mimea aina tofauti kama vile mahindi na hata kabichi lakini anatilia sana maanani kilimo cha nyanya.
"Nyanya ni mmea ambao una kazi nyingi na unahitaji kuangaliwa sana lakini mapato yake niyakuridhisha sana," Bw Ndivo ananihakikishia.
Mmea huu kama anavyotufahamisha hufanya vizuri sana katika eneo hili ambalo lina kiangazi wakati mwingi.
Mazingira "Mimi nimegundua kwamba mmea huu hufanya vizuri sana kwa mazingira yenye jua na yasiyo na baridi kali,"
anasema Bw. Ndivo. 
Bw Kariuki ni mtaalamu kutoka shirika la KFA tawi la Haillselasie, anakubaliana na mkulima Ndivo.
"Nyanya hustawi katika eneo lililo na joto jingi, kati ya nyuzi 18 - nyuzi 30, halijali aina ya udongo mradi uwe na mwepesi na usiotuamisha maji. Mvua ya wastani na kipindi kirefu cha jua ni sawa kabisa. Baridi kali sio barabara kwani husababisha kuenea magonjwa kwa mmea huu na wadudu waharibifu. Pia hali ya unyevunyevu husababisha magonjwa mengi kuenea kwa haraka," Bw. Kariuki anaangazia swala la mazingira ya mmea huu.
Maandalizi na upanzi Kulingana na Bw Ndivo tayarisha mahali unapotarajia kuotesha miche yako, ikiwezekana wiki mbili kabla ili mchanga uwe mwepesi.
Matayarisho ya kitalu yawe wiki mbili kabla ya kusia mbegu, mita 5 upana na urefu, hii itakuwezesha kuhudumia kitalu kwa urahisi.
Vunja mamboge makubwa kwa kutumia jembe ili kulainisha mchanga. Mbolea iwe kiasi cha debe 1-2. Mwagilia maji kitalu siku moja kabla ya kusia mbegu katika mistari yenye nafasi ya kati ya sentimita 10 hadi 15.( mbegu iwe ya gramu 3 hadi 5 sawa na nusu kijiko-kimoja). Hekta moja itahitaji gramu 300.
Tandaza nyasi kavu juu ya mchanga na umwagilie maji asubuhi na jioni hadi zitakapoota siku 7-8 baadaye. Ondoa myasi hizo na uendelee kumwagilia kitalu maji.
Mtaalamu Kariuki anavalia juga swala la utengenezaji wa kitalu. "Kwanza changanya mchanga wako na mbolea ya asili na kama huna tumia ile ya madukani (DAP).
Ni muhimu sana mkulima awe makini anapojitayarisha kwa ukulima wa zao hili kwani linahitaji uangalifu mkubwa likilinganishwa na mimea mingine.
Unapootesha mbegu za nyanya hakikisha kwamba kipande unapootesha hakijawahi kuoteshwa tena mbegu ya nyanya au hata familia yake. Ikiwezekana tafuta ardhi ambayo haijawahi kulimwa.
Hii inawezesha mimea yako kutoambukizwa magonjwa mahali utakapohamishia," Bw Kariuki anasisitiza.
"Unaponunua mbegu chagua aina ya mbegu inayolingana na mazingira uliyoko. Mbegu zinazostahimili magonjwa, zinazokomaa mapema, zenye ladha nzuri na pia umbo la kuvutia zitakufaa sana,"
Bw Kariuki anaeleza Akilimali. Kuhamisha Kama anavyotueleza Bw Ndivo, baada ya mwezi mmoja (wiki 4-5)
miche itakuwa tayari kuhamishwa .
Siku 10-14 za mwisho zoesha kitalu hali halisi ya shamba utakapohamishia, mwagilia maji ili kurahisisha ung'oaji wa miche na pia kuzuia ukataji wa mizizi.
Panda miche asubuhi sana au jioni kabisa ili kuepuka jua kali linaloweza kunyausha miche.
Aina defu ya nyanya hufungwa ili kuzuia mmea usitambae chini na pia kurahisisha unyunyiziaji wa dawa na maji," Bw Kariuki anaendela.
Hakikisha kwamba unanyunyizia nyanya zako dawa punde tu unapohamisha na ni muhimu pia kunyunyizia mashimo uliyotia mbolea madawa ya kuzuia wadudu. Mimea hutoa maua baada ya mwezi mmoja tangu kuhamishiwa kwenye mashimo na hivyo inafaa sana kunyunyiziwa dawa za kuzuia wadudu kuharibu maua yako ili kuongeza matunda.
soko Kutokana na kilimo cha zao hili Bw Ndivo anasema halina msimu wa kukuza. Pia anasema kwamba soko lake ni tayari kila wakati.
Hata hivyo, hapa kwetu mwezi wa tano na ule wa Disemba nyanya huadimika. Kwa hivyo mimi huanza kuitayarisha mwezi wa pili ili ikifikia wa tano iwe imekomaa tayari kuingia sokoni na ile ya kuingia sokono mwezi wa kumi na mbili, mimi huanza kuitayarisha mwezi wa Septemba.
Kwa mwezi huu mimi huuza kreti moja Sh1,500 hadi Sh1,800 na ninaweza kuuza hadi kreti zisizopungua kumi, wakati kuna bidhaa hii kwa wingi naweza kuuza kreti moja Sh800-1,200 kwa na siku naweza uza kreti kumi," Bw Ndivo anatueleza kuhusu soko la bidhaa hii.
Ni kwa sababu hii bwana huyu anaheshimu ukulima wa zao hili akisema kwamba limemnunulia shamba na hata akajenga.
"Mwanzo nilikodisha shamba lakini kupitia mauzo ya mmea huu nimeweza kujinunuli ekari zangu nne. Kwa sasa hata langu halitoshi ninakodisha mengine matatu kwa Sh 10,000 kila ekari kwa mwaka na nina ekari zaidi ya tano ambazo nimepangisha pia," Bw Ndivo anaeleza.


