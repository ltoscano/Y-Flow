
Usindikaji kwenye ongezeko la thamani
Wakulima wanapata hasara baada ya kuvuna kutokana na kutokuwa na mahali panapofaa kuhifadhia mazao yao ili kuhakikisha mazao hayapotezi ubora wake, hayaliwi na wadudu au wanyama na hayatumiki bila kuwa na kumbukumbu.
Kwa kukosa mahali panapofaa kuhifadhia mazao wakulima wengi huwa wanaacha mazao yao shambani kama mkakati wao wa kuhifadhi. Mazao yaliyoachwa shambani yanaweza kuharibika kutokana na kukauka kupita kiasi au kunyeshewa na mvua na kuwa na unyevunyevu unaofanya mbegu kuota yakiwa bado shambani. Vilevile mazao yaliyoachwa shambani yanaweza kuibiwa na kuliwa na wanyama waharibifu.
Wakulima wengine wanavuna mazao wanahifadhi kwenye nyumba ambazo zinafugiwa mifugo. Kuna mazao mengine huwa yanaweza kufyonza harufu ya kinyesi cha wanyama na hata baada ya kusindikwa harufu ya kinyesi cha wanyama kinabaki kwenye mazao.
Wanafamilia wanaweza vilevile wakawa wanadokoa mazao kidogokidogo kwa ajili ya kutumia, kuwagawia majirani na ndugu au kuuza kupata fedha za matumizi. Kwa vile udokozi huu hauna kumbukumbu wala hesabu huwa ni hasara kwa mkulima. 
Wakulima wengi wanapata hasara kwa kutokusindika mazao yao. Kwa mfano bei ya kilo ya mahindi inaweza kuwa Sh500 lakini bei ya kilo ya unga ikawa Sh1,000. Hata baada ya kutoa gharama za kusaga na upungufu wa kutoka mahindi kuwa unga na mkulima kuuza pumba zake unaweza kuona hasara anayopata. Vilevile wakulima wanapata hasara kubwa bila kufungasha bidhaa zao hasa kwa wale waliosindika lakini hawafungashi bidhaa zao kabla ya kuuza. Ili kuuza bidhaa iliyofungashwa inabidi, nje ya kifungashio kuwe na maelezo ya bidhaa na jina la mwenye mali pengine na nembo ya muuzaji.
Kifungashio chenye nembo na maelezo sahihi kuhusu aina ya bidhaa, ubora wa bidhaa na jina la mwenye bidhaa kinaweza kujenga imani ya mtumiaji na kuendelea kuitumia bidhaa hiyo hasa ikiwa ni bora, inapatikana kila wakati na bei yake ni ya ushindani.
Wakulima wanaweza kushirikiana na wadau wengine kwenye mnyororo wa ongezeko la thamani kuhakikisha wanapata huduma ya uhifadhi ya mazao yao kwenye ghala lenye kiwango ambalo litamhakikishia ubora, ulinzi na kutopata hasara.
Anachotakiwa mkulima ni kulipa gharama za kuhifadhi na anaweza kulipa baada ya kusindika na kuuza mazao yake. Wakulima wanaweza kushirikiana na wadau wengine watoa huduma ya usindikaji kama ilivyo kwenye tamaduni zetu. Mkulima anaweza kushirikiana na msindikaji akasaga na mkulima akauza unga wa mahindi badala ya mahindi yenyewe.
Mfano wa mahindi unaweza kutumika kwenye nafaka nyingine kama mpunga, alizeti, ufuta, pamba na nyinginezo. Wenye viwanda vya kusindika wanakuwa wanatoa huduma bila ya kumiliki bidhaa za mkulima na wanalipwa kutokana na huduma walizotoa.
Wenye viwanda vya kusindika ambao watakubaliana na mpango wa kutoa huduma za kusindika watapata faida kubwa zaidi kuliko wanavyopata kwa mfumo wa kununua nafaka kwa wakulima.
Wahifadhi, wasindikaji na wafungaji watakuwa wanapata mazao mengi zaidi na yenye ubora wa hali ya juu kutokana na wakulima kuongeza uzalishaji na kujali ubora wa mazao. Kwa vile wakulima watakuwa wanatumia kilimo cha umwagiliaji watakuwa wanaleta mazao kiwandani kwa karibu mwaka mzima. Hivyo viwanda vinakuwa na kazi ya kufanya kwa mwaka mzima na kufanya gharama za kusindika kupungua.
Viwanda ambavyo havinunui mazao watakuwa hawana gharama za riba ya mikopo wala gharama kutokana na kuibiwa mazao na wakati mwingine fedha. Meneja wa Mnyororo anaweza kusimamia mahusiano wakulima na watoa huduma.


