
KFS yafunza maafisa 59
NA TITUS OMINDE
VIHIGA MAAFISA 59 wa Kaunti ya Vihiga wamepokea mafunzo ya kijeshi kuhusu utawala wa uongozi kutoka idara ya mafunzo ya kijeshi ya chuo cha Londiani cha Shirika la Huduma za Misitu la Kenya (KFS).
Maafisa hao walipokea mafunzo kupitia ushirikiano kati ya chuo cha Londiani na utawala wa Vihiga.
Akihutubu wakati wa kuzinduliwa kwa huduma za maafisa hao mjini Mbale, mratibu mkuu wa chuo hicho, Prof Donald Ogweno alisema mafunzo yataboresha huduma za maafisa hao.
“Mafunzo ya kijeshi ambayo maafisa hawa wamepokea yataimarisha zaidi utendajikazi wao mbali na kuboresha nidhamu miongoni mwao” alisema.
Miongoni mwa mafunzo ambayo walipokea ni pamoja na maswala ya gwaride, nidhamu, utawala, uongozi, huduma za kwanza, ukachero miongoni mwa mafunzo mengine.
Akiwahutubia, Gvana wa Vihiga Moses Akaranga aliwataka kuimarisha uhusiano wao na umma ili kuwezesha utawala kuhudumia raia ipasavyo.
Alielezea matumaini ya maafisa hao kuwajibikia majukumu kutokana na mafunzo ya kina ambayo walipokea.
Hata hivyo, Bw Akaranga alionya maafisa husika dhidi ya kujihusisha katika visa vya ufisadi.
“Kaunti haina nafasi kwa ufasadi wewe kama askari au mtawala wa wadi ukipatikana utashtakiwa,’’ akasema. 


