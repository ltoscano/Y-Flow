Njombe isisahaulike uchumi wa viwanda
Nov 03, 2016

Wakati serikali ya awamu ya tano ikisisitiza kuwa Tanzania ielekee kuwa na uchumi wa viwanda, baadhi ya wananchi na wadau wa maendeleo wa mkoa wa Njombe wamependekeza kwamba mkoa huo pia usisahaulike.

Hii ni kutokana na kwamba mkoa huo una rasilimali nyingi, ambazo zingeuwezesha kuwa kituo cha viwanda mbalimbali ikiwemo vikubwa na vidogo, katika sekta za kilimo na misitu.

Wakizungumza na Raia Mwema kwa nyakati tofauti, baadhi wa wadau wa maendeleo wamesema kwamba, iwapo serikali inataka sekta ya viwanda kuwa na manufaa kwa taifa zima, basi suala la viwanda lisiangaliwe tu kwa mkoa wa Dar es Salaam na miji mikubwa, bali hata mikoa mipya na ile yenye uchumi mdogo. 

Mkoa wa Njombe ambao umetokana na kugawanywa kwa mkoa wa Iringa una rasilimali nyingi ambazo zingeweza kuchochea uanzishwaji wa viwanda vikubwa na vidogo, na hatua hii italeta neema kwa wananchi hasa uzalishaji wa ajira na kukuza kipato kwa wananchi.

“Tumeona nguvu kubwa la uanzishwaji wa viwanda umeelekezwa mkoa wa Dar es Salaam na mikoa mingine mikubwa kiuchumi lakini na sisi tunatakiwa kukumbukwa kwani tuna rasilimali za kutosha kuweza kuanzosha viwanda, si vidogo tu hata vikubwa,” alisema Mchungaji Jason Luhanzo, mdau wa maendeleo wa mkoa wa Njombe.

Akizungumza kwenye mahojiano na Raia Mwema, Luhanzo ambaye pia ni mkulima alisema kwamba mkoa huo una rasilimali nyingi ikiwemo matunda ya parachichi na nanasi, mazao ya chakula, yakiwemo mahindi, zao la chai na misitu mikubwa.

“Tumekuwa na viwanda vidogo vodogo ambavyo vimekuwa havikidhi mahitaji ya wakulima hali ambayo imesababisha mazao mengi ya kilimo na matunda kuozea shambani kutokana na kutokuongezewa thamani,” alisema Mchungaji Luhanzo.

“Tunasikia tu kwamba Tanzania inaelekea kuwa nchi wa viwanda lakini hatujaona jitihada zozote kwa mkoa wa Njombe.”

Kwa upande wa misitu, wakazi wa mkoa wa Njombe bado wanasema sekta hiyo ni ngumu kwani hakuna soko la uhakika la mbao na wasingependa kuuza malighafi kwani kuwepo na viwanda ingekuwa ni suluhisho.

Wanapendekeza kwamba, kwa kuwa mkoa huo ndio unaongoza kwa kuzalisha miti, hasa kwa wazalishaji wadogo, serikali ingeanzisha soko kubwa la mazao ya misitu ili kuyafanya mapato yanayotokana na mnyororo wa thamani wa zao hilo kubakia ndani na kunufaisha watu wengi hasa vijana. 

Hata hivyo, pamoja na kuwa ni mkoa wenye rasilimali nyingi, tatizo la miundombinu kama vile barabara, umeme na maji imekuwa changamoto kwa wazalishaji wadodo wadogo kwenye kilimo na misitu.

Kwa upande wa zao la chai, ambalo ndio tegemeo kuu la wananchi wa mkoa huo tangia nchi hii ipate uhuru, bado hali sio nzuri kwani bei wanayopata kutokana na kuuza zao hilo haiwasaidii kuendesha maisha yao.

Afisa masoko wa chama cha ushirika cha mkoa wa Njombe Rebecca Hepelwa amesema changamoto kubwa ni wazalishaji mbalimbali kushindwa kujiunga kwenye ushirika, hatua ambayo ingewawezesha kupata huduma za kibiashara.

Afisa huyo ameitaja changamoto nyingine kuwa ni ukosefu wa pembejeo za kilimo zenye ubora, hali ambayo inasababisha kuathiri uzalishaji wa mazao, hasa ya chakula yakiwemo mahindi, alizeti na maharage.

Pia, ukosefu wa elimu ya kilimo cha biashara pia imesababisha wazalishaji wengi kutumia nguvu nyingi katika uzalishaji na kuambulia mazao kidogo.

Hata hivyo chama hicho cha ushirika kinaendelea kutoa elimu kwa wazalishaji mkoa huo kujiunga na kilimo mkataba kwani ndio suluhisho kwa changamoto za masoko na huduma za mikopo na upatikanaji wa pembejeo bora.


