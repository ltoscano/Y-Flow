Majibu yatakapotumbuliwa visisahauliwe na vipele
Dec 10, 2015

RAIS wa Awamu ya Tano. John Magufuli amekuja na Operesheni Tumbua Majipu. Operesheni hii inatokana na ahadi zake wakati wa kampeni ambapo aliwaahidi Wa tanzania kufanya kazi ya kusafisha na kurekebisha mifumo mbalimbali ambayo imekuwa ni kikwazo kikubwa kwa mafanikio ya watu wetu. Operesheni hii tayari imeanza kuuma na kwa kweli kama mwendo wake utakuwa hivi hata majipu yaliyo sehemu ambazo haziwezi kuandikika magazetini itabidi yatumbuliwe bila kumwangalia mtu usoni au kwa soni.
Wa tanzania wanatarajia kuona vigogo ambao wamekula taifa letu bila ya huruma wakiamini kuwa wanahaki ya kula hivyo kwa sababu wameitwa kwenye kuwatumikia Wa tanzania wanawajibishwa bila kuwajali au kujali majina yao au nyadhifa zao. Wa tanzania wanategemea – kwa dalili ambazo wameziona hadi sasa – kuona kuwa watu ambao wanaitwa “watumishi” wananyang’anywa hisia ya kujiona kuwa hicho ni chao hivyo wanataka watumie wapendavyo popote, vyovyote na kwa lolote.
Tumeanza kuona dalili hizi za kutia matumaini; kuona watu wanaodaiwa au kushutumiwa kutumia ofisi zao vibaya wakisimamishwa kazi na kufikishwa kizimbani mapema iwezekanavyo. Ni matarajio yetu kuwa mwendo huu hautaisha sasa hivi kwani wapo wengine wengi ambao walipokalia vile viti vyao vya enzi kwenye zile ofisi zao zenye viyoyozi vya kutoka China huku wakiendesha magari yao (ya umma) ambayo mengine wameyabadili namba kinyemela nao pia watakutana na mkono huu wa sheria ili hatimaye watu waogope na kuheshimu ofisi hizi za umma.
Mwendo huu wa Magufuli usiishie kabisa kwa hawa “vigogo” kwani vipo “vijiti” ambavyo hukalia ofisi za ummana kana kwamba ni vigogo wa namna fulani. Hawa ni watumishi wa ngazi za chini ambao ndio hukutana na wananchi wengi kila siku. Wapo na wamekuwepo wale ambao wanapoingia kwenye ofisi zao huingia kwa nyodo na mbwembwe kana kwamba wanazimiliki. Watu hawa ambao wanalipwa mishahara na posho zao kutoka kwa kodi za watu wale wale ambao wanawabinulia midomo kana kwamba wanakuja na kinyaa maofisini humo.
Magufuli na watendaji wote wahakikishe kuwa Wa tanzania hawa wanapata heshima wanapoenda kutafuta huduma kutoka chombo chochote cha serikalini. Mambo ya kuangalia nyuso za nani ni nani yakome ili hatimaye Wa tanzania waone tofauti ya utawala uliopo sasa na zile zilizotangulia. Heshima hii ya utu wa Mtanzania ni lazima iwe katika ahadi za kwanza kabisa za mtumishi wa umma.
Hivi ni vipele ambavyo vinakera, vinaudhi, vinanuka na vinaharibu kabisa imani katika utendaji wa vyombo vya serikali. Vipele hivi vimekuwa sugu na kwa muda mrefu vimekataa dawa mbalimbali za kutibu. Vilikwepa “fagio la chuma” kama vilivyokwepa “zama za uwazi na ukweli”. Vipele hivi vimesalimika katika dawa ya “ari mpya, nguvu mpya na kasi mpya”. Magufuli naye asije akajikuta kidonge chake cha rangi mbili za “hapa kazi tu” kinaweza kuwa kama dawa ya chloroquine; kikajikuta kimekutana na vijidudu vilivyo katika mgomo wa kuondolewa na dawa hiyo.
Tunaamini hatua za Magufuli ambazo anapanga kuzichukua ili kurudisha heshima na ni dhamu kazini zinahitaji kuungwa mkono na mtu yeyote ambaye amechokwa na yaliyotokea huko nyuma. Hatua hizi zikiwemo kubadilishwa kwa sheria mbalimbali zinazohusiana na ajira (ya umma na binafsi) pamoja na taratibu mbalimbali za utumishi wa umma zinahitaji kuletwa mapema bungeni kabla moto huu wa Magufuli haujafulia. 
Tunataka – sijasema tunaomba kwani hatuwaombi watu tuliowaajiri kufanya kazi akiwemo Magufuli – walete mabadiliko hayo haraka na yale ya lazima ikiwemo yenye kusimamia mishahara, posho, na vitu vingine vyote vinavyoendana na ajira ili watumishi na wafanyakazi wajue kuwa siku mpya imefika na jana si leo tena!
Ni kwa sababu hiyo majipu yanapotumbuliwa hasa yale ambayo kila mtu anadhani yalikuwa ni makubwa basi vipele visije kusahauliwa. Ni rahisi wakati mwingine mtu kujaribu kuficha majipu lakini vipele havifichiki; kwani mtu atajifunua kuwa anavyo kwa jinsi anavyojikuna na Wa tanzania wamejikuna kwa muda mrefu wakisumbuliwa na vipele hivi! Dawa ya kuvimaliza na vikaisha ionekane kuwa imepatikana.
Hakutakuwa na nafuu katika maisha ya Wa tanzania ati kwa vile majipu yametumbuliwa; mabadiliko ya kweli yataonekana kwa vipele kutibiwa na ngozi ya mtu kuwa safi kabisa kama alama ya taifa safi lenye watu waadilifu. Kiasi kwamba hata kakitokea kakipele kamoja huko mbele ni basi mtu anajua kwa haraka nini kifanyike kabla hakijageuka na kuwa; Ukurutu.


