
Waajiri watakiwa kulipa madeni ya wafanyakazi

October 21, 2016

KATIBU Mkuu wa Chama cha Wafanyakazi wa Serikali na Afya Tanzania (TUGHE), Hery Mkunda, ametaka waajiri kuhakikisha wanalipa madeni ya wafanyakazi wao kwa wakati ili kuepusha kutowapa molari ya kazi na hata kuondoa malalamiko yanayojitokeza kazini.
Mkunda aliyasema hayo juzi wakati akizungumza na viongozi wa chama hicho katika hafla fupi ya makabidhiano ya ofisi, yaliyofanyika Makao Makuu ya TUGHE yaliyopo hapa baina yake na Katibu mstaafu John Sanjo.
Alisema anatambua kuwepo kwa changamoto ya malalamiko ya wafanyakazi na wanachama wake, hususan kwa kushindwa kulipwa madeni yao kwa wakati, kupandishwa madaraja na hata malipo ya muda wa ziada jambo ambalo linaathiri utendaji wa kazi. 
Katibu huyo aalisema kutokana na hali hiyo, amewataka waajiri hao kuanza kushughulikia malipo ya madeni na malalamiko mengine kwa wakati kabla hatua kali hazijaanza kuchukuliwa, ili kuwapa molari watumishi kufanyakazi zao kwa bidii.
“Tumepata dhamana kubwa ya kuchaguliwa na wanachama wetu ili tuweze kutetea maslahi na hata kutatua kero zao hivyo tupo, tutafanyakazi kikamilifu ili kusudi wanachama wa TUGHE na wafanyakazi kwa ujumla wapate haki na stahili zao kwa wakati,” alisema Mkunda.
Kwa upande wake Katibu mstaafu wa TUGHE, Sanjo, katika makabidhiano hayo alisema ameondoka katika chama hicho, huku akiacha wanachama 54,110 na kwamba amewataka viongozi wapya kuhakikisha wanawalinda na kuwatunza wanachama wao.
Sanjo, aliwataka viongozi hao kuendeleza ushirikiano kwenye utekelezaji wa majukumu yao ili kuwasaidia wanachama na wafanyakazi kwa ujumla katika kuwatatulia changamoto zao kwa wakati. 
Naye Mwenyekiti wa TUGHE taifa, Archie Mntambo aliwataka viongozi waliochaguliwa wawe wamoja katika kutekeleza majukumu yao, lengo likiwa ni utekelezaji wa madhumuni ya chama kulingana na mpango mkakati wa mwaka 2017/21.
Chama hicho kimepata viongozi wapya baada ya uchaguzi uliofanyika Septemba 28 na 30, mwaka huu ambapo Mntambo aliibuka mwenyekiti na Makamu wake ni Magreth Kajuju, huku Katibu Mkuu akiwa Mkunda.


