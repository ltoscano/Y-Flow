
St Anthony yakazia macho soka ya hadhi ya juu nchini
Na OSBORNE MANYENGO
KLABU ya soka ya St Anthony ambayo inapatikana katika eneo la Apokor Wilaya ya Teso Kusini Kaunti ya Busia, imenoa makali yake na sasa inalenga soka ya hadhi ya juu nchini. 
Timu hiyo (pichani) ambayo iliasisiwa miongo mitatu iliopita, imekuwa ikijizatiti kwenye mashindano ya eneo hilo na ikawa ya kutumainiwa na wenyeji ambao wanasema imebadilisha maisha ya vijana wao kwa kiwango kikubwa.
Ilipojitoma rasmi kwenye viwanja mnamo 1980, timu hiyo imekuwa na kauli mbiu katika kuhakikisha vijana wao wanapata maisha mazuri katika siku za baadaye, mbali na kujenga na pia kuinua viwango vya soka eneo hilo.
Kufikia sasa St Anthony inajivunia kuwa klabu pekee ya soka kutoka katika eneo hilo ambayo imehifadhi kombe la Madaraka kwa msimu mrefu. Klabu hiyo ilinyakuwa taji hilo kwa mara ya kwanza mnamo 2007 ambapo imeemdelea kulihifadhi hadi leo.
Ilishinda taji la Ambath mnamo 1998 mwaka mmoja tu baada ya kumpata kocha mpya, Vincent Otieng, huku ikipeperusha bendera ya ubingwa wa kombe la Teso South Amagoro Consituency Tournament mnamo 2006.
Imeweza kuhifadhi mataji kocho katika safari yake kwenye soka ya hadhi ya chini, wakati ambapo sasa inaanza kutupia macho soka ya hadhi ya juu nchini.
Mkufunzi Otieng anasema kuwa azima yao ni kuingia soka ya kitaifa kwa mda wa mwaka mmoja ujao. Iwapo watawezeshwa kupata udhamini, basi watasajili kusakata ligi ya mkoa msimu ujao.


