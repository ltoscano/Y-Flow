
Simba kicheko, Yanga mh

Imeandikwa na Grace Mkojera

Imechapishwa: 08 Septemba 2016

SIMBA jana ilizinduka na kupata ushindi wa mabao 2-1 dhidi ya Ruvu Shooting katika mechi iliyochezwa kwenye Uwanja wa Uhuru Dar es Salaam.

Wakati Simba ikipata ushindi huo, mahasimu wao mabingwa watetezi Yanga walikwama kuendelea na ushindi baada ya kutoka sare ya bila kufungana kwenye uwanja wa Nangwanda Sijaona Mtwara dhidi ya wenyeji Ndanda.
Simba ilianza ligi kwa ushindi wa mabao 3-1 dhidi ya Ndanda kabla ya kulazimishwa sare ya bila kufungana dhidi ya JKT Ruvu katika mechi ya pili wakati Yanga ikishinda mabao 3-0 dhidi ya African Lyon na jana kushindwa kutamba mbele ya Ndanda. 
Kwenye Uwanja wa Uhuru, Ruvu Shooting walikuwa wa kwanza kupata bao la kuongoza katika dakika ya 9 likifungwa na Abraham Mussa kwa shuti kali nje ya 18. Dakika mbili baadae Ibrahim Ajib aliisawazishia Simba bao hilo baada ya kuunganisha pasi ya Mohamed Hussein ‘Zimbwe Jr’.
Laudit Mavugo aliifungia Simba bao la pili katika dakika ya 48 baada ya kuunganisha pasi ya Ajib na kuujaza mpira wavuni. Katika mechi hiyo, timu zilishambuliana kwa zamu huku Simba ikitawala zaidi kipindi cha kwanza na kukosa mabao mengi wakiongozwa na Mavugo.
Shooting walilazimika kumaliza pungufu mechi hiyo baada ya Jabir Azizi kutolewa kwa kadi nyekundu kwa kumkata Mzamiru Yassin karibu na 18.
Kwenye uwanja wa Nangwanda Sijaona, timu zote zilishambuliana kwa zamu huku wachezaji wa Yanga ‘wa kimataifa’ wakionekana kushindwa kuipenya ngome ya Ndanda katika dakika zote 90 za mchezo.
Mwandishi Wetu Joachim Nyambo kutoka uwanja wa Sokoine Mbeya anaripoti kuwa Azam iliibuka na ushindi wa bao 1-0 lililofungwa na Michael Bolou dakika ya 60 katika mechi dhidi ya Prisons.


