
Tatizo la kucheza kwa ngozi ya kope
Kwenye makala yetu wiki hii tunaangalia hali ya jicho ambayo wengi wetu tumewahi kuihisi. Hali ambayo tunaitazama leo ni ile ya kuhisi ngozi inayofunika jicho au macho yako ikicheza.
Hii ni hali inayotutokea sisi wote na kuna sehemu ambako wamefikia hatua ya kutafsiri hali hiyo kama matokeo ya watu walio mbali na wewe "kukukumbuka" au "kutaja jina lako".
Tafsiri hizi zinatokana ukweli kuwa watu wengi wanaipata hali hii na watu wengi wanaifahamu. Hali hii huitwa kwa Kiingereza blepharospasm.
Tatizo hili ni hali ya ngozi inayofunika jicho kucheza bila ya mhusika kuwa na uwezo wa kuifanya ifanye hivyo au iache.
Hali hii ya ngozi ya jicho kucheza hutokea kwa muda mfupi na kuacha na baada ya muda mfupi hurudia tena kucheza na kuacha na kuendelea kufanya hivyo kwa wakati fulani kabla ya kuacha kabisa. Kwa watu wengi hali hii huendelea kutokea na kuacha kwa muda mfupi wa dakika kadhaa mpaka masaa kadhaa na hatimaye huacha kutokea kabisa. Hali hii huhusisha ngozi ya chini ya kope peke yake au ngozi ya juu ya kope la jicho na huwa haihusishi ngozi ya juu na ya chini kucheza kwa wakati mmoja.
Hali hii hutokana na kitendo cha kukaza na kulegea kwa misuli iliyo kwenye ngozi inayofunika jicho bila ya kuratibiwa na mwongozo wa mfumo wa fahamu. Hali hii ya misuli hutambulika kama myokymia. Kwa watu wengi sababu ya hali hii kutokea huwa hazifahamiki lakini kwa ujumla kuna sababu kama uchovu, msongo wa mawazo, matumizi ya pombe, uvutaji wa sigara, mwanga mkali, macho makavu, upungufu wa virutubisho hususani madini chumvi na mzio.
Hali ya kucheza kwa ngozi ya kope kwa kawaida huwa si ishara ya tatizo lolote kubwa lakini kwa wachache huweza kuwa ni ishara ya matatizo mbali mbali hasa kama inatokea mara kwa mara na kwa muda mrefu.
Hali hii huweza kuwa ishara ya matatizo yafuatayo ya macho; :: Kuvimba kwa ngozi ya kope :: Macho makavu :: Macho kuumia kutokana na mwanga :: Maradhi ya macho :: Mtoto wa jicho Pia, huweza kuwa dalili ya maradhi mengine makubwa ya mfumo wa fahamu kama vile; tatizo la kupooza upande mmoja wa uso kutokana na hitilafu kwenye mishipa ya fahamu, tatizo la misuli kutofanya kazi vizuri hivyo mtu kushindwa kutembea au kutumia misuli yake ya mwili, maradhi ya kukaza na kutetemeka kwa mwili au dawa mbalimbali.
Kwa kawaida hali ya kucheza kwa ngozi ya kope huwa si hali ya dharura inayohitaji matibabu ya haraka labda iwe imeambatana na dalili zifuatazo; :: :: Kucheza kwa zaidi ya wiki :: Misuli mingine mwilini nayo hucheza :: Hatua ya kufunga au ugumu wa kufungua Jicho kuwa jekundu, kuvimba, kutoa machozi Kwa watu wengi tatizo hili halihitaji vipimo vikubwa zaidi ya historia ya tatizo na uchunguzi wa kawaida.
Kwa kawaida hali ya kucheza kwa ngozi ya kope huisha yenyewe lakini kama inaendelea kwa muda mrefu au kama inajirudia mara kwa mara mbinu za kupunguza tatizo ni kutibu magonjwa uliyonayo, kula mlo kamili, kupunguza msongo wa mawazo, pata usingizi wa kutosha na punguza unywaji pombe. 


