Masheikh, maaskofu na dhambi ya ‘mapepo ya CCM’
Jul 31, 2014

KAPTENI mstaafu wa Jeshi la Wananchi Tanzania (JWTZ) na mbunge wa Mbinga, John Komba, katika kuomboleza kifo cha Baba wa Taifa, Mwalimu Nyerere, mwaka 1999, alitunga wimbo wenye kibwagizo: “Sasa twende wapi tukapate ushauri…twasema kwa heri baba, Mwalimu Nyerere”.
Miaka 15 baada ya kifo cha Mwalimu, nchi sasa haina mtu mwenye hadhi ya kuitwa mshauri au mpatanishi wa taifa! Kama yupo wasomaji nitajieni!
Na Wakristo wanajua fika umuhimu wa wapatanishi kwa kuwa kiongozi wao Kristo Yesu alisema: “Heri wapatanishi maana hao watamwona Mungu.” Nchi haina mpatanishi miongoni mwa watu waliotarajiwa. Haitashangazi kuwa hakuna wa kumwona Mungu!
Kama nchi ingekuwa na mpatanishi au wapatanishi na watu wenye hekima robo tu ya ile ya Mfalme Suleiman, isingeyumba kiuongozi kwenye masuala mazito kama ilivyo sasa.
Likitokea jambo zito la kitaifa lakini lenye kuhitaji mtu wa busara, hakuna anayejitokeza mpaka ashurutishwe na mkono wa siasa. Lakini sote tunajua ya kuwa wenye busara hawasubiri kuamriwa na mtu kufanya upatanishi.
Imekuwa staili ya Chama Cha Mapinduzi (CCM) na serikali yake sasa kuwaamuru viongozi wa kidini kuingilia kati na kutafuta suluhu ya migongano ambayo chanzo chake ni chama chenyewe na serikali yake.
Na kwa kuwa viongozi wa dini wanaamriwa kisiasa, hata ushauri wao hauwezi kuwa wenye mantiki na kusikilizwa na waumini wao.
Ni dhahiri kuwa waamini wa viongozi hao wanafahamu chimbuko la migogoro katika jamii, lakini baadhi ya maaskofu na masheikh wetu wanaonekana kujifanya hawafahamu.
Na inaeleweka kwa nini hata wabunge wa CCM walipokuwa wakirusha matusi ya kitandani ndani ya Bunge la Katiba hakuna hata mchungaji, askofu wala sheikh mmoja, miongoni mwa wajumbe wa bunge hilo, aliyeitwa kukemea ‘pepo la matusi’ kutoka vinywani mwa wajumbe hasa wa CCM!

Maana pepo hilo ni la CCM, nani wa kulitoa?
Msomaji jiulize: Ilipotokea migogoro ya kujitakia ya nani achinje ng’ombe, ni kiongozi gani wa serikali aliitwa kusuluhisha? Iweje leo migogoro ya kisiasa wanaitwa maaskofu na masheikh kutafuta suluhu ambayo hata hivyo hatma yake iko kwa wale waliowaomba viongozi hao wa dini?
Jiulize tena: Zilipozuka kashfa kibao kuanzia ya EPA hadi za Richmond, Meremeta na Kagoda, na hata ya sasa ya Tegeta Escrow Account, kuna kiongozi wa dini aliyeitwa au ameitwa kuwa msuluhishi?
Je, si kweli kwamba badala yake wametaka Mkaguzi na Mdhibiti Mkuu wa Fedha za Serikali (CAG) na TAKUKURU ndiyo wachunguze?
Hivi hawa viongozi wa dini wanadhani kwa nini migogoro ya kijamii kama hii ya ufisadi unaoleta umaskini wa kutupwa miongoni mwa waumini wao hawaitwi kuingilia kati wala ‘kukemea mapepo’ yake isipokuwa tu kwenye siasa za mvutano kuhusu Katiba mpya?
Kama wanaaminiwa kwa kuwa wana waumuni wengi na kuwa watasikilizwa, kwa nini huwa hawahusishwi katika kutatua migogoro mingine kama vile ya ardhi na ya ufisadi mwingine?
Hivi wamewahi kuombwa na Rais, Waziri Mkuu, wakuu wa mikoa au wilaya ‘kuwaombea mafisadi’ kama ambavyo sasa wanaombwa ‘kuwaombea’ baadhi ya wajumbe wa Bunge la Katiba?
Masheikh na maaskofu wetu hawajiulizi kwa nini kuna mipaka ya kuhitajiwa kwao? Sisi waaumini wao tunafahamu kwa nini wanaombwa pale wanasiasa wanapoona inafaa ‘kusukumia kesi ya nyani kwa tembo kuliko ngedere’!
Inafaa masheikh na maaskofu wetu kutambua ya kuwa wanachofanya wanasiasa hao wanaowahitaji wakati wa shida zao ili kuwasukumia mzigo wao huku wakitabasamu, ni kuwatia upofu wasione upande wa pili wasiotaka wauone.
Wanataka masheikh na maaskofu wetu wawe bize kuwahubiria akina UKAWA na wenyeji wa Mtwara kukubali hoja za gesi lakini sio mafisadi kumrudia Mungu; maana baadhi yao wanapokea pesa zao na kunywa soda na sambusa zao!
Kwa mfano, kilio cha wananchi wa Mtwara kuhusu kupewa fursa katika mradi wa gesi asilia hakiwezi kutatuliwa kwa maombi yao na novena wala duwaa au itikaf!
Nani kasahau kwamba CCM na serikali yake iliingia gharama ya kuwasafirisha masheikh na maaskofu kwenda Mtwara na kurudi Dar es Salaam eti wakajionee wenyewe jitihada za serikali kuwezesha wananchi wa Mtwara na kuwapoza wasiendelee kudai wanachodai?
Kila kituo walichopita wakati wa ziara hiyo, masheikh na maaskofu walitoa sala na duwaa kuhusu mradi wa gesi! Lakini je; tatizo la msingi ambalo ni wakazi wa Mtwara kutonufaika kwanza na gesi hiyo limekwisha?
Umepata kusikia Rais Obama wa Marekani au Waziri Mkuu wa Uingereza, David Cameron au kiongozi wa Iran anawaalika viongozi wa kidini kujadili kuhusu mparaganyiko wa uchumi duniani, au tufani au upigaji risasi raia au jinsi ya kuipiga Israeli?
Hapana, na sababu ni kwamba hizo ni kazi za wanasiasa na si za viongozi wa dini. Kazi za kiongozi wa dini ni kuwahubiria watu wasitende dhambi na kama wakifanya basi watubu.
Inakuwaje basi viongozi wa kiroho hapa Tanzania wakubali kuingizwa mkenge na CCM na serikali yake ili tu wawatumie kutatua migogoro wanayoisababisha wao, na wakati huo huo wafumbe macho kwa ufisadi mwingine unaotendwa?
Ni hivi: CCM na serikali yake inataka kuwatumia ili waendelee kufumba macho, na pia ili wawafumbe macho waumini waumini wao wasione dhambi za ufisadi zinazotesa zaidi maisha ya waumini wao!
Kwa nini sheikh au askofu atumie muda wake kujadili suala la UKAWA kurudi bungeni bila masharti badala ya kutumia muda huo (ikibidi) kugombana na wanasiasa waliokwiba pesa kiasi cha kuwafanya wajane na watoto yatima wa nchi hii washindwe kuendelea na masomo kwa kukosa Sh. 20,000 tu za michango ya shule kutokana na pesa za walipakodi kufisadiwa kuanzia ngazi za kijiji, kata, halmashauri na wizarani?
Kama masheikh na maaskofu wetu wanawapenda waumini wao, kwa nini wasiwashauri CCM kuwa badala ya kutengeneza mabango na skafu kwa mamilioni na opena za kufungulia bia wasitumie pesa hizo kutengeneza madawati kila kijiji?
Katika Tanzania yetu vijiji vingi vina nyumba za mbavu za mbwa (hasa Ulanga na Kilombero) lakini inashangaza ya kuwa kwenye fito kuna mabango ya picha kubwa za CCM za wagombea udiwani, ubunge na rais!
Ukifanya majumuisho utagundua kuwa mapicha hayo yamegharimu mamilioni ya fedha kuyatengeneza – mamilioni ambayo yangeweza kabisa kutumika kutengeneza madawati au hata kuwasomesha watoto wa familia maskini au yatima.


