
Mbunge Chadema awashirikisha CCM
Joseph Lyimo, Mwananchi jlyimo@mwananchi.co.tz
Simanjiro. Mbunge wa Simanjiro (Chadema) mkoani Manyara, James ole Millya amesema ili kuhakikisha wanapiga hatua kwenye huduma za jamii, anakusudia kuanzisha kamati ya wadau wa maendeleo itakayoongozwa na aliyekuwa Mkuu wa Mkoa wa Singida, Dk Parseko Kone.
Dk Kone ni miongoni mwa makada wa CCM waliochaguliwa na mbunge huyo kushirikiana nao kuwaletea maendeleo wakazi wa jimbo hilo.
Akizungumza na wakazi wa Naberera juzi, Millya alisema hawezi kuwaweka kando wasomi wa Simanjiro, hivyo atawakumbatia kwa kuwa jimbo hilo haliwezi kuendelea bila ushirikiano wa wadau wenye maono ya kulifikisha mbali kwa maendeleo. 
Mbunge huyo alisema miongoni mwa wadau wa maendeleo na wasomi watakaokuwa kwenye kamati hiyo ambayo haitajali itikadi za kisiasa ni Mkuu wa Wilaya ya Kakonko mkoani Kigoma, Peter Toima na Katibu wa Chadema wa Wilaya ya Simanjiro, Frank Oleleshwa.
“Siwezi kuwakataa wasomi wa Simanjiro kwani tutashirikiana nao tupate maendeleo. Nataka mwisho wa siku ukifika uchaguzi kama kunipa (kura) mnipe ninyi wenyewe na kama kuninyima mninyime wenyewe,” alisema.
Diwani wa Kata ya Naberera, Haiyo Mamasita, alisema uchaguzi umepita na kinachotakiwa ni kuhakikisha maendeleo ya wananchi yanapatikana, ikiwamo huduma muhimu za maji, elimu na afya.
“Changamoto kubwa iliyopo ni kuhakikisha suala zima la elimu linafanikiwa kwenye kata yetu ya Naberera, nitahakikisha wanafunzi waliokuwa wanakosa hiyo fursa wanafanikiwa,” alisema.


