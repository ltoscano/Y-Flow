
Elimu ya viwango vya ubora kwa wakulima iendelezwe

Imeandikwa na Arnold Swai

Imechapishwa: 26 Septemba 2016

HIVI karibuni Shirika la Viwango Tanzania (TBS), liliwapa wakulima wa kahawa na maua mafunzo ya matumizi ya viwango vya ubora katika kuboresha uzalishaji endelevu wa mazao, lengo likiwa kuhakikisha wanapata tija na kutunza mazingira wakati wote wanapoendesha kilimo chao.

Mafunzo hayo yaliyoandaliwa kwa ushirikiano wa Shirika la Umoja wa Mataifa linaloshughulikia utunzaji wa mazingira (UNEP), yalitolewa mjini Moshi na kuamsha ari kwa wakulima wa mazao hayo kuendesha kilimo bora chenye manufaa, badala ya kutumia nguvu nyingi kuzalisha mazao ilimradi.
Katika mafunzo hayo yaliyofunguliwa na Kaimu Mkurugenzi Mkuu wa TBS, Dk Egid Mubofu, wakulima walipata fursa ya kujua namna wanavyoweza kutawala soko la ndani na la kimataifa kwa kuendesha uzalishaji wa kahawa na maua unaozingatia viwango vya ubora vinavyotakiwa.
Aidha, walipewa elimu ya jinsi matumizi ya viwango vya ubora wa bidhaa wanazozizalisha yanavyoweza kuwapa faida zaidi ya waliyozoea kuipata, ikiwa ni pamoja na kujuzwa kuhusu nafasi wanayokuwa wamejitengenezea kibiashara wakati huu nchi inapogeukia uchumi wa viwanda. 
Dk. Mubofu aliwasisitizia wakulima wa kahawa na maua kuwa uzalishaji endelevu wa mazao hayo utawezekana na kuwanufaisha, ikiwa wataamua kukubali kuachana na kilimo cha mazoea kisichozingatia viwango vya ubora.
Aliwaeleza kuwa kokote duniani uzalishaji wenye tija huanzia shambani kwa kutumia mbolea zilizothibitishwa ubora pamoja na kuzingatia matumizi ya viwango katika hatua mbalimbali za kuzalisha bidhaa, kabla ya kuziingiza sokoni. Kwa mujibu wake, kilimo cha kahawa, maua na mazao mengine ya biashara kinapoendeshwa kwa kuzingatia viwango vinavyotakiwa hakiwezi kumwangusha mkulima.
Aliwataka wasibaki nyuma wakati uchumi wa viwanda unapoendelea kujengeka nchini na hata unaposhika kasi, kwa kuwa kilicho bora ndicho kitakachoweza kustahimili ushindani sokoni.
Dk Mubofu pia aliwaeleza wakulima wa mazao hayo kuwa umakini wa Serikali ya Awamu ya Tano chini ya Rais John Magufuli ndio unaozifanya taasisi za Serikali, ikiwemo TBS kuongeza umakini zaidi sokoni na viwandani, kuhakikisha wasiozingatia viwango vya ubora hawapati nafasi kuingiza mazao au bidhaa hafifu sokoni.
Alisema lengo ni kuhakikisha mtumiaji wa soko la ndani haidhuru afya yake kwa kununua na kutumia kisicho bora, huku mazingira yakiendelea kutunzwa.
Kwa maelezo yake, mikakati hiyo ya Serikali inatekelezwa kwa wadau wote wakiwemo wakulima, ndio maana wao kama shirika la viwango nchini wameona umuhimu wa kuhakikisha wanawapa mafunzo kuhusu uzalishaji wa mazao unaozingatia viwango vya ubora.
Aliwakumbusha kuwa faida wanayoipata kwa kilimo bora na kutengeneza bidhaa bora zinazotokana na mazao yao hayo ni zao na taifa, kwa kuwa wataweza kulipa kodi inayotakiwa wanapokuwa na uhakika wa kuuza.
Hata hivyo, wakulima waliozungumza na gazeti hili kwa nyakati tofauti walionesha kuhitaji zaidi elimu hiyo ya viwango si tu katika mafunzo ya msimu mmoja mmoja, bali wakati wote nafasi hiyo inapopatikana, ili kuwa na kumbukumbu ya mambo muhimu yanayotakiwa kufuatwa kuhakikisha hawavipi kisogo viwango vya ubora.
Walionesha shauku ya kutaka kufanya vizuri zaidi katika kilimo na hatimaye kupata tija, lakini wakaonesha hofu pia kuhusu upatikanaji wa taarifa za viwango vipya, wakieleza kuwa mara nyingi habari kuvihusu huwafikia walio mijini au kwenye maeneo ambapo mawasiliano ni mazuri na si ndani ya vijiji ambako ndiko kilimo huendeshwa kwa silimia kubwa.
Alichokieleza Dk Mubofu kina mantiki kwa wakulima kwa sababu safari yetu kama nchi ni kuelekea kwenye uchumi wa viwanda ambao kwa asilimia kubwa unategemea malighafi bora kutoka shambani.
Jambo la msingi wakulima wanalopaswa kulifanya sasa ni kuhakikisha hawaendekezi kilimo holela bali kuzingatia matakwa ya masoko, ambayo ni pamoja na ubora utakaomfanya mnunuzi kuiona thamani ya fedha yake kwenye bidhaa au mazao anayonunua. Pia, ninaishauri TBS iangalie namna ya kuwafikia wakulima kwenye vijiji vyote hata kama ni kwa kuwafuata na kuzungumza nao uso kwa uso ili wasipitwe na tarifa muhimu za viwango.


