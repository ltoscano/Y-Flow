
Simon Group walalamika ufilisi wa TIB

Imeandikwa na Mwandishi Wetu

Imechapishwa: 20 Oktoba 2016

KAMPUNI ya Simon Group Ltd imesema imesikitishwa na hatua ya Benki ya Maendeleo (TIB) kutangazwa kuwekwa chini ya ufilisi kutokana na mkopo wa kiwanda cha kukamua mafuta ya mbegu za pamba cha New Era Cotton Oil Mill cha jijini Mwanza wakati kulikuwa na majadiliano ya kulipa mkopo wa Sh bilioni 2.8. 

Aidha, imesema si sahihi kuihusisha hatua hiyo na biashara zake, ikiwamo Kampuni ya Usafiri Dar es Salaam (Uda) ambayo ina hisa nyingi katika mradi wa mabasi ya haraka katika Jiji la Dar es Salaam (Udart); ikisema kila kampuni inaendeshwa kwa mujibu wa sheria na inapodaiwa, mali hukamatwa zile zinazohusiana na kampuni husika.
Mkurugenzi Mtendaji wa Simon Group Limited, Robert Kisena alisema jana Dar es Salaam kuwa yalikuwapo majadiliano ya kulipa mkopo huo ambayo yalifikia mahali pazuri Mei mwaka huu na kwamba mara zote, kampuni hiyo imekuwa tayari kulipa mkopo huo na imeshangazwa na hatua ya TIB kuiweka chini ya uangalizi wa Kampuni ya Uwakili ya NexLaw kama njia ya kuelekea kuifilisi kampuni hiyo.
“Hatujawahi na wala hatuna mpango wa kukataa kulipa deni hili. Kampuni imekuwa katika mazungumzo na TIB ya kulipa deni hilo na yalifikia mahali pazuri, hivyo tumeshangazwa na hatua iliyochukuliwa ambayo inaweza kuonesha kuwa hatuna nia ya kulipa deni,” alisema Kisena na kuongeza: “Pia si vyema kuhusisha hatua hiyo na masuala ya Udart na BRT, haya ni mambo mawili yasiyohusiana. Kila moja liko katika uendeshaji wake na hata kisheria, kampuni inapokuwa na matatizo mali zinazoshikiliwa ni zile zinazohusiana na kampuni husika.
Akifafanua kuhusu deni hilo, Kisena alisema lilitokana na kampuni kukopa TIB mwaka 2008 kutokana na ununuzi wa kiwanda kilichokuwa mali ya Nyanza Cooperative Union (NCU) ambacho awali walikuwa wakikiendesha kwa kukikodisha.
Alisema katika mkopo huo walichangia Sh milioni 300 na TIB Sh bilioni 2.8.
Alisema hata hivyo, mwaka huo 2008 kulitokea mdororo wa uchumi ambao ulisababisha kushuka kwa biashara kutokana na bei kuwa chini na pia kukosekana kwa malighafi kutokana na NCU na Chama cha Ushirika Mkoa wa Shinyanga (SHIRECU) kusimamisha uzalishaji wake.
Juzi katika vyombo vya habari NexLaw ilisema kuanzia Oktoba 11, mwaka huu TIB imewateua wanasheria Ayoub Matafya na Nuhu Mkumbukwa kuwa wasimamizi wa Simon Group Ltd kutokana na mkopo huo wa mwaka 2008.


