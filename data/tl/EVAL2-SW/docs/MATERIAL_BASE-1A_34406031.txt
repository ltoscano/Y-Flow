
Wafanyabiashara wa kontena 100 wamiminika kukaguliwa

Imeandikwa na Shadrack Sagati

Imechapishwa: 19 Oktoba 2016

WAKATI wafanyabiashara waliotorosha kontena 100 bandarini waliendelea kujisalimisha jana, Shirika la Viwango (TBS) limefafanua kuwa halijaanzisha tozo mpya kwa waagizaji wa bidhaa kutoka nje ya nchi. 

Akizungumza jana na gazeti hili, Kaimu Mkurugenzi Mkuu wa Shirika la Viwango (TBS), Dk Egid Mubofu alisema kwa kuwa siku ya mwisho ya kukaguliwa kwa kontena hizo ilikuwa jana kama ilivyotangazwa na waziri, wao watafanya kazi hadi usiku ili kuwahudumia wafanyabiashara watakaojitokeza jana kukaguliwa.
“Siwezi kukwambia ni kontena ngapi tumeshazikagua, ila kesho nitakuwa kwenye nafasi ya kutoa idadi kwa kuwa leo tutafanya kazi hadi usiku ili kuwahudumia watakaojitokeza,” alisema Dk Mubofu.
Alisema pia atawasiliana na Waziri wa Viwanda, Biashara na Uwekezaji, Charles Mwijage kujua hatua zitakazochukuliwa kwa wafanyabiashara watakaoshindwa kukaguliwa ndani ya muda uliowekwa.
Mwijage alitoa siku tano kwa wafanyabiashara wanaodaiwa kutorosha kontena 100 bila kukaguliwa wahakikishe wanawasilisha kontena zao ili zikaguliwa na kujua kilichomo kwenye kontena hizo.
Alitoa msamaha kwa watakaojitokeza wasichukuliwe hatua stahiki za kisheria, bali watalazimika kulipia tozo ya asilimia 15.


