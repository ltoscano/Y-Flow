
Uhakiki wa riwaya ya Takadini
Takadini ni riwaya iliyoandikwa na Ben Hanson. Inaelezea maisha ya jamii za Kiafrika na tamaduni zao.
Lengo kubwa la mwandishi ni kuwamulika watu wanaoshikilia mila na desturi mbaya zilizopitwa na wakati. Kwa namna ya pekee riwaya hii inaelezea namna jamii za Kiafrika zinavyowatenga, kuwakandamiza na kuwanyanyapaa watu wenye ulemavu.
Mwandishi amemtumia mhusika Takadini mwenye ulemavu wa ngozi kama kiwakilishi cha walemavu ambao hukumbwa na adha mbalimbali katika jamii.
Adha hizo ni matokeo ya mila, desturi na dhana potofu za jamii dhidi ya watu wenye ulemavu. Ukweli huo unadhihirika bayana kwa namna mwandishi alivyomchora mhusika Takadini. Maisha aliyopitia yametawaliwa na ubaguzi, unyanyapaa na kudharauliwa. FANI:
(i) Muundo Katika kuiunda riwaya hii, mwandishi ametumia muundo wa moja kwa moja (msago). Visa na matukio vimepangwa kwa kuanzia na tukio la kwanza na kuishia na tukio la mwisho. Mwandishi amemchora Sekai anapata ujauzito, anajifungua mtoto wa kiume ambaye ni Sope (mlemavu wa ngozi), anatoroka na kwenda kuishi uhamishoni. Takadini anakua na kuoa na hatimaye wanarejea kijijini kwao. 
(ii) Mtindo Mwandishi ametumia mitindo mbalimbali kama ifuatavyo:
-Katika baadhi ya matukio mwandishi ametumia mtindo wa majibizano ili kudhihirisha uhalisia wa wahusika.
Kwa mfano: “Je, na yule mbuzi wako uliyepewa na Baba Makwati amekupatia watoto wangapi?” “Tangu nimpate ni miaka miwili tu na tayari ana watoto wawili na bado anatarajia mwingine.” (uk 1)
Majibizano haya yanafanyika baina ya wahusika Dadirai na Rumbidzai ambao ni wake wa Makwati.
Pia, majibizano yanapatikana uk 40. -Mwandishi ametumia mtindo wa nyimbo kulingana na matukio husika. Mathalani, tunamuona mhusika Rumbidzai akiimba wimbo wa kumkejeli Sekai:
“Mashamba yetu yamelimwa Mbegu nazo zimepandwa Zimechipua na kumea…” (uk 2) Mhusika Sekai naye anaimba wimbo unaoonyesha mapenzi aliyonayo kwa mwanae Takadini:
“Nimeteseka sana Na nimekusubiri sana Kukukaribisha katika maisha yangu Kamwe sitawaacha wakuue…” (uk34)
Vilevile, nyimbo nyingine zimejitokeza katika kurasa za 57 na 90.
-Mtindo wa monolojia umetumiwa pia na mwandishi. Hii ni mbinu ya mtu kuongea na nafsi yake. Kwa mfano, mhusika Sekai amechorwa akiongea peke yake:
“…Sekai alijinong’oneza peke yake. ‘Mababu zangu wamenitimizia ombi langu kuu. Sasa wake wenzangu wataniheshimu kama mke wa kwanza.
Hata wakwe zangu watakoma kumwambia mume wangu anirejeshe kwetu…’” (uk1)
Matumizi ya monolojia yanajitokeza pia kwa mhusika Shingai pale anapokuwa na mjadala mkali moyoni mwake (uk 113). Pia ukurasa wa 107.
Mwandishi ametumia pia mbinu ya usimulizi. Hili linajidhihiri pale mhusika baba Kutukwa alipotoa simulizi yake:
“Miaka mingi iliyopita wakati ningali mdogo, mizimu ilinichagua nipige mbira…” (uk 82- 83) 


