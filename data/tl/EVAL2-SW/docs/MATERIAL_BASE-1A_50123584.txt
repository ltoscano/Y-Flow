
Wawekezaji watakiwa kulipa kodi

Imeandikwa na Mwandishi Maalumu, Serengeti

Imechapishwa: 10 Oktoba 2016

SERIKALI wilayani Serengeti mkoani Mara, imewataka wawekezaji kulipa kodi na kuchangia katika shughuli za maendeleo ndani ya wilaya hiyo. 

Hayo yamejiri katika katika kikao cha wadau wa maendeleo kilichoitishwa na Mkuu wa Wilaya ya Serengeti, Nurdin Babu alipozungumza na wawekezaji waliopo wilayani humo kwenye ukumbi wa mikutano wa halmashauri.
Aidha, Babu amesikitishwa na kitendo cha wawekezaji waliopo katika wilaya hiyo, kutochangia katika shughuli za maendeleo hali kadhalika wahusika wakuu wa kampuni hiyo kutojitokeza wanapohitajika.
Mwenyekiti wa Halmashauri ya Wilaya ya Serengeti, Juma Keya amezitaka kampuni zenye kambi za utalii wilayani humo, kulipa kodi na tozo stahiki kwa serikali ili kuiwezesha serikali kupitia halmashauri kutoa huduma bora kwa wakazi wa wilaya hiyo.
Aidha, ameziomba kampuni zenye kambi za utalii katika Hifadhi ya Taifa ya Serengeti, kuajiri watu kutoka wilayani humoi.
“Naamini Serengeti wapo vijana wenye sifa za kuajiriwa katika kampuni za utalii hifadhini,” alisema mwenyekiti huyo.
Mkurugenzi Mtendaji wa Halmashauri ya Wilaya ya Serengeti, Juma Hamsini alimpongeza mkuu wa wilaya kwa juhudi anazofanya kuhakikisha ujenzi wa hospitali ya wilaya unakamilika na akashauri iundwe kamati itakayowajumuisha wahifadhi pamoja na kampuni za utalii kushughulikia suala la ukamilishaji wa ujenzi huo.
Halmashauri ya Wilaya ya Serengeti, ilianzisha mradi wa Ujenzi wa Hospitali ya Wilaya mjini Mugumu kuanzia mwaka wa fedha 2007/2008 ili kuimarisha huduma kwa wagonjwa wanaopewa rufaa kutoka vituo 54 vya huduma ya afya vilivyopo wilayani humo na wale wanaotoka katika mji wa Mugumu na vijiji jirani.
Aidha, wazo la kujenga hospitali hiyo liliungwa mkono na Rais wa Awamu ya Nne, Jakaya Kikwete baada ya kuona umuhimu wa ujenzi wa hospitali hiyo ili kutoa huduma kwa jamii na wageni wajao nchini kutembelea vivutio vya kitalii vilivyoko jirani na Mji wa Mugumu, hasa Hifadhi ya Taifa ya Serengeti.
Mpaka sasa ujenzi wa Hospitali ya Wilaya umekwama kutokana na halmashauri kutopata fedha kukamilisha ujenzi wa hospitali.


