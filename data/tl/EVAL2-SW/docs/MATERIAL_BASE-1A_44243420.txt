
Wakulima wataka NFRA kuongeza kiwango cha ununuzi wa nafaka

Imeandikwa na Mwandishi Maalumu, Nyasa

Imechapishwa: 15 Oktoba 2016

MKUU wa wilaya ya Nyasa, Isabela Chilumba amesema shughuli ya ununuzi wa mahindi katika wilaya hiyo inaenda vyema. 

Aidha alisema kwamba wakulima wanaitaka serikali iongeze kiwango cha ununuzi kutoka gunia 500 hadi 1,000 ili wakazi wengi waweze kuona tija ya kilimo chao. 
Mahindi hayo yamekuwa yakinunuliwa kupitia vituo 25 vilivyowekwa na Wakala wa Taifa wa Hifadhi ya Chakula (NFRA) Mkoa wa Ruvuma.
Chilumba alisema hayo wakati akitoa taarifa kwa Mkuu wa Mkoa wa Ruvuma, Dk Binilith Mahenge ambaye alikuwa katika ziara ya wilaya hiyo.
Naye Kaimu Meneja Ramadha Nondo alisema hatua ya kwanza ya kununua mahindi tani 12,000 mkoani hapa limekamilika, hivi sasa hifadhi ya chakula inasubiri fedha za awamu ya pili ili zoezi la ununuzi liendelee. Katika ununuzi huo NFRA ilitumia shilingi bilioni sita. 
Mkuu wa Mkoa wa Ruvuma, Dk Mahenge alipongeza juhudi zinazoendelea za kununua mahindi na kuwataka wasimamamizi kuwa makini kwa kuweka vizuri chakula hicho ili kiwe katika ubora unaokubalika muda wowote kitakapohitajika.
Mkoa wa Ruvuma umepewa uwezo wa kununua tani 22,000 za mahindi, lakini wananchi kwa ujumla wao wanaitaka serikali kuongeza kiwango hicho kufikia tani 50,000.


