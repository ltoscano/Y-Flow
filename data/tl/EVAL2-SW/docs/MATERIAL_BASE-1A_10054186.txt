Wabunge wataka Kariakoo liwe eneo huru la biashara

Imeandikwa na Waandishi Wetu, Dodoma

Imechapishwa: 03 Novemba 2016

SERIKALI imeshauriwa kulifanya eneo la Kariakoo, Dar es Salaam kuwa eneo huru la biashara, ambapo kitakachoingia eneo hilo hakitatozwa kodi, bali kitakachonunuliwa na kutoka eneo hilo, ndicho kitozwe kodi.

Imeelezwa hatua hiyo itasaidia kuchochea wafanyabiashara ndogo kuendelea kufanya na kukua kibiashara. Ushauri huo ulitolewa bungeni jana na Mbunge wa Kigoma Mjini, Kabwe Zitto wakati akichangia mjadala wa Mapendekezo ya Mpango wa Maendeleo wa Taifa kwa mwaka 2017/2018 na mwongozo wa kuandaa mpango wa bajeti ya serikali kwa mwaka 2017/2018.
Alisema wafanyabiashara ndogo katika eneo la Kariakoo wanateseka na bado hawaelewi kuhusu kipindi hiki cha mpito cha kuelekea Tanzania ya viwanda.
“Tuwawezeshe kupata ujuzi hawa waweze kupanda kibiashara kwa kuifanya Kariakoo Free Trade Area (eneo huru la biashara),” alisema Zitto. 
Juzi, Mbunge wa Nzega Mjini, Hussein Bashe alizungumzia suala hilo, na kuitaka serikali katika kutekeleza mpango wake ujao, ilitazame eneo la Kariakoo kama eneo huru la biashara na bidhaa zote zitakazotoka nje zilipwe ushuru, lakini zikiingia ziwe huru.
Bashe kama alivyogusia Zitto, alitaka serikali isishughulike na miradi itakayowayumbisha wafanyabiashara wazawa kama mradi wa soko la bidhaa za China uliopangwa kujengwa eneo la Kurasini.
Mradi huo wa Kurasini mwaka jana haukupokewa na Taasisi ya Sekta binafsi (TPSF), Umoja wa Wafanyabiashara Tanzania (JWT) na wadau wengine kwa madai kuwa, utaua biashara za wafanyabiashara wadogo.
Katika hatua nyingine, Mbunge wa Mtambile, Masoud Abdallah Salim (CUF) akichangia mpango huo jana, aliitaka serikali iimarishe usafiri wa majini kutoka Dar es Salaam kwenda mikoa ya Lindi na Mtwara ili kuwaondolea wananchi kero ya kutegemea usafiri wa barabara pekee.


