Katiba:2/3 yagoma
Apr 23, 2014

KUNA taarifa kuwa Sheria ya Mabadiliko ya Katiba, imepangwa kufanyiwa marekebisho wakati wa vikao vya Bunge la Bajeti, ili pamoja na mambo mengine, kulegeza masharti yanayohusu namna ya kupitisha ibara za Rasimu ya Katiba na hatimaye Katiba rasmi itakayopigiwa kura ya maoni.
Mabadiliko hayo yatahusu sura ya 83 ya Sheria hiyo toleo la mwaka 2014, ambayo ndiyo iliyounda Tume ya Mabadiliko ya Katiba na Bunge Maalumu la Katiba, yakilenga Ibara 26 (2) ya sheria hiyo ambayo inaweka masharti kwa Bunge Maalumu la Katiba.
Ibara hiyo ya 26 (2) inasema: “Ili Katiba inayopendekezwa iweze kupitishwa katika Bunge Maalumu, itahitaji kuungwa mkono kwa wingi wa theluthi mbili ya idadi ya wajumbe wote wa Bunge Maalumu kutoka Tanzania Bara na theluthi mbili ya idadi ya wajumbe wote wa Bunge Maalumu kutoka Zanzibar.”
Akizungumzia kuhusu mpango huo ambao unapingwa na wajumbe wa Bunge Maalumu la Katiba wanaojitambulisha kupitia kundi lao la UKAWA (Umoja wa Katiba ya Wananchi), Katibu Mkuu wa Chama cha Demokrasia na Maendeleo (CHADEMA), Dk. Wilbroad Slaa alisema huo ni mpango haramu unaozidi kuvuruga mchakato wa Katiba Mpya.
Dk. Slaa alisema kiini cha mabadiliko hayo ni Chama cha Mapinduzi (CCM) kukosa idadi inayotosheleza masharti ya theluthi mbili kwa wajumbe kutoka Zanzibar na awali, walijiamini wanaweza kupata idadi hiyo kwa kuwarubuni kwa kuwanunua baadhi ya wajumbe wa Zanzibar kutoka Chama cha Wananchi (CUF) lakini mpango wao huo umegonga ukuta.
“CCM hawana theluthi mbili Zanzibar, na ili watimize idadi hiyo ya kisheria kupitisha vifungu vya Katiba ni lazima wapate wajumbe 16 kutoka upande mwingine wa CUF. Walijipanga kuwanunua wajumbe wa CUF lakini kwa sasa mbinu yao hiyo imefeli.
“Walichoamua sasa hawatapiga kura kupitisha sura ya kwanza na sura ya sita ya Rasimu ya Katiba kama walivyojadili, watasubiri hadi katika Bunge Maalumu la Katiba mwezi Agosti, lakini watatumia Bunge la Jamhuri wakati wa vikao vyake vya bajeti kufanya marekebisho ya Sheria ya Mabadiliko ya Katiba. Katika marekebisho watakayofanya wataondoa masharti hayo ya theluthi mbili,”
“Sasa hii haikubaliki. Ni sawa sawa na timu ya Yanga inacheza na timu ya Brazil mjini Dar es Salaam na kwa sababu Yanga inacheza nyumbani, basi inataka kubadilisha sheria za mchezo katikati ya mechi. Haiwezekani na hatuwezi kukubaliana na suala hili,” alisema Slaa, mmoja wa viongozi wenye ushawishi mkubwa katika siasa za upinzani nchini na masuala ya uongozi kwa ujumla.
Mwanasheria Mkuu wa Serikali (AG), Jaji Frederick Werema alisema kwa kifupi hawezi kuzungumzia suala hilo kwa wakati huo aliokuwa ametafutwa.
Waziri wa Katiba na Sheria Dk. Asha-Rose Migiro hakuweza kupatikana kuzungumzia suala hilo. Simu yake ya mkononi ilibaki kuita bila kupokelewa.
Lakini kwa upande wake, Katibu wa Bunge Maalumu la Katiba, Yahya Khamis Hamad, alizungumza na mwandishi wetu akisema bado hana taarifa zozote kuhusu mpango wa kufanya marekebisho ya Sheria Mabadiliko ya Katiba.
“Mimi sina hizo taarifa, ndiyo kwanza nasikia kutoka kwako lakini kwa kawaida Bunge la Jamhuri ya Muungano lina utaratibu wake wa kufanya kazi na Serikali kama inaandaa mabadiliko hayo, mimi sijasikia bado,” alisema Hamad.
Masharti matatu ya UKAWA
Katika hatua nyingine, Dk. Slaa alizungumzia masharti matatu ili hatimaye wajumbe wa Bunge la Katiba wanaotokana na UKAWA warejee bungeni, kuendelea na mjadala wa Bunge la Katiba.
Kwa mujibu wa Dk. Slaa, sharti la kwanza ni uongozi wa Bunge la Katiba kutoa nafasi kwa Mwenyekiti wa Tume ya Mabadiliko ya Katiba, Jaji Joseph Warioba na wajumbe wa tume yake, kufafanua upotoshaji uliofanywa na baadhi ya wajumbe wa Bunge hilo dhidi ya Rasimu ya Katiba aliyowasilisha kwa ajili ya kujadiliwa.
“Kuna upotoshaji mkubwa sana umefanywa dhidi ya Rasimu ya Katiba iliyowasilishwa na Jaji Warioba. Ili mambo yaweze kwenda sawa na wajumbe wetu kupitia UKAWA warejee bungeni ni sharti Warioba na timu yake wapewe nafasi ndani ya Bunge kufafanua upotoshaji uliofanywa. Wajumbe wamefinyanga takwimu za tume na mambo mengine mengi, ni sharti mambo hayo yafanyiwe ufafanuzi,” alisema Slaa.
Alitaja sharti jingine kuwa ni kile alichokiita hila, njama na vitisho vilivyofanywa na wajumbe wa CCM akiwamo Rais Jakaya Kikwete, kwamba Jeshi la Wananchi wa Tanzania (JWTZ) linaweza kupindua utawala wa kiraia, endapo muundo wa Muungano wa Serikali tatu utaridhiwa, kwa kuwa Serikali ya Shirikisho itakosa fedha za kuwalipa wanajeshi ambao hawatavumilia hali hiyo ya kukosa fedha.


