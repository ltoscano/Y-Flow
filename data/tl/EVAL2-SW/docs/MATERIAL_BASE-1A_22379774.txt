
Mfuko wa Mawasiliano unafanya kazi nzuri

Maelezo

Imeandikwa na Mhariri

Imechapishwa: 20 Septemba 2016

MOJA ya kero katika maeneo mengi ya vijijini hapa nchini kwa miaka mingi, imekuwa ni upatikanaji wa mawasiliano.

Miongoni mwa maeneo hayo ni wilaya za Gairo na Mvomero mkoani Morogoro. Wilaya hizo mbili zina maeneo ya aina mbili, kuna maeneo ya tambarare na ya milima.
Katika maeneo ya tambarare, upatikanaji wa mawasiliano ni nafuu, lakini vijiji vya milimani, hali ni ngumu.
Hata hivyo, katika miaka ya karibuni serikali ilianzisha Mfuko wa Mawasiliano kwa Wote (UCSAF), ambao moja majukumu yake ni kusambaza mawasiliano vijijini na pia kufadhili makampuni ya simu za mkononi yaliyopo nchini, kupeleka mawasiliano kwa wananchi wanaoishi maeneo ya pembezoni na yasiyofikika kirahisi.
Tumevutiwa na ziara iliyofanywa wiki iliyopita ya Mwenyekiti wa Bodi ya UCSAF, Dk Joseph Kilongola, wajumbe wa bodi na Katibu wa Mfuko, Justina Mashiba, ambapo walikagua kazi mbalimbali zinazofanywa na mfuko huo katika maeneo ya vijijini katika wilaya za Gairo na Mvomero. 
Ziara yao hiyo na ukaguzi walioufanya pamoja na ziara nyingine, walizowahi kufanya katika maeneo mengine nchini, hakika zimeleta manufaa makubwa vijijini. Mathalani, katika ziara hiyo ya wiki iliyopita, walikagua minara ya mawasiliano iliyowekwa katika za Mandege, Chagongwe, Chanjale, Chakwale na Iyoge wilayani Gairo.
Walishuhudia kuwa kwa sasa wananchi wa vijiji wa kata hizo, wanapata mawasiliano ya simu kupitia minara ya kampuni za Tigo na Vodacom, chini ya ufadhili wa UCSAF.
Vijiji zaidi vitano katika kata ya Mandege, ikiwemo Njungwa na Mandege yenyewe, vimekuwa havina mawasiliano kwa miaka mingi, lakini kwa sasa vina mawasiliano ya uhakika kupitia mnara wa kampuni ya simu ya Tigo, uliofungwa katika Mlima Njungwa unaosambaza mawasiliano ya simu katika vijiji hivyo.
Kabla ya kupelekwa kwa mnara huo, wananchi hao walikuwa wakipata taabu kuwasiliana. Baadhi yao walikuwa wakipanda kwenye milimani ili kunasa mawimbi ya simu. Wengine walilazimika kusafiri kilometa 30 hadi kata ya Msowero ili kupata mawasiliano kupitia mnara uliopo huko.
Hali ilikuwa vivyo hivyo katika kata nyingine za wilaya ya Gairo za Iyogwe na Chakwale, ambako wananchi walikuwa wakitegemea mawasiliano hafifu kutoka katika mnara uliopo wilaya jirani ya Kilindi mkoani Tanga, umbali wa kilometa 20 kutoka kata hizo.
Mbali na Gairo, maendeleo makubwa yamepatikana katika wilaya ya Mvomero, ambako UCSAF imeweza kufikisha mawasiliano katika kata za Kanga na Masikati tarafa ya Turiani pamoja na kata ya Doma. Kata ya Masikati ipo milimani na haifiki kwa usafiri wa gari nyakati za masika na kiangazi.
Usafiri pekee wa kutumainiwa ni bodaboda. Ili kufikisha vifaa vya mawasiliano katika kata ya Masikati, makampuni hulazimika kukodi vijana waendesha bodaboda ndio wanaobeba. Tunahimiza makampuni ya simu, yaliyoingia mikataba na UCSAF kutekeleza miradi ya mawasiliano vijijini, kutekeleza miradi hiyo haraka na kwa ukamilifu. 
Ni dhahiri kuwa Mfuko huo umeleta mapinduzi makubwa katika biashara, uchumi na maisha ya wananchi vijijini. Tunaomba wadau wengine, wajitokeze kuunga mkono juhudi za mfuko huo kufikisha mawasiliano vijijini.


