Kampuni za mafuta, gesi zatoa bil.4/- ajira kwa vijana

Imeandikwa na Basil

Imechapishwa: 28 Septemba 2016

KAMPUNI za mafuta na gesi chini ya mwavuli wa Mradi wa Kuchakata Gesi Asilia (TLNG), zimetoa kiasi cha dola za Marekani milioni 1.9 (takribani Sh bilioni 4) ili kuendeleza mradi wa kuongeza uwezo wa kuajirika, hususani kwa vijana wa mikoa ya Lindi na Mtwara. 

Akizungumza wakati wa uzinduzi wa awamu ya pili ya mradi, mwakilishi wa TLNG, Kate Sullam alisema kuwa ufadhili huo wa awamu ya pili umetolewa baada ya kuona mafanikio yaliyopatikana katika awamu ya kwanza ya mradi huo uliofanyika kuanzia mwaka 2012 hadi 2015.
Mradi wa Kuongeza Sifa za Kuajirika Kupitia Mafunzo ya Ufundi Stadi (EEVT) utatekelezwa na Mamlaka ya Elimu na Mafunzo ya Ufundi Stadi (VETA), Shirika la Kimataifa la Huduma za Kujitolea (VSO) na Shirika la Maendeleo la Ujerumani (GIZ) kupitia mpango wake wa Kuendeleza Ujuzi katika Sekta ya Mafuta na Gesi (SOGA).
Mradi wa EEVT unalenga katika kuboresha uwezo wa kuajirika kwa vijana wa mikoa ya Mtwara na Lindi, kwa kuzingatia kuongezeka kwa mahitaji nguvukazi yenye ujuzi katika sekta ya uziduaji (extractive industry) ikijumuisha uchimbaji madini, gesi na huduma zinazoendana na maeneo hayo.
Akizindua mradi huo, Naibu Waziri wa Elimu, Sayansi na Teknolojia, aliwashukuru TLNG na wadau wote katika juhudi zao za kusaidia kuendeleza ujuzi nchini.
“Naomba kampuni zingine kuingia kwenye mradi huo kwani utawanufaisha pia wao kwa kuwapatia nguvukazi yenye ujuzi, hivyo kuongeza tija katika kampuni hizo.” Manyanya amewataka wakazi wa mikoa ya Mtwara na Lindi kushiriki kwa kujiunga katika mafunzo ya ufundi stadi ili waweze kunufaika na fursa za ajira zinazozidi kuongezeka katika ukanda wa Kusini mwa Tanzania kutokana na kuongezeka kwa uwekezaji unaochangiwa na kugundulika kwa gesi asilia.
“Mafunzo ya ufundi katika nchi nyingi yamekuwa chachu ya maendeleo endelevu.
Nchi zilizoendelea zinatilia mkazo elimu na mafunzo ya ufundi stadi. Mfano, Japani haina rasilimali za asili lakini iliwekeza katika rasilimali watu na kuwa nchi ya pili duniani kiuchumi,” alisema.
Kaimu Mkurugenzi Mkuu wa VETA, Geoffrey Sabuni alisema kuwa Mradi wa EEVT ni miongoni mwa miradi ya kipekee katika kusaidia VETA kufikia malengo yake, ambayo yanahusu kupanua fursa za upatikanaji wa mafunzo ya ufundi stadi na kuongeza uwezo wa kuajirika. 
Akizungumzia mradi, Mkurugenzi wa Mafunzo wa VETA, Leah Dotto alisema kuwa awamu ya kwanza ya mradi imewanufaisha wanafunzi 477 wakiwemo wasichana 103 na wavulana 374, idadi ambayo imevunja lengo la awali la mradi huo la kufikia vijana 280.
“Mradi pia umesaidia kuongeza uwezo wa vijana kuajirika kwa urahisi ambapo zaidi ya asilimia 51 ya wahitimu walipata ajira ndani ya miezi sita baada ya kuhitimu na asilimia 93 walipata vyeti vya kutambulika kimataifa baada ya kufaulu mitihani ya Taasisi ya City and Guilds ya Uingereza,” alisema.
Alisema awamu ya kwanza ya mradi ilihusisha fani sita ambazo ni uchomeleaji na uungaji vyuma, useremala, ufundi bomba, umeme, utayarishaji wa chakula na ufundi magari.
Alisema, awamu ya pili itaongeza fani tatu mpya ambazo ni ujengaji wa majukwaa, upakaji rangi viwandani na uendeshaji wa mitambo mizito kwa kuzingatia mahitaji ya soko la ajira hususan sekta ya gesi na mafuta.


