
Mwekezaji atwaa ardhi ya serikali
Na KENYA NEWS AGENCY
KIPANDE cha ardhi ya serikali kiwango cha ekari moja na nusu ambacho kina nyumba kadha za serikali mjini Kericho kimenyakuliwa na mwekezaji wa kibinafsi.
Kipande hicho ambacho kina nyumba ambazo zina wafanyikazi wa serikali kutoka kituo cha marekebisho ya kujitolea cha Kericho na ambacho hutoa mafunzo kwa watu walio na ulemavu kimekatwa kutoka katikati na kupewa mwanabiashara wa vifaa vya ujenzi.
Jumatatu, watu hao walio na ulemavu walizuia mawakala wa mwekezaji huyo wa kibinafsi na ambao walikuwa wameandamana na maafisa wa polisi ambao hawakuwa wamevalia sare. Maafisa hao walikuwa wameongozwa na mkuu wa kituo Bw Abdirahaman Mohamed ambaye alifika eneo hilo ili kuwafurusha wakaazi. 
Kulingana na hati, ilibainika kwamba ardhi hiyo ilitwaliwa na kamishna wa wilaya ya Kericho wa awali, meya wa awali ambaye sasa ni mwakilishi wa kaunti katika Kaunti ya Kericho, diwani wa kitambo wa wadi ya Biashara, afisa wa ardhi, karani wa awali wa mji na mratibu wa mipangilio ya matumizi ya ardhi. Waliuza ardhi hiyo baadaye kwa Kampuni ya Kipsigis Traders.
Katika hati za mahakama, mmoja wa wakurugenzi wa kampuni hiyo Bw Prakesh Patel alisema kampuni hiyo ilinunua kipande hicho cha ardhi na kujenga kutoka kwa wamiliki wake wa awali ambao walikuwa na leseni za umiliki kutoka kwa serikali.


