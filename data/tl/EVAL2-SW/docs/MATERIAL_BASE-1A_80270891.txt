
Lugha ngeni za nini kwenye Bongofleva?
Kwa muda mrefu nimekuwa mfuatiliaji mzuri wa muziki.
Binafsi naweza kujielezea kama jiko la shamba, sichagui kuni. Nikimaanisha kuwa napenda muziki wa mahadhi mbalimbali. Kuanzia Zouk, Soukus, Bongofleva, Rhumba, Taarab na hata Charanga.
Kimsingi ninachopendelea hasa ni ule upangiliaji wa vyombo na sauti katika uimbaji. Mapenzi yangu haya yamechangia kwa kiasi kikubwa umahiri wangu katika utambuzi wa muziki.
Aina ya kwanza kuwahi kuipenda ulikuwa ni rhumba. Na hii iliktokana na ukweli kuwa, baba na mama yangu walikuwa mashabiki wakubwa wa muziki huo.
Santuri za TP OK Jazz zilikuwa hazikauki nyumbani kwetu. Franco Makiadi, Kiambukuta, Madiluu walikuwa kama watu wa familia yetu. Niliujua vizuri muziki wao na kukariri sauti zao.
Kadri siku zilivyokwenda nikaanza kusikia muziki wa aina nyingine. Hapo nikaujua muziki wa Moro Jazz, Tabora Jazz na Dar Jazz na baadaye Maquiz, huko ndipo nilipopata kuzifahamu vizuri sauti za kina Marijani Rajab, Mbaraka Mwishehe, Zahiri Ali Zoro na wengine wengi tu.
Siku zilivyokuwa zikienda mapenzi zaidi na muziki wa nyumbani yalizidi kwenda mbele. Hivi sasa naupenda muziki wetu kindakindaki.
Huu ni muziki unaopigwa na bendi ya DDC Mlimani Park na Msondo Ngoma. Ni muziki wenye midundo ya kipekee na hata sauti pia. Binafsi unaponiambia nikutajie muziki wa kitanzania moja kwa moja ni takutajia muziki wa unapigwa na bendi hizi.
Niwapongeze kwa dhati wale wote waliokuja na wazo la kuanzishwa kwa bendi hizi, lakini pia niwapongeze wanamuziki kwa kuamua kujitoa kuhakikisha bendi hizi zinasimama.
Hakuna ubishi, wataalam hawa wa muziki wamefanya kazi kubwa kuusimamisha muziki huo na hata kuufanya uwe unajulikana ndani na nje ya nchi.
Wataalamu hawa waliutumia muziki wao katika kazi tofauti, kuanzia kwenye kuelimisha, kuburudisha, kutoa taarifa lakini mara kadhaa wamekuwa wakitumia muziki wao kuonya.
Kinachoufanya muziki huu kuwa tofauti na muziki mwingine utakaousikia nchini, ni ule umahiri na ubunifu unaotumiwa na wasanii hawa katika kufikisha ujumbe wao. 
Kikubwa kinachonifurahisha zaidi, ni ule umahiri wao katika kutumia lugha ya Kiswahili kufikisha ujumbe wao. Muziki wa wakongwe hawa, umekuwa ukitumia lugha ya Kiswahili kufikisha ujumbe wao. Utakapousikiliza si rahisi kusikia maneno ya Kiingereza hata kwa bahati mbaya.
Matumizi yao ya lugha ya Kiswahili kwenye muziki wao kwa kiasi kikubwa yamekuwa yakichangia kuufanya ufike mbali zaidi na ueleweke na kukubalika karibu na watanzania wote. Hili si jambo geni sana, kwani siku zote wasanii wamekuwa wakitumia lugha zao za asili kufikisha ujumbe. Mfano mzuri ni wasanii wa Marekani, wao wamekuwa wakitumia Kiingereza chao kufikisha ujumbe.
Wanapokusudia kufanya hivyo wanatumia zana mahsusi itakayowarahisishia kufikisha ujumbe wao. Zana pekee ni lugha yao ambayo inaeleweka kwa ufasaha.
Kwa muktadha huo, nichukue fursa hii kuwauliza wasanii wa muziki wa Bongofleva. Hivi huu muziki wenu huwa mnaimba kwa ajili ya nani hasa? Kama unatuhusu sisi Wa tanzania, hizi `Yes, No' ni za nini ndani yake?
Kumbukeni lugha yetu, hivyo kama ujumbe wenu unawalenga Wa tanzania ambao wanazungumza Kiswahili, hizi lugha ngeni mnazoziingiza kwenye muziki ni za nini hasa?
Ikiwa mnalenga kutengeneza muziki kwa ajili ya kuurusha kimataifa, si vibaya pia mkatumia Kiswahili fasaha kwani hii inaweza ikatumika kama njia ya kufanya muziki wenu utumike kama nyenzo muhimu ya kufundishia Kiswahili.
Kama ni Kiswahili iwe hivyo hizi "Yes No" katika muziki wenu hazina mantiki katika sanaa yenu.
Mchambuzi ni mwandishi wa gazeti hili.


