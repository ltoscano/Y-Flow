
‘Rushwa imetapakaa bodi za mazao’
Waziri Mwigulu Nchemba asema kuna mazao ambayo hayajaundiwa bodi na hayana malalamiko ya makato
Sharon Sauwa, Mwananchi ssauwa@mwananchi.co.tz
Dodoma. Waziri wa Kilimo, Mifugo na Uvuvi, Mwigulu Nchemba amesema maeneo ambayo mazao yameundiwa bodi ndiko kumejaa rushwa na unyonyaji.
Nchemba alisema hayo jana wakati akijibu hoja za wabunge mbalimbali waliochangia katika bajeti ya wizara yake kwa mwaka wa fedha 2016/17.
“Kuna bodi nyingi hadi sasa kwa upande wa mazao ya kilimo sijapeleka mapendekezo ya majina hadi sasa kwa sababu kubwa moja tu na wenye bodi watambue nilikuwa nataka kujiridhisha uwapo wa bodi hizo,” alisema Nchemba. 
Aliwataka walioko katika bodi hizo kujitathimini na kwamba lengo mbili ambazo ni za bodi ya mazao mchanganyiko na biashara.
Alisema kuna mazao ambayo hayajaundiwa bodi hayana malalamiko ya makato, wizi, unyonyaji wala madeni ya mikopo na yanafanya vizuri ukiwamo mpunga.
Alisema hiyo ni fursa yao ya mwisho na kwamba Serikali haiwezi kuwa na taasisi zinazotumika kama vichaka vya kuwanyonya wananchi. Kuhusu leseni za uvuvi na kodi nyingine za mazao, Mwigulu alisema wamebainisha maeneo yote ya makato ya leseni na mazao yote.
“Tunachofanya sasa hivi tumeshafanyia kazi uamuzi kama wizara maeneo yote ya makato, tunafanya mawasiliano na Serikali kuelekea kwenye miswada ya bajeti ili tuone kwamba ni yapi tumeyafutwa,” alisema Nchemba.
Alisema ni kweli wavuvi wamekuwa wakikatwa makato mengi ya leseni na mambo mengine ambayo wameshaangalia na lengo ni kuhakikisha yanafutwa.
Baadhi ya wabunge wakati wakichangia hotuba hiyo, walitaka Serikali kuangalia upya utaratibu unaowataka wavuvi kupata leseni kila halmashauri wanayoingia.
Operesheni Tokomeza Mwanasheria Mkuu wa Serikali, George Masaju alisema tume iliyoundwa na Rais ya kuchunguza Operesheni Tokomeza inatakiwa kupeleka ripoti yake kwa rais na siyo kwa Bunge.
“Tume ilishamaliza kazi yake na iliripoti kwa Rais. Rais akaelekeza na sheria inampa mamlaka kama ripoti hiyo iwe wazi kwa umma ama la,” alisema.
Alisema alichokifanya ni kutoa maelekezo kwa wizara kuyafanyia kazi na kuwataka wabunge kuiachia Serikali kutekeleza mapendekezo ya tume hiyo.


