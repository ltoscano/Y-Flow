

Na Asifiwe George, Dar es Salaam
HEDHI ni mzunguko wa kila mwezi ambao huleta kutokwa na damu ukeni kutokana na mimba kutotungwa. Kwa kawaida hedhi ya kwanza hutokea katika umri wa miaka 12 -13. Mzunguko huu wa hedhi huwa unadhibitiwa na homoni zinazozalishwa na mwili.
Hedhi hutokea pale ambapo tishu za ukuta wa mji wa mimba unabomoka na kutoka kama damu ukeni.
Kila mwezi ovari za mwanamke huzalisha yai moja la uzazi. Yai hili huweza kukaa kwa muda mpaka wa saa 36 ndani ya mirija na tumbo la uzazi. Inapotokea yai hili halijarutubiwa, ukuta wa mji wa uzazi hubomoka na kutoka kwa njia ya uke pamoja na damu. Hali hii huitwa hedhi.
Mzunguko wa hedhi huanza kuhesabiwa siku ya kwanza mwanamke anapoanza kupata siku zake.
Sasa basi, mwanamke anapoingia katika mzunguko huo anapaswa kuwa makini ili kuboresha afya yake.
Kwa sababu hiyo, mtandao wa asasi za kiraia wa Tanzania Water and Sanitation Network (TAWASANET) umeamua kutoa elimu shuleni kwa walimu na wanafunzi wa kike juu ya namna ya kujisitiri wakati wa hedhi.
Lengo ni kuhakikisha kwamba kadiri muda unavyosonga mbele huduma ya kujisitiri katika kipindi cha hedhi hasa kwa wasichana walioko shuleni inaangaliwa kwa ukaribu zaidi.
Mratibu wa TAWASANET, Emmanuel Jackson, anasema hedhi katika Bara la Afrika inachukuliwa kama jambo la siri na la aibu kabisa ambalo haliwezi kuzungumzwa na watu wala kulisema hadharani, katika mfumo huu jamii imekuzwa kiasi kwamba haiwezi tena kushughulikia changamoto zinazohusiana na hethi.
Jackson anasema ugumu wa kushindwa kushughulikia changamoto za hedhi kunawaathiri zaidi wasichana walioko shuleni, hii ni kwa sababu changamoto hizo zinagusa kwa namna moja ama nyingine mfumo wa kujifunza unaochangiwa na mazingira pamoja na miundombinu ya shuleni na mifumo iliyopo majumbani.
“Ili wanafunzi wa kike wawe na afya bora, shule zinapaswa kuwa na vyoo rafiki kwa wasichana, sehemu ya kubadilishia na kutunzia vihifadhio, (mfano pedi) maji safi, utaratibu mzuri wa usafi ikujumuisha unawaji mikono kwa sabuni, pamoja na ukaribu na walimu.
“Pasipo upatikanaji wa vifaa hivi ikijumuisha na mazingira rafiki kwa wasichana, ufaulu wa wasichana unabaki kuwa shakani,” anasema Jackson.


