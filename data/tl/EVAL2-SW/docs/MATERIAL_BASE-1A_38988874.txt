Siku hizi kuna uchangudoa wa kisasa, wa kisiasa hasa
Jul 15, 2015

Kwa Waziri wa Mikiki na Makeke,
Uzitoni Street,
Bongo.
Haya mtiania wangu,
Bado umeshika namba tu kwangu, sijali wengine watasema nini. Ila tu, njoo nikuone mpenzi. Unapotiania huko mbali nashindwa kuelewa. Uwe nami tukae pamoja, tupange pamoja, tujenge pmaoja, au vipi mpenzi wangu.
Basi nakuambia, baada ya kasheshe zote za chama kilekile, tulidhani labda bosi atarudi amesononeka maana hata kutajwa hakutajwa sembuse kuingia kwenye tano bora. Hivyo, Mama Bosi na Binti Bosi wakabaki wanatazamana huku wakisubiri kusikia mlio wa gari lake.
Na alipoingia ndani walimkimbilia kumpa pole. Lakini kumbe yeye alikuwa mchangamfu kabisa huku bado akiwa na uso na nywele za kijani.
‘Pole ya nini? Tumepata mgombea. Mambo yameisha salama . Sasa imebaki kujinadi kwake kwa kumnadi.
BB akashtuka.
‘Yaani baba umejiunga na changudoa?’
Nilitaka kukimbia maana nilijua mlipuko utakaojitokeza utaunguza kila kitu pamoja na mimi. Lakini wakati nimeanza kusepa kwa kasi ya mabasi yasiyoonekana, nikamsikia bosi akicheka kwa sauti kubwa sana.
‘Kumbe mwanangu una akili sana. Wale wanaosimama barabarani wamepitwa na wakati. Kuhangaika kote huko kwa vijitusenti tu. Siku hizi kuna uchangudoa wa kisasa, wa kisiasa hasa. Na aliyesema chema chajiuza kibaya chajitembeza naye amepitwa na wakati. Bila kujitembeza siku hizi, nani atakuona? Unafikiri wenzangu wote waliojiunga na nchi ya Tangazania walitegemea watashinda. Hakuna. Hata sasa wako kwenye uchuuzi …’
‘Ushuzi baba?’
‘Hebu sikiliza vizuri wewe. Na usianze na makengeza yako. Uchuuzi. Kwa nini unafikiri tulipanda kutangazania> Kutangazania ni kujitangaza, ni kujitembeza, ni kukusanya kundi la watu ambalo ni msingi wa nipe nikupe. Kwa njia hiyo nimejitokeza vizuri ili niweze kuonekana, tofauti na wale ambao walikusanya mayai yao yote ndani ya kapu moja. Aheri kuwa changudoa kuliko kuwa mke nakuambia, hasa katika chama chetu ambacho hakitabiriki.’
‘Kwa hiyo, ingawa walitangaza kwamba hana kundi sasa makundi yatajitengeneza kumzunguka?’
‘Sawa kabisa. Ujanja kuwahi nakuambia.’
BB akaguna kwa nguvu.
‘Yaani baba huoni hata haya?’
‘Haya ya nini mwanangu. Jinsi ngoma inavyopigwa ndivyo tunavyolazimishwa kucheza.’
Bosi alitaka kukauka kucheka lakini aligundua mwanaye amekaa pale huku machozi yakitiririka kimyakimya.
‘Nini tena?’
‘Yaani baba, nyinyi wazee mmeharibu nchi kabisa. Pamoja na kuwaharibu vijana walioingia katika umoja wenu. Unafikiri sisi vijana tunapenda kuona ufisadi na uzandiki wa namna hii? Sisi tunataka nchi inayoheshimiwa duniani kote. Tunataka viongozi ambao hawana bei, au tuseme kwa lugha ya mwandishi fulani, ambao wako tayari kuhongwa na watu wenye mikono mitupu. ‘
Bosi alionekana kuguswa na maneno ya mwanaye.
‘Yaani mwanangu, wewe umeanzisha utani huo na mimi nimeendeleza tu. Umeniita changudoa na nimekuletea ufafanuzi kamili. Lakini usifikiri kwamba watu wote wako hivyo.’
‘Sasa tutajuaje wakati wote mnavaa sare moja, sura moja, sera moja?’
‘Hapo ndiyo kitendawili mwanangu. Lakini hujaniuliza kwa nini nina furaha sana. Naona kwa uchaguzi wetu huko tumekata mzizi wa mzozo kabisa. Huyu ni mtendaji, ni msafi, ni jasiri, atatuongoza vizuri kabisa. 
BB aliguna tena.
‘Labda.’
Bosi alionyesha dalili za hasira tena.
‘Labda ya nini?’
‘Kwani husomi mitandao ya jamii. Yeye naye ana mambo yake.’
‘Ushambenga tu.’
‘Tutaona baba lakini mimi binafsi naogopa kitu kimoja. Kwanza jasiri haachi asili na asili yake huyu ni kutoa amri. Sasa sisi wananchi si makandarasi ambao wako tayari kuburuzwa ili mradi wapate kula yao. Safari hii tunataka rais sikilizi, rais shirikishi.
‘Si ndiyo maana tunamzunguka ili atusikilize.’
‘Simaanishi nyinyi. Akiwa dikteta kwenu sawa kabisa. Awe mkali hadi thamani ya kazi inarudi. Lakini anapaswa kutusikiliza akina sisi.’
‘Mbona sisi tunawawakilisha.’
BB hakusema neno. Alicheka tu.
‘Ndiyo sisi tutamwelekeza.
BB akamwangalia baba yake.
‘Unajua baba nilisikia stori ya baba wa taifa. Kuna wakati fulani alitonywa kuna njaa nchini, basi akawauliza washauri wake, wakamwambia ni fitna tu, kila mtu anakula na kusaza. Hakuamini kwa hiyo akawaita wakuu wa mikoa wao nao wakaapa kwamba lililopo ni ugonjwa wa shibe tu. Akawatuma wengine wakarudi na majibu haya hivyo baba wa taifa ilibidi ajiulize iwapo mtonyaji ni fisadi, ni mchochezi au ni kichaa. Alipoona kwamba si kichaa akaamua kuwaita wachungaji, na mapadre na mashehe. Wakamwambia kwamba watu wana njaa vibaya sana, wanakula hata nyasi. Si ndiyo maana tunasema wapambe nuksi.’
Bosi akaanza kuonyesha uvumilivu umekwisha.
‘Unajua mwanangu, wewe hujaona dunia. Hakuna watakatifu hapa. Na ujue kwamba ninao uwezo wa kushauri vizuri sana.’
‘Sikatai baba. Ila tu kuna wengine wanajichangudoa kama unavyosema wewe mwenyewe. Atafute njia ya kupenya manuksi yote na kufika kwa wananchi.’
Bosi akainama.
‘Sawa mwanangu. Hata mimi najiuliza siku nyingine, tunasema vijana wamepotoka, nani kawapotosha. Nani kawaonyesha njia mbaya? Hatutahukumiwa kweli na watoto wetu?’
Akajitahidi kutabasamu.


