Siasa za Marekani zitufundishe Wa tanzania kutoogopa mabadiliko!
Dec 12, 2014

RAIS Barack Obama alipoingia kwa kishindo mwaka 2008 na kuweka historia ya aina yake nchini humo kuna baadhi ya watu ndani na nje ya Marekani ambao walidhania kuwa ule ulikuwa ndio mwisho wa Chama cha Republican au mwisho wa siasa za mrengo wa kihafidhina (conservatism).

Ushindi wa Obama ulipokelewa kwa furaha na matumaini na mamilioni ya watu wakiamini kabisa kuwa chini ya Obama Marekani itakuwa tofauti na Wamarekani wenyewe watafurahia sana uongozi wake na hawatojutia kumwingiza madarakani. Ushindi wa Obama ulienda sambamba na kushikilia Bunge la Marekani ambalo lina pande mbili – Baraza la Wawakilishi na Seneti. 

Wapo walioamini kabisa kuwa siasa za Kiliberali maarufu kama za Mrengo wa Kushoto zimekubalika zaidi Marekani na Wamarekani hawatageuka kamwe. Wengine walidhani – kwa makosa tu – kuwa wahafidhina wa Marekani hawatokubalika tena na wapiga kura. Obama akiwa ni mtetezi mkuu wa siasa hizo alijaribu kuzitekeleza kwa kasi na nguvu zake zote. Kuanzia masuala ya Bima ya Afya kwa wote, masuala ya mazingira, hadi ndoa za watu wa jinsia moja Obama hakutetereka.

Aliingia akiwa na mamlaka ya kumaliza vita vya Iraq alifanya hivyo licha ya upinzani kutoka kwa Warepablikani. Ndani ya miaka yake sita ameweza kutekeleza ajenda nyingi za kiliberali ambazo zimemfanya awe maarufu kwa waliberali wenzake lakini wakati huo huo apoteze umaarufu kwa Wamarekani wengi zaidi.

Hata hivyo ni sera hizo hizo ambazo upande mwingine zimewaamsha Wamarekani wengine ambao hawakujua au hawakuwa tayari kuamini ukali wa Uliberali wa Obama. Hawa wengi wakiwa ni watu wazima waliamua kuvalia njuga kumwekea vikwazo Obama, hasa kwenye Seneti kwani kwa kuhakikisha Bunge zima si la chama cha Demokrati (anachotoka Obama) basi Obama atajikuta analazimishwa kuzungumza na kujadiliana (negotiate) na Warepablikani kitu ambacho huku nyuma hakukipa uzito kwani aliamini amepewa mamlaka (mandate) ya kutekeleza sera zake.

Uchaguzi huu mdogo umetuma ujumbe kwake kuwa hawezi tena kuendelea kutawala apendavyo na sera zake nyingine kali kimsingi haziwezekani tena katika miaka miwili iliyobakia. Huu ndio uzuri wa siasa za Marekani. Wamarekani wanachukulia kwa ukali sana suala la haki zao na wanaelewa vizuri sana madaraka na nguvu ya kura zao.

Lakini pia wana mfumo mzuri sana wa uchaguzi – pamoja na matatizo yake mengi – ambao wanaamini unaweza kuwapatia washindi vizuri kabisa. Ni kwa sababu hiyo siku ya Jumanne watu wengi wamejitokeza kupiga kura. Kwa takwimu za haraka haraka inaonekana wengi waliojitokeza kupiga kura bila ya shaka ni watu wazima zaidi na wazee. Watu ambao walikuwa nyuma mwaka 2008 ambapo vijana walijitokeza kwa wingi na kumuingiza Obama madarakani.

Ndio uzuri wa siasa za Marekani. Ushindi wa kishindo wa chama cha Repablikani ambao wamekuwa wapinzani kwa miaka hii sita umewarudisha na kuwapa nguvu na uwezekano wa kurudi na kuishika Ikulu tena kwenye Uchaguzi Mkuu wa 2016. Sera za Uhafidhina ambazo wengine wanachukulia kuwa ni msimamo mkali zimekubalika tena na Wamarekani kwa historia katika baadhi ya majimbo.

Huko kusini kwa mara ya kwanza tangu baada ya vita vya wenyewe kwa wenyewe seneta mweusi wa chama cha Repablikani ameingia bungeni huku mwanamke mweusi wa chama hicho ameingia kwenye Baraza la Wawakilishi akitokea Utah, jimbo ambalo lina asilimia chini ya moja ya watu weusi. Kwamba watu weusi Marekani wanapaswa kuunga mkono chama cha Demokrati inazidi kupoteza nguvu kwani watu wanazidi kujielemisha kuhusiana na hoja na sera za kila chama na Repablikani wanazidi kukubalika kwa sera zao zenye kuheshimu ndoa za mume na mke, utakatifu wa maisha (wanapinga utoaji mimba kiholela), serikali kutoingilia sana mambo ya watu, kubana matumizi ikiwemo kupunguza kodi na kuimarisha vyombo vya usalama katika ulimwengu wenye matishio ya migogoro ya kivita.

Jumamosi iliyopita katika uchaguzi wa marudio kwenye Jimbo la Louisiana mgombea wa mwisho wa chama cha Demokrati ambaye alikuwa seneta kwa zaidi ya miaka 14, Mary Landrieu, alijikuta anabwaga na mgombea wa Repablikani, Bill Cassidy. Ushindi huo wa Cassidy umewapa wahafidhina (conservatives) wa Marekani wingi mkubwa katika Bunge la nchi hiyo hadi kufikia namba walizokuwa nazo mara tu baada ya vita ya pili ya dunia wakati Harry S. Truman akiwa Rais.

Ushindi huo umependa siyo kwenye Bunge la nchi tu bali pia katika mabunge ya majimbo ambapo Wahafidhina wanashikilia majimbo mengi zaidi kuliko Demokrati na kwenye baadhi ya majimbo wanashikilia pande zote mbili za mabunge hayo – Seneti na Baraza la Wawakilishi – pamoja na viti vya Magavana!


