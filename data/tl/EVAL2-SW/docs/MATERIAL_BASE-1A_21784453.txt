
Masharti ya kusaka makurutu ni ya kitumwa
Na MARY WANGARI .
Masharti Habari kwamba akaunti ya KDF ya twitter ilidukuliwa zilipokelewa kwa namna mbalimbali miongoni mwa watu.
Hii hasa ni kutokana na kwamba tukio hili lilijiri siku chache baada ya kukamilishwa kwa shughuli ya na usajili wa polisi, iliyoibua hisia anuai huku baadhi ya watu wakitaka shughulli hiyo kurejelewa.
Wengi walihisi kuwa matakwa yaliyowekwa ili kuwawezesha makurutu kujiunga na huduma ya polisi yalikuwa yamepitwa na wakati na yasiyohusiana kwa vyovyote na utekelezaji wa kazi ya polisi.
Ni jambo la kusikitisha mno kwamba katika katika karne hii ambapo tunajishaua kuwa huru kutokana na minyororo ya wakoloni tungali tumeshikilia na kuendeleza hulka potovu na za kudhalilisha za kikoloni.
Ni dhahiri kuwa japo, tunajidai kujikomboa kutokana na wakoloni, ukweli mchungu ni kuwa wakoloni wangali wanatutawala na kutushika mateka kifikra.
Vinginevyo, sifahamu ni vipi tunaweza kuelezea jinsi shughuli ya usajili wa polisi inavyoendelezwa ambapo kwa muda mrefu, imekuwa kama kama fursa ya kuwadhalilisha, ni ya kitumwa kuwaumbua na kuwapokonya hadhi ya utu wanaonuia kujiunga na idara ya ulinzi.
Ni katika enzi ya wakoloni ambapo Waafrika walikaguliwa kama mifugo ili kuuzwa kama watumwa katika nchi za ulaya.
Watumwa kutoka Afrika walihitajika kuwa wenye kimo fulani, nafuu kiafya na wenye nguvu, ili kutumikia katika mashamba makubwa makubwa na kufanya kazi za sulubu.
Kila uchao, wahalifu wanabuni mbinu mpya za kutekeleza uhalifu. Mfano mzuri ni uhalifu unaotekelezwa kimtandao na kielektroniki, ambao umekuwa changamoto kuu.
Katika enzi tuliyomo ya maendeleo ya teknolojia na utandawazi, ni wadhiha kwamba matakwa ya kujiunga na huduma ya polisi mathalan kimo, rangi ya meno, umbo la maungo na kadhalika, yamepitwa na wakati.
Mhalifu anapokumbana na polisi, katu hana muda kukagua maumbile yake.
Ni muhimu kwa polisi kuwa nafuu kiafya ili kumudu kazi ngumu ya kukabiliana na wahalifu kama vile kukimbia.
Hata hivyo, katika enzi tunayoishi sasa, ni dhahiri shahiri kwamba polisi wanahitaji zaidi ya nguvu.
Wanahitaji elimu, ubunifu na ujuzi.


