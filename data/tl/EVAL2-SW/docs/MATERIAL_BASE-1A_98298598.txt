
SMZ yaridhishwa utendaji wa Magufuli

Imeandikwa na Khatib Suleiman, Zanzibar

Imechapishwa: 04 Septemba 2016

SERIKALI ya Mapinduzi ya Zanzibar (SMZ) imesema imeridhishwa na utendaji kazi wa Rais wa Muungano, John Magufuli katika kuimarisha Muungano kwa maslahi ya wananchi wa pande mbili. 

Hayo yalisemwa na Waziri wa Nchi, Ofisi ya Makamu wa Pili wa Rais, Mohammed Aboud wakati akiwakaribisha viongozi wakuu kuzungumza katika mkutano wa hadhara katika Uwanja wa Demokrasia Kibanda Maiti mjini hapa.
Aboud alisema ahadi za Rais Magufuli katika kuimarisha Muungano pamoja na uwajibikaji zimejionesha waziwazi huku kero za muungano zikipatiwa ufumbuzi haraka.
Kwa mfano, alisema changamoto za Muungano zilizopo sasa zinafanyiwa kazi ambapo tayari vikao viwili vimefanyika kwa ajili ya kuzipitia changamoto zilizojitokeza katika muungano ili uwe na tija zaidi kwa wananchi wa pande mbili.
“Mheshimiwa, Serikali ya Mapinduzi ya Zanzibar inaunga mkono juhudi zako katika kuimarisha Muungano na masuala ya uwajibikaji na ufanisi wa kazi........changamoto zilizopo katika Muungano tunazifanyia kazi tayari vikao viwili tumefanya,” alisema.
Alibainisha kuwa vikao vya pande mbili kujadili Muungano pamoja na changamoto zake kimefanyika chini ya Makamu wa Rais, Samia Suluhu Hassan.
Aidha, Serikali ya Mapinduzi ya Zanzibar imetoa salamu zake kwa Rais Magufuli kufuatia uamuzi wake wa kufanya ziara ya siku mbili ambayo lengo lake ni kutoa shukrani kufuatia kuchaguliwa kwa kura nyingi katika Uchaguzi Mkuu wa Oktoba mwaka jana.
“Rais kwa niaba ya wananchi wa mikoa mitatu ya Unguja tunakushukuru sana kwa uamuzi wako wa kufanya ziara kuja kuwasalimia wananchi wa Zanzibar ikiwa ziara ya kwanza tangu kuwa Rais wa Jamhuri ya Muungano,” alisema Aboud.


