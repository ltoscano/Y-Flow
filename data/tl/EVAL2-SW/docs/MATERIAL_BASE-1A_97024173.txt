
Milioni 20/- zapelekwa kwa vijana Nzega

Imeandikwa na Mwandishi Wetu, Nzega

Imechapishwa: 13 Oktoba 2016

PROGRAMU ya kuwezesha vijana wajasiriamali waishio katika kata 10 zilizoko ndani ya Jimbo la Nzega Mjini mkoani Tabora kupata mikopo yenye riba nafuu itakayosaidia kutatua changamoto za ajira kwa vijana imezinduliwa juzi.

Programu hiyo inahusisha Kampuni ya simu ya Airtel Tanzania kupitia mpango wake wa Airtel FURSA “Tunakuwezesha” kwa kushirikiana na Nzega Urban Trust Fund asasi iliyoundwa kimkakati na Mbunge wa Jimbo la Nzega Mjini, Hussein Bashe ili kukabili tatizo la umasikini wa kipato Jimbo la Nzega Mjini .
Programu hiyo maalumu ya kuwezesha vijana iliyopewa jina la WanaNzengo Airtel FURSA itawezesha zaidi ya wajasiriamali 350 kunufaika na mikopo kupitia Airtel Money.
Programu hiyo ambayo ilizunduliwa na Mbunge wa Jimbo la Nzega Mjini, Hussein Bashe, itawezesha kikundi kilichoundwa na vijana watano kupata mtaji kati ya Sh 100,000 hadi 1,000,000 kulingana na mahitaji yao.
Sambamba na mikopo ya WanaNzengo Airtel FURSA vikundi vya wajasiriamali vitapewa mafunzo ya ujasiriamali ikiwa ni pamoja na namna ya kuendesha vikundi pamoja na kutafuta soko, kusimamia mahesabu na nyenzo muhimu zitakazowapatia mafanikio katika biashara zao. 
Akizungumza wakati wa uzinduzi wa programu hiyo, Bashe aliupongeza uongozi wa Airtel Tanzania kwa kuanzisha utaratibu wa kuwawezesha vijana hapa nchini kwa kutoa mitaji ya kibiashara ili kuinua maisha zao.
Aidha alisema Nzega mjini wamejipanga kuhakikisha kiasi cha Sh milioni 20 kilichotolewa na Airtel kinatumika vyema ili kuweza kuwafikia wajasiriamali wengi zaidi.
Kwa upande wake Meneja Huduma kwa Jamii wa Airtel, Hawa Bayumi alisema kuwa vijana wapatao 1,000,000 kila mwaka wanakosa ajira ni matumaini yake kuwa kwa ushirikiano huu kati ya Airtel FURSA na Nzega Trust Fund vijana wengi wataanzisha biashara na kujiajiri.


