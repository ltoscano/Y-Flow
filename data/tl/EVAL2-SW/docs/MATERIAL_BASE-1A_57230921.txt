Muswada wa sheria ya uthamini wapitishwa

Imeandikwa na Angela Semaya, Dodoma

Imechapishwa: 09 Septemba 2016

MUSWADA wa Sheria ya Uthamini na Usajili wa Wathamini umepitishwa kwa kauli moja na wabunge wa pande zote mbili, licha ya kuwapo mapendekezo ya marekebisho 20 ya serikali na baadhi ya wabunge wa pande zote mbili.

Wabunge hao waliupitisha muswada huo na kudai umekuja wakati muafaka, hasa kwa kuwa hivi sasa kuna baadhi ya wathamini wasiokuwa na maadili na wasiofuata weledi, ambao wanasababisha migogoro kwenye uthamini ardhi, mali na fidia.
Muswada huo, utakuwa mwiba kwa wathamini makanjanja, hewa na vishoka kama alivyobainisha Naibu Waziri wa Wizara ya Ardhi, Nyumba na Maendeleo ya Makazi, Angela Mabula, wakati akijibu hoja za wabunge waliochangia wakati wa kupitisha muswada huyo.
Alisema wathamini watathibitishwa na bodi, ambayo itakuwa chombo kinachofuatilia utendaji wao kwa mujibu wa Sheria, pamoja na ukadiriaji majengo, uthamini wa ardhi na mali.
Wakati huo huo, Waziri wa Ardhi, Nyumba na Maendeleo ya Makazi, William Lukuvi akijibu hoja, alitoa ufafanuzi wa sifa za wathamini wasaidizi kwani lilikuwa moja ya eneo ambalo wachangiaji wengi walilizungumzia na hasa la wathamini hao, kutakiwa kuwa na uzoefu wa miaka mitatu wakitakiwa kufanya kazi chini ya uongozi wa mtu.
Akifafanua alisema, muswada ukipitishwa, wilayani kutakuwa na wathamini, pia itakuwa na wathamini watatu pamoja na mtu mmoja ambaye atapewa uteule na Mthamini Mkuu na kuitwa Mthamini Msaidizi Mteule.
Lukuvi alifafanua kuwa, Mthamini Msaidizi Mteule, atakuwa na uwezo wa kuidhinisha na kusaini nyaraka za tathmini ndani ya wilaya ile, atapewa kofia ya uthamini na kusema katika idara ya ardhi kuna maofisa ardhi, hata kama wako watano, ndani ya wilaya hiyo kuna ofisa ardhi mteule, huyo ndio anaidhinisha hati na kuziwakilishwa kwa kamishna.
Alisema huyo ndiye atakayekuwa akiidhinisha tathmini kabla ya kwenda kwa mthamini mkuu, hata kama wathamini wako wengi. Uzoefu uliopo sasa, tathmini za nchi nzima ziwe za watu binafsi au za serikali, lazima zifike Dar es Salaam alipo Mthamini Mkuu, ambaye ndiye anaruhusiwa kuthibitisha au kuidhinisha tathmini yoyote ya nchi nzima.
Lukuvi alisema kutokana na mazingira hayo, ndio maana tunasisitiza uzoefu ufanane na mthamini mkuu, kwa sababu wathamini wasaidizi watakaa katika kanda ya Kaskazini Moshi, Nyanda za Juu Mbeya,Tabora na Mwanza, kule hatukuwa na hawa watu, ndio maana tathmini zote zilikuwa zikipelekwa Dar es Salaam.


