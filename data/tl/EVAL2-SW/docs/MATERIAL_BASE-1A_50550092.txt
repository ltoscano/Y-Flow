
Wafugaji Kilosa waridhia mifugo kuwekwa alama

Imeandikwa na John Nditi, Kilosa

Imechapishwa: 26 Septemba 2016

WAFUGAJI wa jamii ya Kimasai wa wilaya ya Kilosa, mkoani Morogoro wameachana na mgomo baridi na kupeleka mifugo yao kupiga chapa baada ya kupatiwa elimu ya kutosha juu ya sheria inayosimamia kazi hiyo na kuhakikishiwa usalama wa mifugo yao. 

Mkuu wa Wilaya ya Kilosa, Adam Mgoyi, alisema hayo juzi katika kijiji cha Mgugu, Kata ya Berega, tarafa ya Magole, wilayani hapa wakati wa ziara ya Mkuu wa Mkoa wa Morogoro, Dk Stephen Kebwe iliyolenga kuona maendeleo ya upigaji chapa mifugo. 
Katika taarifa ya utekelezaji wa utaratibu huo wa utambuzi na upigaji chapa mifugo hasa ng'ombe katika wilaya hiyo, alisema kufikia Septemba 22, mwaka huu wilaya hiyo imefanikiwa kupiga chapa ng'ombe 9,437 kati ya 140,110 waliotambuliwa katika kata za Berega, Mtumbatu, Mvumi, Magomeni, Dumila na Mamboya.
Pamoja na hayo, alisema utaratibu wa ukusanyaji wa takwimu za idadi ya wafugaji na idadi ya mifugo umekamilika kwa asilimia 92.5 na hadi kufikia Septemba 19, mwaka 2014 jumla ya wafugaji 5,880 wamesajiliwa kwenye rejesta ya wafugaji.
Mgoyi, alisema jumla ya idadi ya mifugo ni ng'ombe ni 140,110, mbuzi 119,481, kondoo 21,953 na punda ni 22,530 licha ya kuwepo na aina nyingine ya mifugo inayofugwa majumbani.
Licha ya changamoto kubwa iliyokuwa imejitokeza katika baadhi ya maeneo ya wafugaji ya Twatwatwa, Parakuyo, Kwambe Kiduhi, Ngaite na Mfilisi ambao walikuwa wamegoma kutoa takwimu za idadi ya mifugo na kukataa mifugo yao ipigwe chapa, miongoni mwao wameukubali utaratibu huo isipo kuwa wanatishiwa na wenzao.
Nao baadhi ya wafugaji wa jamii ya kimasai wanaoishi kata ya Berega, wakizungumza kwa nyakati tofauti wakati wa upigaji chapa waliiomba kupitia wataalamu wake kwenda kutoa elimu pana zaidi kwa makundi ya wafugaji.
Mfugaji wa jamii hiyo, Tiba Lusopilo, alisema alikiri kuwa baadhi yao waligomea utaratibu huo kutokana na kutokuwa na ufahamu mzuri na maelezo yasiyokuwa na ufafanuzi wa kina maana halisi ya utambuzi, usajili na uwekaji wa chapa.
"Serikali haikuwa wazi kutuelimisha sisi wafugaji, wengi tunachojua kuwa usajili inafanyika kwenye gari ama pikipiki kwa kupewa alama ya T na namba zake na si kwenye ng'ombe," alisema Lusopilo.


