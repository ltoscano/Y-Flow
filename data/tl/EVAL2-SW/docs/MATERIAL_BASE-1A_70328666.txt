Albert Msando ni nani?
Jan 11, 2014

USHINDI wa Jumanne wiki hii wa kesi ya Mbunge wa Kigoma Kaskazini (CHADEMA), Zitto Kabwe dhidi ya chama chake, umeibua jina la nyota mpya katika fani ya sheria hapa nchini; Albert Msando.

Katika kesi hiyo ambayo iliamuliwa Jumanne wiki hii saa nane mchana na Jaji John Utamwa wa Mahakama Kuu ya Tanzania, Msando alipambana na kuwashinda wanasheria watatu mashuhuri wa CHADEMA ambao ni Tundu Lissu, John Mallya na Peter Kibatala.

Mmoja wa wanasheria waliozungumza na gazeti hili kuhusu mwenendo wa kesi hiyo alisema; “During the court proceedings, Msando absolutely murdered the Lissu’s” (Wakati wa kesi, Msando aliwaua kabisa akina Lissu).

Wakati wote wa kesi, Msando hakuonyesha kupandwa na jazba ingawa katika siku ya kwanza na ya pili ya kesi hiyo alipatwa na changamoto ya kuzomewa, kutukanwa na kuudhiwa na watu wanaosadikiwa kuwa wapenzi wa viongozi wakuu wa CHADEMA, Dk. Wilbroad Slaa na Freeman Mbowe. 

Utulivu wake huo katika mazingira ya shinikizo kubwa ndiyo uliovutia watu na kuna wakati wenzake hao watatu walikuwa wakizungumza hovyo kiasi kwamba ilibidi Jaji Utumwa ahoji; “Hivi hapa sasa nimsikilize nani? “

Kwa mujibu wa maelezo yake, Msando anasema hajawahi kushindwa katika kesi yoyote mahakamani tangu alipoanza kazi ya uwakili mwaka 2007.

“Kama nikiona kwamba siwezi kushinda kesi mahakamani, huwa nazungumza na mshindani wangu nje ya Mahakama. Imani yangu kubwa ni kwamba mtu anashinda au kushindwa kesi kabla haijafika mahakamani. Ukiona nimeingia mahakamani, ujue hiyo kesi nashinda,” anasema Msando ambaye ndiyo kwanza ana umri wa miaka 34.

Kesi ya Zitto dhidi ya CHADEMA haikuwa rahisi kwa Msando. Yeye ni mwana CHADEMA akiwa Diwani wa Kata ya Mabogini mkoani Kilimanjaro. Wakati akifunga ndoa mwaka 2009, Msimamizi wake alikuwa Mwenyekiti wa CHADEMA, Freeman Mbowe; ambaye kwa sasa ni hasimu wa kisiasa wa Zitto.

Kwa Msando, hii ilikuwa ni kesi ambayo iligusa maisha yake binafsi na itikadi zake za kisiasa. Mbowe ni mtu wanayefahamiana naye vizuri lakini Zitto ni rafiki yake kwa takribani miaka kumi sasa.

Kilichonifanya nimtetee Zitto katika kesi hii si urafiki wetu bali ni imani yangu katika watu kutii na kufuata sheria. Zitto alitaka haki itendeke. Tofauti yangu na akina Lissu lilikuwa ni katika tafsiri ya sheria.

“Katika chama au harakati zozote za kisiasa, ni lazima tofauti zitakuwepo tu. Kwanza mawazo tofauti ndiyo yanayojenga taasisi yoyote ile. Mimi, mara zote nitasimamia sheria katika tofauti hizo. Mkipishana ndani ya sheria, sina tatizo, ila mkienda kinyume cha sheria, hapo kuna tatizo,” anasema.

Wakili huyu ambaye kwa sasa anamiliki kampuni yake binafsi ya Msando Legal Consultancy yenye makao yake jijini Arusha, aliliambia Raia Mwema japo ni mara yake ya kwanza kupambana na mawakili watatu kwa wakati mmoja, hakuwa na hofu yoyote na wala hakuwa na wazo la kuongeza nguvu.

“Kabla sijawa wakili, tayari nilikuwa Mkurugenzi wa Katiba na Sheria wa CHADEMA na mwaka 2004 ni mimi na Mzee Victor Kimesera ndiyo tuliyotengeneza Katiba ya chama. Huyu Lissu amekuja kushika wadhifa huo baada yangu na hivyo sikuwa na wasiwasi naye. Naijua Katiba ya CHADEMA kindakindaki,” anasema Msando.

Urafiki wa Zitto na Msando umepita katika milima na mabonde. Wakati wakiwa wanafunzi katika Chuo Kikuu cha Dar es Salaam (UDSM), wote waliwahi kusimamishwa masomo kwa sababu ya kuongoza migomo ya wanafunzi.

Kuna wakati, Zitto akiwa Waziri Mkuu wa Serikali ya Wanafunzi chuoni (DARUSO) na Msando akiwa Spika wa Bunge, Kabwe aliwahi kuanzisha chokochoko za kutaka kumng’oa Msando kwa madai kuwa ameishika nafasi hiyo kinyume cha Katiba.

Na ingawa Kabwe alikuwa sahihi kwenye hilo, Msando aliweza kuongoza wabunge na kujenga hoja kwamba serikali ya wanafunzi (kupitia Waziri Mkuu Zitto) ilikuwa inaingilia mambo ya Bunge na msimamo huu ukazima mapinduzi hayo ya Zitto.

“Wakati wa enzi yetu ya chuo, mimi na Zitto tuliwahi kutofautiana kwenye masuala fulani fulani lakini tofauti zetu hizo zilikuwa kwenye principles (misingi) na hazikuwa binafsi na ndiyo maana tumekuwa marafiki hadi leo,” anasema Msando.

Zitto na Msando ni watu wa karibu kiasi kwamba ni wakili huyu ndiye aliyependekeza jina la mtoto wa kwanza (na wa pekee angalau kwa sasa) wa mbunge huyu wa Kigoma Kaskazini. Jina hilo ni Chachage; lililotokana na msomi na mhadhiri maarufu wa zamani wa UDSM, Profesa Chachage Seithy Chachage.


