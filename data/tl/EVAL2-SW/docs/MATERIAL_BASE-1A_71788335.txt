Ongezeni wataalamu sekta ya afya-PM

Imeandikwa na Mwandishi Maalumu

Imechapishwa: 03 Septemba 2016

WAZIRI Mkuu, Kassim Majaliwa, ameitaka Wizara ya Elimu, Sayansi, Teknolojia na Mafunzo ya Ufundi iweke mpango maalumu wa kuongeza wataalamu zaidi katika sekta ya afya ndani ya nchi ili kuipunguzia serikali gharama za kusomesha wataalamu hao nje ya nchi.

Ametoa agizo hilo jana wakati alipokagua maendeleo ya mradi wa ujenzi wa Kampasi ya Chuo Kikuu Kishiriki cha Afya na Sayansi ya Tiba Muhimbili (MUHAS) na Ujenzi wa Kituo cha Tiba cha Kimataifa cha Muhimbili katika eneo la Mloganzila, wilayani Ubungo mkoani Dar es Salaam.
Alisema serikali zilizotangulia zimefanya kazi kubwa na nchi imefikia hatua nzuri ya kuongeza wataalamu ndani ya nchi ambao, watakwenda kutatua changamoto ya upungufu wa madaktari bingwa kwenye hospitali za mikoa na wilaya, ujenzi wa kituo hicho utawapunguzia wananchi adha ya kutafuta fedha za kwenda kupata matibabu nje ya nchi.
Tayari upasuaji mkubwa wa magonjwa ya moyo umeanza kufanyika nchini. Waziri Mkuu amemuagiza Mkuu wa Wilaya ya Ubungo, Humphrey Polepole awasake watu wote waliohusika na wizi wa lita 1,000 za mafuta ya kuendeshea mitambo katika karakana ya mkandarasi anayejenga kampasi hiyo.
Waziri wa Elimu, Sayansi, Teknolojia na Mafunzo ya Ufundi, Profesa Joyce Ndalichako alisema, kukamilika kwa kampasi ya Mloganzila kutasaidia upatikanaji wa madaktari bingwa wengi nchini ambao watapunguza gharama za kupeleka wagonjwa kwenda kutibiwa nje ya nchi.
Awali, Makamu Mkuu wa Chuo hicho, Profesa Ephata Kaaya alisema, kukamilika kwa hospitali pamoja na kampasi yote ya chuo, kutawezesha kupunguza kwa kiasi kikubwa uhaba wa wataalamu wa afya nchini na itatumika katika kutoa huduma za afya za kitaalamu zaidi kwa magonjwa mbalimbali, hivyo kupunguza idadi ya wagonjwa wanaopelekwa nje ya nchi kwa matibabu na pia itapunguza msongamano wa wagonjwa katika Hospitali ya Taifa ya Muhimbili.


