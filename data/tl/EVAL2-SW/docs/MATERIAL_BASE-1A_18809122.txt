
Alex McLeish aikacha Zamalek
Cairo, Misri Kocha wa zamani wa Scotland, Alex McLeish ameiacha kwenye mataa klabu ya Zamalek baada ya kuinoa kwa siku 65 pekee licha ya kushinda michezo sita na sare mbili kwenye mechi 10 alizoiongoza miamba hiyo ya Misri.
McLeish, ambaye sasa ana miaka 57, ni kocha wa nne kuiacha miamba hiyo ya mji wa Cairo msimu huu.
Bosi huyo wa zamani wa Rangers aliiongoza klabu hiyo katika hatua ya makundi ya Ligi ya Mabingwa Afrika, lakini wana pointi 11 nyuma ya vinara wa Ligi Kuu Misri, Al Ahly.
Mohamed Helmy ameichukua timu hiyo kama kocha wa muda wakati bodi ya klabu hiyo ikijiandaa kumtangaza mrithi wa McLeish siku chache zijazo.
McLeish alichukua nafasi ya mshambuliaji wa zamani wa Zamalek, Ahmed ‘Mido’ Hossam aliyetimuliwa Februari mwaka huu baada ya kuinoa miamba hiyo kwa siku 37.


