Ushindi wa Chadema ni ‘hujuma na mkono’ wa Lowassa
Nov 07, 2015

SIRI ya ushindi mkubwa wa kishindo kwa Chama Cha Demokrasia na Maendeleo (Chadema) katika Uchaguzi Mkuu wa Oktoba 25, kwa nafasi za udiwani na ubunge katika mikoa ya Kanda ya Kaskazini imefichuka kuwa ni ‘hujuma na mkono’ wa Edward Lowassa.
Chadema ikiwakilisha ushirikiano wa vyama vingine vitatu vinavyounda kile kinachoitwa Umoja wa Katiba ya Wananchi (Ukawa) kwa mikoa ya Arusha, Manyara na Kilimanjaro, ilipata ushindi mkubwa katika kwa kuzoa viti vya udiwani na ubunge.
Mikoa ambayo Chadema imefanya vizuri ni Arusha ambapo walizoa majimbo matano kati ya saba na Kilimanjaro ambapo walizoa majimbo saba kati ya tisa na mkoani Manyara walipata majimbo mawili kati ya majimbo saba.
Aidha pia Chadema walizoa viti vingi vya madiwani, hasa katika Jimbo la Arusha Mjini ambapo waliweza kupata viti 24 vya udiwani huku CCM ikiambulia kiti kimoja tu.
Ni hujuma?
Taarifa zilizolifikia Raia Mwema kutoka katika majimbo kadhaa katika mikoa hiyo mitatu zinabainisha kuwa ushindi huo mkubwa unatokana na kinachodaiwa kuwa ni hujuma iliyofanywa na baadhi ya viongozi wa CCM waliokuwa wakimuunga mkono mgombea wa urais wa Chadema, Edward Lowassa.
Kabla ya kuhamia Chadema mapema mwezi Julai mwaka huu, Lowassa alijaribu kugombea nafasi ya urais kupitia CCM na jina lake kuondolewa katika hatua za mchujo na vikao vya juu vya chama hicho.
Wakizungumza na gazeti hili kwa nyakati tofauti viongozi waandamizi wa CCM mkoani Arusha walidai kuwa chama hicho kilihujumiwa na viongozi wake karibu katika majimbo yote ya Mkoa wa Arusha na viongozi wao waliokuwa katika mtandao wa Lowassa.
Mmoja wa viongozi hao alieleza: “Ifahamike kuwa tangu mwaka 2012 wakati wa mchakato wa uchaguzi wa CCM katika ngazi mbalimbali Lowassa alitengeneza mtandao wake kwa kuwaingiza madarakani viongozi wengi kuanzia ngazi za matawi, kata, wilaya na mkoa.”
Kwa mujibu wa kiongozi huyo, lengo la kuunda mtandao huo ilikuwa ni kumsaidia Lowassa kushinda kwa urahisi, na kupitishwa na vikao vya CCM ili kuwa mgombea urais wa chama hicho tawala.
“Baada ya Lowassa kukatwa jina mjini Dodoma na kuamua kuhamia Chadema viongozi wengi na wafuasi wake walibakia CCM na kuendelea kushikilia vyeo vyao ndani ya chama, lakini mioyo yao ilikuwa kwa mgombea huyo wa Chadema,” aliongeza.
Taarifa hizo zinadai kuwa pamoja na dhamira yake ya kutaka kuwa Rais wa Jamhuri ya Muungano wa Tanzania, Lowassa kwa kutumia mbinu na uzoefu wake katika medani ya siasa alitaka “kuifuta” kabisa CCM katika ramani ya siasa za Tanzania na pia kuwashughulikia mahasimu wake wa kisiasa.
Lowassa alitumia “mkono wake usioonekana” kuhakikisha kuwa CCM inafutika lakini hasa mahasimu wake wa kisiasa kama Christopher ole Sendeka (Simanjiro) ambaye katika mazingira yasiyotarajiwa aliangushwa na Mwansheria, James ole Millya.
Kwa mujibu wa kiongozi mwingine mwandamizi wa CCM, viongozi kadhaa wa ngazi ya wilaya za Arusha Mjini, Monduli, Longido, Arumeru Mashariki na Magharibi walihusika sana kufanya kampeni za Chadema, hasa nyakati za usiku na hivyo kuidhoofisha CCM na wagombea wake.
Raia Mwema imepewa orodha ya viongozi wasiopungua 17 katika majimbo hayo wakiwemo watendaji wa chama, viongozi wa kuchaguliwa na watendaji wa serikali ambao wanadaiwa kuwa chanzo cha kushindwa vibaya kwa CCM katika uchaguzi huo.
“Viongozi wote walioshiriki ni wa ngazi za juu na wanaaminika na kuheshimika katika jamii hivyo ilikuwa rahisi sana kwao kuwashawishi wapiga kura katika vikao visivyo rasmi, kuwa wanatakiwa kuunga mkono mabadiliko,” aliongeza kiongozi huyo.
Katibu wa CCM wa Wilaya ya Arusha Mjini, Ferouz Bano, anaunga mkono madai ya viongozi hao kwa kueleza kuwa madai ya kuwepo kwa hujuma yapo wazi.
“Tutakuwa wanafiki wakubwa kama tutajiridhisha kwamba ushindi wa Chadema umetokana na nguvu zao za kisiasa ukweli uko wazi, CCM tumehujumiwa na viongozi wenzetu waliokuwa wanavaa sare za CCM mchana na usiku wanavaa magwanda ya Chadema,” alisema Bano.
Kwa mujibu wa Bano, uongozi wa juu wa CCM unazotaarifa hizo za chama kuhujumiwa na viongozi wake na kuna uwezekano hata wa kufanyika kwa uchunguzi baada ya pilikapilika za uchaguzi kukamilika.
“Viongozi wa kitaifa wanazo taarifa zote kuhusu hali ya kisiasa ndani ya chama chetu katika Mkoa wa Arusha, ila siwezi kuzungumzia zaidi hali hiyo tunasubiri kuona iwapo kuna hatua watazichukua baada ya uchaguzi,” alifafanua katibu huyo.


