
Chuo Kikuu Ardhi kujenga nyumba Dodoma

Imeandikwa na Lucy Ngowi

Imechapishwa: 05 Oktoba 2016

CHUO Kikuu Ardhi (ARU) kimesema kimepokea maelekezo ya Waziri Mkuu, Kassim Majaliwa na sasa kinayafanyia kazi ya kuwataka kufanikisha ujezi wa nyumba bora za gharama nafuu za makazi kwa ajili ya watumishi wake mkoani Dodoma.

Msaidizi wa Makamu Mkuu wa chuo hicho, David Semeo alisema jana alipozungumza na gazeti hili kuhusu kauli aliyoitoa Waziri Mkuu Majaliwa kuhusu chuo hicho katika kutekeleza azma ya kuhamia Dodoma.
Semeo alisema kwa sasa ni mapema kuelezea jinsi wanavyoyafanyia kazi maelekezo hayo, waliyopatiwa na Waziri Mkuu Majaliwa.
Mwezi uliopita, Waziri Mkuu Majaliwa akiwa Kibaha, Pwani wakati akizindua Mpango Mkakati wa Mahakama ya Tanzania (2015-2020) na Mradi wa Maboresho ya Huduma za Mahakama ya Hakimu Mkazi, Pwani na Mahakama ya Wilaya ya Kibaha alizungumza kuwa katika kutekeleza azma ya kuhamia Dodoma serikali itatumia chuo hicho.
Chuo hicho kimejenga jengo la Mahakama ya Hakimu Mkazi Kibaha kwa kutumia teknolojia ya Moladi Chem kwa gharama ya Sh milioni 520 kwa muda wa miezi mitatu, tofauti na bei ya wazabuni iliyokuwa kati ya Sh bilioni 1.73 na Sh bilioni 1.3.
ARU pia ina wataalamu wa kutosha wenye uwezo wa kufanya kazi za ushauri wa kitaalamu zinazohusu ukadiriaji majengo, majenzi na mazingira yake pamoja na tathmini ya kimazingira.


