Chadema wazidi kujitanua Mbeya
Nov 07, 2015 by Raia Mwema in Burudani & Michezo

UCHAGUZI Mkuu umeisha, washindi wamepatikana, kwa Mkoa wa Mbeya ni wazi kwamba Chama cha Demokrasia na Maendeleo (Chadema) kinajitanua kwa kasi.
Hata hivyo, uhai wa chama hicho unaelezwa kutegemea zaidi jinsi watakavyoendesha serikali watakazoziongoza hadi Uchaguzi Mkuu ujao wa mwaka 2020.
Chadema kimefanikiwa kuongoza katika viti vya udiwani kwenye Halmashauri za Jiji la Mbeya na Mji wa Tunduma, ambako sasa kitakuwa chama tawala na sio tena chama cha upinzani.
Pamoja na kuongoza halmashauri hizo, vyama vya upinzani, chini ya mwamvuli wao wa Umoja wa Katiba ya Wananchi (Ukawa) umefanikiwa kuzoa viti vya udiwani katika maeneo ambayo huko nyuma, ama hawakuwa na kiti hata kimoja au walikuwa na viti visivyozidi viwili.
Miongoni mwa maeneo hayo ni pamoja na wilaya za Mbozi, Chunya, Rungwe, Kyela, Ileje na Mbeya Vijijini. Wilaya hizo, hususani kwa kata za mijini, vyama vya upinzani vimeshinda kwa mara ya kwanza au vimeongeza viti vya udiwani.
Hatua hiyo inaifanya miji kama vile Kyela, Tukuyu, Ushirika, Mlowo, Tunduma, Vwawa, Mbeya Mjini na mingineyo kuwa chini ya himaya ya upinzani.
Changamoto kwa Chadema
Katika vipindi vilivyopita Chadema walikuwa upande wa upinzani, lakini kuanzia Novemba, mwaka huu, chama hicho kitakuwa tawala kwa Halmashauri ya Jiji la Mbeya na Mji wa Tunduma ambako wameongoza kwa kushinda viti vingi vya udiwani, na pia vyama hivyo vya upindani kuwa na ushawishi mkubwa kwa miji mingi ndani ya mkoa huo kutokana na kushinda maeneo hayo.
Katibu wa Chadema Mkoa wa Mbeya, Boyd Mwabulanga anauangalia ushindi huo kwa jicho la tahadhari, akiulinganisha na mtego kwa ustawi wa chama chao. Anachukua tahadhari kuzungumzia ushindi wao huo kutokana na mabadiliko ya kutoka kuwa wakosoaji hadi watawala, ambapo sasa wanaenda kuunda serikali ya Halmashauri ya Jiji la Mbeya.
“Ni kama mtego, watu watapenda kuona iwapo tutaweza kuendesha halmashauri vizuri kuliko waliokuwepo,” anasema Mwabulanga katikamahojiano yake kwa njia ya simu na Raia Mwema.
Katibu huyo anabainisha kuwa inahitajika utulivu na kujipanga kikamilifu kukamilisha miradi iliyokuwepo, kubuni na kusimamia kwa umakini miradi mipya, hatua itakayowapa uhalali wa kuendelea kutawala halmashauri hiyo baada ya Uchaguzi Mkuu ujao wa 2020, kuwawezesha chama chao kushinda uchaguzi mkuu ujao na kuunda serikali.
Baadhi ya wakazi wa Jiji la Mbeya waliozungumza na gazeti hili wameelezea kufurahishwa kwao na ushindi wa Chadema uliowapa nafasi ya kuunda serikali ya jiji hilo, wakisema ni nafasi kwa vyama vya upinzani kuonyesha uwezo wao.
Daimon Mwasampeta anasema ushindi pekee hautakuwa na maana iwapo watashindwa kuonyesha tofauti ya kiuongozi kati yao na Chama chaMapinduzi katika kuongoza Halmashauri ya jiji hilo.
“Ridhaa wamainunua, sasa kazi kwao, watoke kwenye mfumo wa upinzani, sasa ni watawala, waaminishe watu kwamba wao wana uwezo, watekeleze yale waliyokuwa wakiyapigania,” anasema Mwasampeta.
Vita yaibuka nafasi ya Meya
Zimekuwepo taarifa zisizo rasmi kuhusu nafasi ya Meya wa Jiji la Mbeya, kwamba misuguano ilianza hata kabla ya kufanyika uchaguzi, mikakati ikianza kutekelezwa katika mchakato wa kura za maoni ndani ya chama hicho. 
Katika chaguzi zilizopita, wale waliojipanga kuwania nafasi hiyo ndani ya Chama cha Mapinduzi, walijiandaa kuanzia kura za maoni kuwapata wagombea udiwani, na taarifa za ndani ya chamahicho zikionyesha kuwa wanasiasa hao walihakikisha kuwa wanaingiza madiwani wenye utii kwao ili wawapigie kura wakati wa uchaguzi wa Meya.
“Mgombea Umeya wa CCM, alizifahamu kura zake ndani ya Baraza la Madiwani mara baada ya kumalizika mchakato wa kura za maoni,” kinasema chanzo chetu kutoka ndaniya CCM.
Hali inaonekana kuwa tofauti kidogo ndani ya Chadema, ambako pamoja na madai ya kuenguliwa mapema kwa baadhi ya wanachama waliohofiwa kushinda nafasi hiyo iwapo wangeingia kwenye Baraza la Madiwani la jiji hilo, hakuna ushahidi wa moja kwa moja kwamba wapo waliojiandaa kwa kutengeza wapiga kura wao.
Mfumo wa kumpata Meya au Mwenyekiti wa Halmashauri uko tofauti na ule wa kuwapata wawakilishi hao, viongozi hao wa serikali za mitaa huchaguzliwa kutoka miongoni mwa madiwani, wagombea hujitokeza na kupigiwa kura na madiwani wenzao.
“Tatizo linaanzia kwenye nafasi ya umeya, wapo wengi kila mtu anautaka,” kinasema chanzo chetu ndani ya chama hicho jijini Mbeya.


