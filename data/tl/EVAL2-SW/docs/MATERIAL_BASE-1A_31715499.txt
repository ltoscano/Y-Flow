
Serikali izinduke kuhusu usalama
MSURURU wa mauaji ya kinyama katika kaunti ya Lamu ni wa kuogofya na wakati umefika kwa viongozi wakuu serikalini kuchukua hatua.
Ni mwezi jana pekee ambapo zaidi ya watu 60 waliuawa na jana watu wengine zaidi ya 20 waliuawa kinyama.
Ajabu ni kwamba, baada ya mauaji ya mwezi jana, Rais Uhuru Kenyatta, Waziri wa Usalama Joseph ole Lenku na Mkuu wa Polisi David Kimaiyo waliwaahidi Wakenya kwamba usalama ungeimarishwa na kwamba hakukuwa na sababu ya kuhofia kuendelea kuishi maeneo hayo.
Hata kabla ya mwezi kuisha, mauaji yametokea. Tunashangaa serikali sasa itaambia nini wakazi waliopoteza jamaa na marafiki.
Mombasa, mtalii kutoka Urusi aliuawa kwa kupigwa risasi, tukio ambalo linaweza kupelekea watalii wachache waliokuwa na ujasiri wa kuzuru Kenya hata baada ya tahadhari kutolewa, sasa kuitoroka Kenya.
Jana, Naibu Rais William Ruto alikuwa maeneo yaliyoathirika na akawataka maafisa wa usalama wawakamate wahusika na kuahidi kwamba hatua kali zingechukuliwa. 
Huu umekuwa kama wimbo kila maafa yanapotokea. Ukweli ni kwamba, matukio haya ni dalili za utepetevu kazini na kutowajibika miongoni mwa maafisa husika.
Ingawa Serikali imelaumu wanasiasa na makundi haramu, ukweli ni kwamba Serikali pekee ndiyo yenye nguvu za kudhibiti wanasiasa hao au makundi hayo.
Wakati umefika kwa maafisa hawa, na wakuu wao pia kuchukuliwa hatua au wenyewe wang'atuke kuruhusu hali ya usalama kuimarishwa.
Hili lisipofanyika, nchi itaendelea kuumia kiuchumi na wananchi wasio na hatia kupoteza maisha.
Itakuwa vigumu sana kuwashawishi watalii kuzuru maeneo ya Pwani ambayo hutegemea sana utalii. Isitoshe, hata wawekezaji wa humu nchini wataogopa kuwekeza katika maeneo ambayo yanaonekana kutokuwa salama. 


