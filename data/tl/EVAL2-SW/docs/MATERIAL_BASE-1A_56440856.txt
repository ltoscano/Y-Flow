
Wizara yakiri uchakavu wa makazi ya polisi
Habel Chidawali, Mwananchi hchidawali@mwananchi.co.tz
Dodoma. Wizara ya Mambo ya Ndani ya Nchi imekiri kuwa nyumba za makazi ya polisi na ofisi zake ni chakavu, huku ikikabiliwa na uhaba wa majengo.
Naibu Waziri wa Mambo ya Ndani ya Nchi, Masauni Yusufu Masauni alisema Serikali imekuwa ikifanya jitihada mbalimbali kwa ajili ya kukarabati ofisi na vituo vya polisi na kujenga nyumba za kuishi askari.
Alikuwa akijibu swali la mbunge wa Viti Maalumu, Halima Ali Mohamed (CUF) aliyetaka kujua Serikali imefanikiwa kwa kiasi gani kuboresha majengo na vituo vya polisi sanjari na kulipa madeni ya wakandarasi waliojenga majengo hayo. 
Masauni alisema mwaka 2012 Serikali ilijenga maghorofa matatu katika maeneo ya Buyekela Mkoa wa Kagera yenye uwezo wa kuchukua familia 12, Mwanza mabatini sita (familia 24) na Musoma sita yenye uwezo wa kuchukua familia 24.


