
Rais azua tafrani anga za kidiplomasia
Aug 18, 2016

MANILA, PHILIPNES

RAIS wa Ufilipino, Rodrigo Duterte, amemjia juu balozi wa Marekani nchini kwake Philip Goldberg akisema amekuwa akimkera mno kwa kiherere chake cha kuingilia mambo ya Ufilipino, akitumia maneno “huwa ananiudhi sana yule hanithi”.

Rais Duterte alitoa kauli hiyo kali iliyozua taharuki ya kidiplomasia kati ya Ufilipino na Marekani wakati akizungumza na baadhi ya askari wa nchi yake, akisema balozi huyo ni hanithi.

Anasema amekuwa hana tatizo na Waziri wa Mambo ya Nje wa Marekani John Kerry ambaye amewahi kukutana naye pamoja na Balozi Golderg mwishoni mwa mwezi Julai mwaka huu, kuzungumzia ushindi wa kesi kati ya nchi yake na China katika Mahakama ya Kimataifa ya Usuluhishi.

“Sina tatizo na Kerry lakini nimewahi kukwaruzana na huyo balozi, yule bakla (kwa lugha ya Kifilipino – hanithi) huwa ananikera sana mimi,” alisema Rais Duterte. Hata hivyo, pamoja na maneno hayo makali ya rais huyo, hakuna kumbukumbu za hadharani zikimuelezea Balozi Goldberg kuwa ni hanithi.

Mvutano kati ya Balozi Goldberg na rais huyo ulianza wakati Duterte akiwa mmoja wa wagombea urais wa Ufilipino ambapo katika moja ya mikutano yake ya kampeni alifanya utani dhidi ya binti mmoja aliyebakwa katika Jiji la Davao ambako alikuwa meya kwa miaka 22, akisema kitendo hicho kinastahili kuitwa balaa kwa sababu yeye (Duterte) hakubahatika kuwa mwanamume wa kwanza kabisa kufanya mapenzi na huyo binti wakati wa tendo la kubakwa. 

Ni kutokana na utani huo, Balozi Goldberg alitoa taarifa ya kulaani kauli hiyo akisema, “…kauli yoyote kutoka kwa mtu yeyote na popote, yenye kulenga kushusha hadhi ya mwanamke na hasa kuhusu masuala ya ubakaji au mauaji tunazilaani.”

Lakini Duterte alijibu mapigo dhidi ya balozi huyo kwamba anapaswa kufanya kazi yake ya kidiplomasia na si vinginevyo.
“Siwezi kuomba msamaha kwa lolote. Yeye (balozi Goldberg) hakuniomba msamaha tulipowahi kukutana ana kwa ana. Sasa kwa nini mimi ndiye niombe msamaha?” alihoji Duterte


