
Kiwanda cha vigae kuunganishiwa gesi asilia

Imeandikwa na Theopista Nsanzugwanko

Imechapishwa: 11 Oktoba 2016

KATIBU Mkuu wa Wizara ya Nishati na Madini, Profesa Justin Ntalikwa amesema serikali itaunganisha gesi asilia katika kiwanda cha vigae kilichopo wilaya ya Mkuranga, mkoani Pwani.

Alisema Kampuni ya Goodwill inayoendelea na ujenzi wa kiwanda hicho na kutarajia kuanza uzalishaji Januari mwakani, itaunganishiwa gesi na Shirika la Maendeleo ya Petroli Tanzania (TPDC) mara baada ya ujenzi kukamilika.
“Kiwanda hiki kinatarajia kuzalisha vigae kwa ajili ya shughuli mbalimbali za ujenzi na katika kuzalisha vigae hivyo kampuni itahitaji gesi kwa ajili ya kuendesha mitambo na kuzalisha umeme wa megawati nane kwa ajili ya kuendeshea kiwanda,” alisema Profesa Ntalikwa.
Alisema sehemu ambayo gesi itaunganishwa iko karibu na umbali wa chini ya kilometa moja, kwa hiyo kazi iliyopo ni kujenga bomba dogo litakalo unganishwa na bomba kubwa la TPDC la inchi 36.
Kaimu Mkurugenzi Mtendaji wa TPDC, Kapuulya Musomba alisema TPDC iko tayari kuona serikali inafanikiwa katika malengo ya kuwa na viwanda na gesi inakuwepo kwa viwanda hivyo.
Kaimu Mkurugenzi Mtendaji wa Goodwill, Robin Huang alisema kuwa matumizi ya nishati ya gesi asilia ni nafuu katika uendeshaji wa kiwanda.
Gesi itakayohitajika katika kiwanda hicho kwa kuanzia itakuwa futi za ujazo milioni 7 kwa siku, na baada ya miaka mitatu itafikia futi za ujazo milioni 10 kwa siku.


