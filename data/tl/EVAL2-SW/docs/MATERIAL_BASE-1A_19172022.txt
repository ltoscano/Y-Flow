Baada ya kushtua na waliponye taifa
Dec 23, 2015

KUNA wakati ili kumuokoa mgonjwa aliye mahututi au ambaye anaonekana kuanza kupoteza mapigo ya moyo basi vyombo vya kushtua mapigo ya moyo hutumika ili kumshtua. Vyombo hivi – unaweza kuwa umeviona kwenye filamu na simulizi nyingi za luninga – viko kama pasi ya umeme na huwa vimeunganishwa na nyaya na huwa na chaji fulani hivi ambayo ikiwekwa kwenye kifua cha mtu basi huushtua moyo na kuurudishia mapigo.
Katika kufanya hivyo wanaweza kuyaokoa maisha ya mtu. Matumizi ya chombo hicho (defibrillator) ni ya muhimu sana kwenye hospitali nyingi na hata kwenye magari ya kusafirisha wagonjwa (ambulance) na wanaovitumia wanakuwa na mafunzo ya kutosha. Kushtua huko kwa moyo huweza kuokoa maisha ya mgonjwa na pia hutoa nafasi ya kuweza kumpatia mgonjwa huduma mbalimbali anazozihitaji hasa baada ya kuhakikisha mapigo yake ya moyo yamerejea katika hali ya kawaida.
Taifa letu limekuwa kama mgonjwa kwa muda mrefu tena mgonjwa ambaye mapigo yake ya moyo yamekuwa yakienda vibaya kiasi cha kutishia hata uhai wa mgonjwa. Katika hali hiyo kwa muda mrefu tumesubiri na kuombea atokee mtu au watu ambao watatupa huduma ya kwanza ili angalau kuturejesha katika mapigo ya moyo ya kawaida. Na kwa muda mrefu tumejikuta tukikata tamaa; wale ambao tuliamini kuwa wanaweza kutusaidia badala yake tumejikuta wakisahau haja ya mgonjwa hasa na kujaribu kumpa mgonjwa dawa zingine zote wakati tatizo lake la msingi (la moyo) halijashughulikiwa.
Taifa letu limekuwa na matatizo mengi; ni vigumu kusema tatizo moja. Katika matatizo haya mengi moja linaonekana sehemu nyingi likijirudia kwa namna mbalimbali; hili linahusiana na ‘nidhamu ya kazi’. Kuna watu waliwahi kuimba miaka ya sabini kuwa “nidhamu ya kazi ni msingi wa mafanikio mema kazini’. Ukweli huo bado ni kweli hata leo hii. Bila nidhamu ya kazi mtu anaweza kuwa msomi sana, anajua sana na ana uwezo wa kila namna lakini hawezi kuwa na mafanikio. Na taifa kama letu linaweza kuwa na watu wengi wenye ujuzi wa kila namna lakini kukosekana kwa nidhamu kuna karibisha janga la kudumu katika taifa.
Nidhamu hii ni zaidi ya kuwahi kazini; ni nidhamu ya kuheshimu sheria, nidhamu ya kujali taratibu, nidhamu ya kusimamia fedha za umma, nidhamu ya kuwajibishana n.k. Bila nidhamu huwezi kutengeneza taifa likafanikiwa. Na bahati mbaya sana unaweza kuona kuwa kwa muda mrefu tumekuwa kama taifa lisilio na watu wenye nidhamu.
Hata timu ya mpira inaweza kuwa na makocha wazuri, wachezaji wazuri na hata jina kubwa lakini kama hakutakuwa na nidhamu katika wachezaji, makocha, na washangiliaji na wadau wengine basi timu haiwezi kufanikiwa. Tutasifia kipaji cha mtu mmoja mmoja na kufurahia usajili wa wachezaji mahiri lakini bila nidhamu ya kujifunza na kucheza pamoja timu hiyo kushinda kwake itakuwa ni kwa nadra sana. Mnaweza kubadilisha makocha na kusajili wachezaji nyota kutoka sehemu yoyote duniani lakini kama hawatakuwa na nidhamu ni vigumu sana kuleta ushindi nyumbani.
Hivi ni kweli katika utendaji wa taifa letu; kwa muda mrefu watu wamekuwa kama vile hawajui umuhimu wa nidhamu. Na hili si kwa watu wa chini tu hadi viongozi. Ndio maana leo tunaona baadhi ya mambo yanafanywa watu wanashangaa; kuna mambo yanatendeka unajiuliza hivi miaka hii kumi hakukuwa na uongozi? Unaaangalia mambo yanayofanyika unabaki kushangaa.
Magufuli amekuja na jambo kubwa ambalo labda limekosekana kwa muda mrefu; kurudisha nidhamu kwa Wa tanzania. Nimesikia juzi Kigwangala kafungia watu getini kwenye ofisi pale wizarani; wengine wanalalamika – kwa nini kafanya hivyo? Nimesikia Waziri Mkuu Majaliwa alipotembelea Bandari na kusimamisha watu kadha na kuagiza wengine watiwe pingu kusaidia polisi – wapo waliolalamika. Leo hii watu wamefutiwa safari za nje na wapo wengine wanalalamika. Hawajazoea yanayotokea, wanaanza kushtuliwa!
Ndugu zangu, kwa muda sasa taifa linahitaji kushtuliwa moyo wake wa nidhamu ili liweze kuponywa. Huwezi kuponya taifa ambalo halina nidhamu. Nidhamu hii ni muhimu na ya lazima. Haitafurahisha wote lakini inahitajika kote. Tunapowaunga mkono viongozi hawa kusimamia nidhamu wajue kabisa wao wenyewe wanapaswa kuwa mifano ya kwanza ya nidhamu. Wao wenyewe waoneshe mfano wa kuheshimu sheria, kujali muda, kujali taratibu na kanuni mbalimbali. Hatusemi wao wasiwe na nidhamu. Nidhamu hufundishwa kwa nidhamu tu; siyo hotuba, siyo vitisho.
Taifa likishaanza kuzoea nidhamu; basi taifa litakuwa tayari kuponywa na kuanza kazi kweli kweli ya kujijenga kuelekea taifa la kisasa. Bila nidhamu haya mengine yote yatakuwa ni maigizo tu ya muda na watu watasahau. Kwani watu wanazungumzia tena kushika mafagio; sishangai wengine wanafikiria labda watashika mafagio tena hadi tisa disemba mwakani. Kana kwamba hivi sasa hakuna tena uchafu unaozalishwa. Labda mtu awashtue na zile mashine.


