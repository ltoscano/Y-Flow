
Waziri Mbarawa akagua athari za tetemeko kwenye miundombinu Kagera

Imeandikwa na Mpigapicha Wetu

Imechapishwa: 13 Septemba 2016

Waziri wa Ujenzi, Uchukuzi na Mawasiliano Profesa Makame Mbarawa amekagua miundombinu ya barabara katika mkoa wa Kagera na kujionea athari za tetemeko la ardhi zilizojitokeza katika mkoa huo. 

Prof. Mbarawa amejionea athari hizo katika barabara ya Rwamishenye hadi Bandari ya Bukoba yenye urefu wa kilometa 4.6 ambayo imeathirika mita 60 na barabara ya Bukoba-Mtukula yenye urefu wa kilometa 80 ambayo imeathirika kwa mita 200 na kusisitiza kwamba Wizara yake itatekeleza maelekezo yaliyotolewa na Waziri Mkuu Mhe. Kassim Majaliwa ili kukabiliana na changamoto zilizojitokeza.
“Tunatoa pole kwa wananchi wa mkoa wa Kagera kutokana na maafa yaliyojitokeza hivyo tutafanyia kazi maelekezo ya ukarabarati wa miundombinu iliyoathiriwa na tetemeko kadiri tulivyoelekezwa na Waziri Mkuu”, amesema Prof. Mbarawa.
Prof. Mbarawa yuko mkoani Kagera kujionea uharibifu wa miundombinu kufuatia tetemeko la ardhi lililopiga mikoa ya Kagera, Mara na Mwanza Septemba 10 mwaka huu na kusababisha vifo vya watu takribani 16, majeruhi zaidi ya 100, uharibibifu wa nyumba takribani 800 na miundombinu mbalimbali.


