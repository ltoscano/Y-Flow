
Museveni, Kagame,Kenyatta wasaidia tetemeko Kagera

Imeandikwa na Theopista Nsanzugwanko

Imechapishwa: 18 Septemba 2016

RAIS John Magufuli amepokea taarifa ya maafa yaliyosababishwa na tetemoko la ardhi lililotokea katika mkoa wa Kagera na mikoa jirani ya Mwanza, Geita na Kigoma kutoka kwa Waziri Mkuu, Kassim Majaliwa. 

Akizungumza baada ya kupokea taarifa hiyo ya maafa na michango kwa ajili ya waathirika wa maafa hayo, Rais Magufuli aliwashukuru wote waliojitoa kusaidia waathirika akiwataja marais wa nchi za Jumuiya ya Afrika Mashariki (EAC), Rais wa Uganda, Yoweri Museveni, Rais wa Kenya, Uhuru Kenyatta na Rais wa Rwanda, Paul Kagame, kuwa wamempigia simu za kumpa pole na tayari wametoa misaada yao.
Taarifa ya Ikulu iliyotolewa Dar es Salaam jana ilisema pamoja na kupokea taarifa hiyo, Rais Magufuli alipokea mchango wa fedha taslimu Dola za Kimarekani 200,000 sawa na takribani Sh milioni 437 kutoka kwa Rais Museveni.
Pia Rais Magufuli alipokea taarifa ya mchango wa mabati, blangeti na magodoro vyenye thamani ya Sh milioni 115 kutoka kwa Rais Kenyatta kwa ajili ya kuwasaidia waathirika wa tetemeko la ardhi mkoani Kagera.
Pia alizishukuru nchi mbalimbali, mashirika, wafanyabiashara, watumishi wa umma na watu binafsi waliochangia na kusema michango hiyo ina umuhimu mkubwa katika kukabiliana na athari za maafa haya.
Alitoa wito kwa Wa tanzania na wote walioguswa na maafa hayo kuendelea kutoa misaada kwa waathirika kupitia Ofisi ya Waziri Mkuu na Ofisi ya Mkuu wa Mkoa wa Kagera, huku akionya na kuvitaka vyombo vya dola kuwafuatilia watu wanaotaka kutumia maafa haya kukusanya michango kwa lengo la kujinufaisha.
Alibainisha kuwa serikali itahakikisha inarekebisha miundombinu iliyoharibika zikiwemo shule, vituo vya matibabu, barabara na huduma nyingine za kijamii na pia ametaka wananchi waliokumbwa na madhara ya tetemeko hususan nyumba zilizobomoka, wajipange kurekebisha nyumba zao kwa kuwa serikali pekee haitaweza kujenga nyumba zote zilizobomoka. 
Aidha, Rais Magufuli aliwasihi Wa tanzania kuwapuuza watu wanaotaka kutumia maafa hayo kueneza uchonganishi na chuki dhidi ya serikali na aliweka wazi kuwa mpaka sasa hakuna teknolojia ya kutabiri kutokea kwa tetemeko la ardhi na kwamba tetemeko hili halikuletwa na serikali.
Alisema hata mataifa makubwa yenye maendeleo makubwa ya uchumi na teknolojia yanakumbwa na tetemeko la ardhi na kusababisha vifo vya idadi kubwa ya wananchi na uharibifu mkubwa wa mali.
"Nilikuwa najaribu kuangalia kwa mfano nchi kama China kwenye mwaka 2014 watu 617 walipoteza maisha, Mwaka 2013 walipoteza watu 193, Mwaka 2010 walipoteza watu 2,998 Mwaka 2008 China ilipoteza watu 98,712. Ukijaribu kuangalia Japan, nchi ambayo imeendelea na ina utaalamu wa hali ya juu sana, kwenye mwaka 2016 tarehe 14 mwezi wa Aprili ilipoteza watu sita, baada ya siku mbili tetemeko likatokea tena na likaua watu 35.
Mwaka 2012 liliua watu watatu, mwaka 2011 likaua watu 15,904 mwaka 2008 likaua watu 12, mwaka 2007 likaua watu 11, mwaka 2004 likaua watu 40, mwaka 1923 liliua watu 142,800 na hiyo ni Japan,” alisisitiza Rais Magufuli.
Katika taarifa yake Waziri Mkuu, Kassim Majaliwa alisema tetemeko hilo limesababisha vifo vya watu 17, majeruhi 440, nyumba 2,063 zimeanguka, nyumba 14,081 zipo katika hali hatarishi na nyumba 9,471 zimepata uharibifu mdogo, huku watu 126,315 wakihitaji misaada mbalimbali.
Aliongeza kuwa serikali imechukua hatua mbalimbali zikiwemo kupeleka chakula, huduma za matibabu na hifadhi za dharura kwa waathirika na pia inaratibu ukusanyaji wa michango kutoka sehemu mbalimbali ambapo mpaka sasa kiasi cha Sh bilioni 3.6 zimepatikana.
Mwinyi achangisha mamilioni Dar Katika tukio lingine, jana Rais mstaafu wa Awamu ya Pili, Ali Hassan Mwinyi aliongoza matembezi ya hisani ili kuchangisha fedha kuwasaidia waathirika wa tetemeko hilo ambapo jumla ya Sh milioni 500 zilikusanywa.
Pamoja na kutoa pole kwa waathirika na kueleza umuhimu wa wananchi kuwachangia waathirika, Rais mstaafu Mwinyi alizungumzia afya yake huku akieleza siri iliyomfanya kuendelea kuwa na nguvu za kushiriki katika masuala mbalimbali ya kijamii, zaidi hata ya vijana.
Matembezi hayo ya kilometa tano, yaliyoandaliwa na Wizara ya Mambo ya Nje na Ushirikiano wa Afrika Mashariki na kufanyika jijini Dar es Salaam yalianzia katika Bwalo la Maofisa wa Polisi Oysterbay na kupita katika maeneo ya Sea Cliff, barabara ya Kaunda, barabara ya Kaole na kuishia katika bwalo hilo.
Katika hali ya kushangaza, Mwinyi aliweza kuonesha ukakamavu mkubwa wakati wote wa matembezi hayo ambayo yaliwaacha hoi baadhi ya washiriki, wengine wakishindwa kumaliza, huku rais huyo mstaafu akitumia muda wa saa moja, akianza matembezi saa 1.10 asubuhi na kumaliza saa 2.10 asubuhi.
Katika matembezi hayo taasisi zisizo za kiserikali za nchini Australia zilichangia Sh milioni 200, Shirika la Taifa la Hifadhi ya Jamii (NSSF) Sh milioni 10, Mfuko wa Pensheni wa PPF Sh milioni 10, Mfuko wa Fidia kwa Wafanyakazi Sh milioni 15, Benki ya CRDB Sh milioni 50 na Shirika la Hifadhi za Jamii Zanzibar (ZSSF) Sh milioni saba.
Wengine waliochangia ni wajasiriamali akinamama wanaofanya biashara katika eneo maarufu la Kariakoo Sh 500,000, wanafunzi waliosoma Shule ya Sekondari ya Ihungo ya mkoani Kagera ambayo imeharibiwa vibaya na tetemeko hilo hadi kufungwa Sh milioni tano na Chama Cha Mapinduzi (CCM) Mkoa wa Dar es Salaam Sh milioni 5.
Viongozi wengine waliokuwepo na kueleza kumuunga mkono Mwinyi kwa kila mmoja kutoa Sh milioni mbili, ni Naibu Waziri wa Sheria na Katiba, Amon Mpanju, Naibu Waziri, Ofisi ya Waziri Mkuu, Watu Wenye Ulemavu Dk Abdallah Possi na Naibu Waziri wa Mambo ya Nje na Ushirikiano wa Afrika Mashariki, Dk Susan Kolimba na wengineo, ambao kwa pamoja waliwezesha kupatikana kwa Sh milioni 32. Akitangaza jumla ya fedha zilizotokana na matembezi hayo, Rais mstaafu Mwinyi alisema Sh milioni 502.680 zilipatikana.
Mwinyi alisema matembezi hayo yameonesha mshikamano na umoja wa Wa tanzania kwa namna watu walivyoitikia, na kusema kuwa janga hilo ni la Wa tanzania wote.
Aliipongeza serikali kwa jitihada ilizochukua kwa kutoa misaada ya haraka kwa wote walioathirika na kutaka Wa tanzania kudumisha mshikamano na kushirikiana na serikali kutafuta ufumbuzi wa changamoto nyingine zinazowakabili wananchi katika sehemu mbalimbali nchini.
Azungumzia afya yake Mwinyi (91) aliwaacha hoi watu waliojitokeza katika tukio hilo pale alipoanza kuzungumzia afya yake akisema bado ni nzuri na kwamba anao uwezo wa kusoma maandishi yoyote katika jua kali tena bila ya kutumia miwani.
“Napenda mjue kuwa mimi ni mzima. Nipo hapa nasoma hotuba yangu juani bila kutumia miwani, hii ni uthibitisho kuwa afya yangu ni njema,” alisema.


