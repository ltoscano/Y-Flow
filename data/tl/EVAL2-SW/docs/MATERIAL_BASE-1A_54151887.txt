Jarida la Wanawake: Upimaji afya kwa akinamama uwe kipaumbele

Imeandikwa na Theopista Nsanzugwanko

Imechapishwa: 02 Oktoba 2016

WIKI iliyopita ilifanyika kampeni ya upimaji afya bure kwa wakazi wa mkoa wa Dar es Salaam iliyoandaliwa na Mkuu wa mkoa huo Paul Makonda.

Zaidi ya wakazi 9,000 walipima afya za magonjwa zaidi ya 10 bure katika kipindi cha siku nne katika viwanja vya Mnazi Mmoja kwa ushirikiano wa madaktari kutoka Jeshi la Ulinzi la Wananchi wa Tanzania (JWTZ), madaktari bingwa kutoka katika Hospitali ya Taifa Muhimbili (MNH), Taasisi ya Saratani ya Ocean Road, Taasisi ya Moyo ya Jakaya Kikwete (JKCI) na Hospitali ya Aga Khan.
Katika kampeni hiyo watu wengi walibainika kuwa na magonjwa kadhaa ukiwemo wa saratani ya mlango wa kizazi kwa wanawake na imeelezwa kuwa ikibainika mapema kuna uwezekano mkubwa wa kupata matibabu na kupona.
Wote tunafahamu adha na mateso ya magonjwa ya saratani na inaelezwa kuua idadi kubwa ya watu hivyo ni vyema kwa wanawake wote nchini kujitokeza kupima afya hususan ugonjwa huo ili ukibainika kuwa na tatizo hilo uweze kupatiwa matibabu mapema. 
Ni vyema kujitokeza katika kampeni kama hizo zinazoendeshwa bure au hata kufika katika hospitali za serikali kwa wale ambao gharama zinaonekana kubwa ili kufanyiwa vipimo hivyo ikiwa ni pamoja na kuchukua hatua pale unapoona mabadiliko mbalimbali.
Kwani kuna wanawake wanaoweza kuona dalili ambazo siyo za kawaida katika maumbile yao lakini wanakaa kimya mpaka wanapoona hali imekuwa mbaya jambo ambalo ni hatari kwa afya hivyo ni vyema kujitokeza mapema kupima na kujua tatizo.
Ni dhahiri kuwa hakuna mwanamke kwa nyakati hizi anayeweza kujihakikishia kutokuwa na ugonjwa huo kutokana na mtindo wa maisha tunaoishi wengi wetu hususan ulaji usio salama na mengineyo. 
Hivyo ni vyema kila mmoja kwa wakati wake pamoja na kutumia vikundi vya wanawake vya kujiongezea kipato kupanga mikakati ya kuomba uongozi wa hospitali mbalimbali kama Taasisi ya Ocean Road au Muhimbili kuwezesha kupima saratani kwa mtindo huo wa makundi ili wanawake wengi zaidi wapate fursa ya kupima afya zao na kupata matibabu mapema.


