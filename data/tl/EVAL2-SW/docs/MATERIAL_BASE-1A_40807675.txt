
Pigo kwa Muhoroni baada ya 4 kugura
MKUFUNZI wa Muhoroni Youth, Francis Baraza, amesema kwamba kuondoka kwa wachezaji wa kutegemewa kikosini mwake ni pigo kubwa kwa jitihada zake kuwanoa vijana waliosalia kwa ajili ya Ligi Kuu ya TPL 2015.
Kufikia sasa Muhoroni imewapoteza wachezaji wanne ambao ni Ronald Omimo (Gor Mahia) na Ezekiel Otuoma, Enos Ochieng na Dan Waweru (Ulinzi Stars).
Kwa mujibu wa taarifa zilizotumwa katika tovuti yake, Ulinzi Stars ilieleza kwamba Otuoma atakuwa mchezaji wa pekee asiye mwanajeshi kuisakatia klabu hiyo.
“Hata ingawa si mwanajeshi, Ulinzi Stars iliafikia uamuzi wa kumsajili Otuoma ili kujaza pengo la mshambuliaji Steven Waruru ambaye ametwikwa majukumu mengine ya kikazi,” ilisema taarifa hiyo.
Akizungumzia kuhusu pigo hilo la mawimbi ya uhamisho, Baraza alikiri kwamba kugura kwa wachezaji hao kunahisiwa kote klabuni na huenda iwe vigumu kwa usimamizi wa Muhoroni Youth kupata wasakataji wenye uzoefu na vipaji sawia ili kujaza mapengo hayo yalioachwa wazi na wanne hao.
Alisema kwamba mara nyingi huwa ni vigumu kuzikabili ‘nguvu za kifedha’ zinazojivuniwa na klabu maarufu zinazoshiriki TPL. 


