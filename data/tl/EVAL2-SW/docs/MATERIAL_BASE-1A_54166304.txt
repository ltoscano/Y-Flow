RC:Elimu ya Brela itumike kurasimisha biashara

Imeandikwa na Mwandishi Wetu, Mara

Imechapishwa: 14 Septemba 2016

MKUU wa Mkoa wa Mara, Dk Charles Mlingwa amewataka wafanyabiashara na wajasiriamali mkoani humo, kutumia vyema elimu inayotolewa na Wakala wa Usajili wa Biashara na Leseni (BRELA) ya kurasimisha biashara zao ili kuchochea maendeleo nchini.

Dk Mlingwa ametoa mwito huo, wakati wa uzinduzi wa semina elekezi juu ya majukumu ya Brela na umuhimu wa urasimishaji wa biashara pamoja na fursa zake.
Aliwapongeza Brela kwa kufanya ziara katika mkoani Mara kwa lengo la kutoa elimu ya kurasimisha na kusajili majina ya biashara kwa njia ya kielektoniki na akawataka maofisa wa serikali mkoani hapo, kuendelea kuwahamisha wananchi kurasimisha biashara ambazo zitatambua idadi na aina ya biashara kulingana na fursa za kiuchumi kama za uvuvi, kilimo, ufugaji, sekta ya utalii, na madini zilizopo mkoani humo.
Naibu Msajili wa Sheria za Biashara (Brela), Andrew Mkapa aliwataka wafanyabiashara kujitokeza kwa wingi ili kupata elimu na kurasimisha biashara zao kwani fursa hiyo imewafuata.
Kaimu Naibu Msajili wa Miliki Ubunifu (Brela), Loy Mhando alisema, pia wanatoa elimu ya matumizi ya alama za biashara na huduma kwa lengo la kutofautisha bidhaa au huduma zinazofanana sokoni.
Mwenyekiti wa Chama cha Wafanyabiashara, Wenye Viwanda na Kilimo (TCCIA) Mkoa wa Mara, Boniface Ndengo, alishukuru uwepo wa Brela na akaahidi kutoa ushirikiano ili kujenga mazingira bora ya biashara ili kupata wafanyabiashara wengi kupitia fursa zilizopo.


