UKAWA wapambane bungeni
Apr 23, 2014

UAMUZI wa baadhi ya wajumbe wa Bunge la Katiba kutoka bungeni ati wakigomea mwelekeo wa walio wengi bungeni ni uamuzi ambao unahitaji kubadilishwa mara moja na wajumbe hawa warejee bungeni bila masharti yoyote, wakashiriki mijadala na hatimaye uamuzi wa rasimu ya Katiba Mpya.

Uamuzi wa kususia vikao kwa sababu ya ukali wa maneno ambayo na wao wanashiriki kuyarusha huko huko bungeni ni dalili mbaya ya kudeka; kwamba wanataka Bunge liende wanavyotaka wao na likienda wasivyotaka wao basi waamue kususa. Hili halikubaliki.

Lakini halikubaliki zaidi kwa sababu wapinzani na wale wote ambao wanaona kuwa “mjadala umetekwa na CCM” hawasemi ukweli! Tangu mwanzo wa mchakato huu vyama vya upinzani na wadau mbalimbali walijua kabisa kuwa mchakato huu ni wa CCM na umetengenezwa kuipendelea CCM. Muundo wa Bunge la Katiba ulikuwa wazi na mchakato wenyewe ulibuniwa kwa ajili hiyo; sasa leo kwa nini wanaonekana kushtuka kwa kitu ambacho kilikuwa wazi mbele yao?

Hakuna mtu hata mmoja kwenye huu unaoitwa Umoja wa Katiba ya Wananchi (UKAWA) ambaye anaweza kusema kuwa hakujua CCM itatumia wingi wake kushinikiza hoja zake. Watasema hivi kwa nini wakati Sheria iliyopitishwa katika Bunge lenye wajumbe wengi wa CCM iliweka wazi kuwa wabunge wote wa Bunge la Muungano watakuwa wajumbe wa Bunge la Katiba? Sheria imesema wajumbe wote wa Baraza la Wawakilishi watakuwa wajumbe wa Bunge la Katiba? Sheria hiyo hiyo ikasema kuwa Rais atakuwa na uwezo wa kuteua watu 201 kutoka makundi mbalimbali bila kuweka vigezo hasa vya watu hao kuwa ni nani na matokeo yake, wanaCCM wengine nao wakaingizwa kwenye Bunge hilo hilo? Haya yote yalijulikana sasa walitarajia nini?

Kwamba hoja ya Serikali mbili inayosukumizwa na CCM inatishia kuwafanya wagome kabisa nalo haliingii akilini. Hivi ni lini CCM kama chama tawala kiliwahi kubadilisha sera yake ya Serikali mbili? Chama cha Mapinduzi kiliizika sera ya Serikali tatu mwanzoni mwa miaka ya tisini baada ya kuzima kundi la G55 baada ya kukoselewa vizuri na Mwalimu Julius Nyerere.

Kinyume cha watu wanavyoamini Nyerere hakukataa Serikali tatu; alichosema kuwa haikuwa Sera ya CCM kama chama tawala. Aliyekuwa Waziri Mkuu wa Tanzania John Malecela akihutubia Bunge Aprili 30, 1992 alisema huku akishangiliwa na wanaCCM wenzake kuwa “ Tunaamini kuwa mfumo wa Serikali tatu utadhoofisha Muungano wetu kisiasa na kiuchumi”.

Nyerere katika kitabu chake alisema wazi kuwa; “Wananchi wa Tanzania hawadai Serikali ya Tanganyika; na mimi nasema, ukifufua Tanganyika, utaua Tanzania. Fahari wawili hawakai zizi moja: "Yeltsin" wa Tanganyika’ ataua Muungano. Lakini pia sababu zile zile za ukabiIa na udini na tamaa za uongozi zitakazoua Tanzania hatimaye zitaiua Tanganyika nayo”
Hairuhusiwi kuhoji takwimu za Warioba?

Mojawapo ya mambo ya ajabu sana ambayo binafsi yananishangaza ni jinsi gani watu wanataka Wa tanzania wakubali takwimu za Warioba kama wanavyokubali misahafu. Kwamba, takwimu zake zisihojiwe na mtu yeyote na mahitimisho yake (conclusions) ya kuelewa takwimu hizo visibishaniwe.

Hili siyo sahihi; Nyerere katika kile kitabu chake cha Uongozi Wetu alihoji vizuri kabisa takwimu za Tume iliyoundwa na Rais ambayo nayo kama ilivyofanya Tume ya Warioba ilipendekeza Serikali tatu. Nyerere alihoji uhalali wa namba za takwimu hiyo na kuhoji kama kweli mapendekezo yale (ya Serikali tatu) yalitoka kwa wananchi hasa. Hili nalo linatokea kwenye Tume ya Warioba vile vile.

Nyerere akaelezea jinsi gani viongozi wa CCM bungeni walipotumwa kwenda kuzima hoja ya Serikali tatu bungeni. Na anasema walichotakiwa ni kuwaonesha njia wenzao – kama viongozi – kuwa Serikali tatu siyo sera ya CCM.

Anaelezea hivi suala hili kwenye kitabu chake: “Viongozi wetu walikuwa wametumwa na chama chao waende bungeni, Bunge Ia wanachama watupu wa CCM wakawaonyeshe njia. Wakawaambie wabunge wahusika kwamba hoja yao ya kutaka Serikari tatu ni kinyume cha sera ya chama chao, na ina hatari ya kuigawa na kuiangamiza nchi yetu. Waliagizwa wazi wazi wakaipinge hoja hiyo. Wakapata mtihani mdogo sana bungeni. Wakasarenda. Wakatupa silaha chini; wakasalimu amri. Viongozi hawa hawawezi kusimama mbele ya Kamati Kuu, au mbele ya Halmashauri Kuu ya Taifa kusema kwa fahari kama wao ni hodari: Kazi mliyotutuma tumeikamilisha! Wala hawataki kukubali matokeo ya kusarenda kwao. 


