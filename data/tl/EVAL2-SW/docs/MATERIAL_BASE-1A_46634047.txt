Makonda: Anzeni kuitumia TTCL

Imeandikwa na Basil

Imechapishwa: 04 Oktoba 2016

MKUU wa Mkoa wa Dar es Salaam, Paul Makonda ametoa mwito kwa taasisi na mashirika ya umma yaliopo chini ya mkoa wake, kuiunga mkono Kampuni ya Simu ya Tanzania (TTCL) kwa kuanza kuzitumia bidhaa za kampuni hiyo hasa kwenye shughuli za mawasiliano ili kuonesha uzalendo kwa vitendo. 

Alitoa kauli hiyo jana Makao Makuu ya TTCL jijini Dar es Salaam, alipozindua Wiki ya Huduma kwa Wateja wa TTCL huku akiahidi kuzishawishi taasisi na mashirika ya umma yanayofanya kazi chini ya utawala wake, kuhakikisha wanatumia huduma za TTCL ili kuiunga mkono kampuni hiyo ya kizalendo ya mawasiliano. 
Alisema serikali imeonesha nia njema ya kuirejesha TTCL katika hali nzuri baada ya kuirejesha kwa asilimia 100 chini ya umiliki wake, hivyo kuyataka mashirika na taasisi za umma, kuunga mkono juhudi hizo za Rais John Magufuli.
Alisema akiwa Kiongozi wa Mkoa wa Dar es Salaam atahakikisha ofisi zote za umma, zinatumia huduma za TTCL na endapo wanasita kutumia, TTCL watoe taarifa ili yeye ahoji ni kwa nini wanapinga agizo hilo. 
Aidha, alizitaka baadhi ya taasisi za umma wadaiwa sugu wa TTCL, walipe madeni yao mara moja na zile zinazokaidi zifikishwe mahakamani kwa ajili ya taratibu za kisheria.
Alisema kampuni itafanya vizuri kihuduma, endapo wateja wanaopewa huduma wanalipa kwa wakati ili iboreshe huduma zake kwa wateja wote.
Kwa upande wake, Kaimu Ofisa Mtendaji Mkuu wa TTCL, Waziri Kindamba akizungumza kabla ya kumkaribisha Mkuu wa Mkoa, alisema TTCL ilianza mchakato wa kuleta mabadiliko ndani ya kampuni hiyo tangu mwaka 2014, mpango uliopewa jina la 'TTCL Business Transformation Project' ambao ulilenga kuongeza tija na ufanisi katika uzalishaji na uwajibikaji ili kutoa huduma bora kwa wananchi na wateja wetu wote wa ndani na nje ya Tanzania.
Aliyataja miongoni mwa mafanikio yaliyopatikana kwa kipindi chote cha mabadiliko ya kibiashara ni kuirejesha kumilikiwa na serikali kwa asilimia 100 baada ya kuondoka kwa aliyekuwa mbia mwenza, kupatikana kwa masafa yanayowezesha kutolewa kwa huduma za 3G/4G na utekelezaji wa miradi mbalimbali ya kuboresha huduma.
Kindamba aliongeza mafanikio mengine ni kupatikana kwa fedha kutoka kwenye vyanzo mbalimbali ikiwemo Benki ya Uwekezaji Tanzania (TIB), kupatikana fedha kutoka Mfuko wa Mawasiliano kwa Wote (UCSAF) ambazo zinatumika kwa ajili ya kupeleka mawasiliano vijijini na ujenzi na ukarabati wa miundombinu ya mtandao wa mawasiliano, mitambo chakavu, kusimika mitambo ya GSM-2G, UMTS- 3G na LTE-
4G.


