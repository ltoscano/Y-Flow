
Watumishi 3 watumbuliwa Mbeya

Imeandikwa na Joachim Nyambo, Mbeya

Imechapishwa: 07 Septemba 2016

HALMASHAURI ya Wilaya ya Mbeya imewasimamisha kazi maofisa wake watatu, mmoja amepewa onyo na mwingine kushushwa cheo kutokana na watumishi hao kukumbwa na tuhuma mbalimbali ikiwemo ubadhirifu. 

Maamuzi hayo yalifikiwa jana baada ya madiwani wa Baraza la madiwani wa halmashauri hiyo kujigeuza na kuwa kamati katika kikao kilichoanza saa 3:00 asubuhi hadi saa 3:00 usiku.
Akitoa taarifa kwa waandishi wa habari jana ofisini kwake, Mkurugenzi wa halmashauri hiyo, Amelchiory Kulwizila aliwataja watumishi waliokumbwa na mkasa huo kuwa ni pamoja na mweka hazina Hafidhi Mgagi, anayekabiliwa na makosa mawili ambapo kosa la kwanza ni madeni ya walimu hewa ya Sh 115,630,000 ambazo hazikulipwa na zimetumika kwenye matumizi yasiyojulikana.
Kulwizila alisema mtumishi huyo pia anakabiliwa na kosa la pili ambalo ni upotevu wa pesa za Mradi wa Maji wa Horongo, Itimu na Mwampalala Sh milioni 164.5 ambazo zililipwa bila vielelezo vinavyoonesha kama mkandarasi aliomba kufanya kazi hiyo.
Alimtaja mtumishi wa pili kuwa ni Betty Mlaki, Ofisa Elimu Msingi ambaye anatuhumiwa kwa kosa la kutoa takwimu za uongo za idadi ya madawati na upotevu wa fedha za Umoja wa Michezo ya na Taaluma Shule za Msingi Tanzania (Umitashumta) ambazo hazijatajwa kiwango.
Alisema mtumishi wa tatu ni Ofisa Ugavi wa Halmashauri ya Wilaya ya Mbeya, Elissa Msana ambaye anatuhumiwa kwa kosa la kupitisha mikataba mibovu.
Mkurugenzi huyo alisema mtumishi wa nne ni Edwini Magili ambaye ni Mhandisi wa halmashauri ambapo anatuhumiwa kwa kosa la kusimamia vibaya mradi wa madawati na kwamba baraza limempa adhabu ya onyo kali.
Aliongeza kuwa mtumishi wa tano ni Roveli Ng'ambi ambaye alikuwa ni kaimu Mhandisi wa Maji ameondolewa nafasi yake ya kukaimu kutokana na usimamizi mbovu wa Mradi wa Maji Horongo, Itimu na Mwampalala.


