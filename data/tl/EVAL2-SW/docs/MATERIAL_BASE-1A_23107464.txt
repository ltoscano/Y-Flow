
Hakimu aamuru uchunguzi kesi ya Lema ukamilishwe

Imeandikwa na Veronica Mheta, Arusha

Imechapishwa: 13 Septemba 2016

HAKIMU Mfawidhi wa Mahakama ya Hakimu Mkazi Arusha, Augustino Rwizile, amemtaka Wakili wa Serikali Blandina Msawa kukamilisha uchunguzi wa kesi ya Mbunge wa Arusha Mjini, Godbless Lema kabla ya Oktoba 12 mwaka huu.

Aidha Rwizile amesema anataka wakili wa serikali, Msawa kuhakikisha upelelezi unakamilika kwa wakati ili Oktoba 12 aweze kusoma maelezo ya awali.
Rwizile aliyasema hayo jana mahakamani na kudai kuwa anashangaa kuona upande wa mashtaka unafurahia kuona sura za washitakiwa mahakamani hapo na kurudi majumbani, jambo ambalo yeye hataki.
"Nataka ikifika Oktoba 12 kesi hizi mbili maelezo ya awali yasomwe siku hiyo bila kuwepo sababu na uchunguzi mkakamilishe kabla ya siku hiyo," alisema.
Alisema mambo ya washtakiwa kwenda mahakamani halafu upelelezi bado, hayapendi na kama upelelezi bado wahakikishe siku hiyo wanapokwenda unakamilika ili asome maelezo ya awali. Pia aliwaamuru wadhamini wa Lema kuhakikisha wanamkumbusha mbunge huyo kuhudhuria kila tarehe ya kesi yake, hususan Oktoba 12 itakaposomwa maelezo ya awali katika kesi zote mbili.
"Kama leo mnasema hajaja hapa mahakamani sababu yupo bungeni, hiyo sio sababu nataka aje kila tarehe ya kesi yake," alisema.
Lema anakabiliwa na kesi mbili, ambapo kesi ya kwanza anashtakiwa kwa kutuma ujumbe mfupi wa maneno Septemba Mosi mwaka huu, kupitia namba 0764150747 kwenda kwenye namba 0766,757575 ya Mkuu wa Mkoa wa Arusha, Mrisho Gambo, ukisema "Karibu tutakudhibiti kama mashoga wanavyodhibitiwa Uarabuni".
Kesi nyingine Lema anashtakiwa kwa kutumia whatsapp na ujumbe wa sauti kuandika lugha ya uchochezi kati ya Agosti Mosi na 26 mwaka huu, kwa ajili ya kuwashawishi wananchi wa Jiji la Arusha kuandamana Septemba Mosi mwaka huu.
Hata hivyo, Lema anayetetewa na Wakili John Mallya, alikana mashtaka hayo na yupo nje kwa dhamana hadi Oktoba 12 mwaka huu atakaposomewa maelezo ya awali.


