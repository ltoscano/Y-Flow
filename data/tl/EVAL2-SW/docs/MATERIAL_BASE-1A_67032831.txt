
Walioibwaga Manispaa Ilala kulipwa mil. 397/-

Imeandikwa na Francisca Emmanuel

Imechapishwa: 04 Oktoba 2016

HALMASHAURI ya wilaya ya Ilala imesema itatumia Sh milioni 397 kuwalipa wadai wao ambao waliwafungulia kesi na kushindwa mahakamani. 

Akizungumza kwenye Baraza la Madiwani wakati wa kupitisha bajeti ya mwaka 2015/2016 mwishoni mwa wiki, Mweka Hazina wa Manispaa hiyo, Mohammed Ramadhani alisema jumla ya kesi zilizopo mahakamani ni 14 na kwamba kutokana na kushindwa, wameamriwa kulipa.
Alisema pamoja na kuendelea kulipa wadeni wao baada ya kushindwa kesi, manispaa hiyo pia itapoteza Sh bilioni 1.5.
Alisema makadirio hayo ni ya kesi ambazo wadai wapo kwenye utaratibu wa kukazia hukumu zilizotolewa na Mahakama na kwamba halmashauri hiyo inaweza kulipa fedha hizo kwa amri ya Mahakama.
Alifafanua kuwa fedha hizo zinaweza kulipwa wakati wowote kabla ya mwaka huu wa fedha wa 2016/17 kuisha.
â€œMakadirio haya yameingizwa kwenye hesabu za fedha za Mwaka 2015/2016 na kwamba zitawasilishwa kwa Mdhibiti na Mkaguzi Mkuu wa Hesabu za Serikali (CAG) ambaye atapitia na kama kuna makosa kitabu kitarudishwa na tutapitia upya,'' alisema Ramadhani.
Pia alisema manispaa hiyo inaweza kupata Sh bilioni 1.3 kupitia kesi zilizopo mahakamani ndani ya mwaka 2016/2017, lakini uhakika juu ya kushindwa kwa kesi hizo haujajulikana kikamilifu.
Aliongeza kuwa manispaa hiyo imepitisha bajeti ya Sh bilioni 85 kwa mwaka huku ikiondoa kodi ya majengo ambayo ni zaidi ya Sh milioni 400. 
Kwa mujibu wa Ramadhani, Sheria ya Ukaguzi, Hesabu za Halmashauri zinatakiwa kuwasilishwa kwenye Ofisi ya Ukaguzi ya Taifa (NAO) si zaidi ya Septemba 30 ya kila mwaka.


