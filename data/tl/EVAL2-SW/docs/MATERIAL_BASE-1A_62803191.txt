
Unyama waliofanyiwa watafiti si wa kufumbiwa macho

Imeandikwa na Hellen Mlacky

Imechapishwa: 04 Oktoba 2016

KUMEZUKA tabia ambayo inaonekana kuota mizizi katika maeneo mengi nchini ya wananchi kujichukulia sheria mkononi. Imekuwa kama kawaida sasa kusikia wananchi wa maeneo fulani, wamejichukulia sheria mkononi na kumuua fulani au kuwaua watu fulani kutokana na kuwahusisha na makosa au tuhuma ambazo hazijathibitishwa.

Tabia hii si kwamba inawaumiza wanaotendewa unyama huo, bali pia huiumiza jamii wakiwemo ndugu, jamaa, marafiki na wategemezi wa waathirika wa unyama huo. Mfano wa matukio hayo ni hili la juzi, lililohusisha watu watatu kuuawa
wakiwemo watafiti wawili na dereva wa Kituo cha Utafiti wa Kilimo cha Selian (SARI) cha mjini Arusha. 
Tukio hili la kusikitisha na kuhuzunisha, ambalo limekuwa gumzo kutokana na kuzua maswali mengi yasiyo na majibu, limejenga hofu miongoni mwa wanajamii hata wataalamu wa masuala mbalimbali, ambao mara nyingi wamekuwa wakifanya shughuli zao maeneo ya vijijini.
Katika tukio hilo waliouawa wametajwa kuwa ni aliyekuwa dereva wa gari aina ya ya Toyota Hilux Double Cabin lenye namba za usajili STJ 9570 mali ya SARI, Nicas Magazine na watafiti, Teddy Lumanga na Jaffari Mafuru.
Tukio kama hili na mengine yafananayo na hilo, yanapaswa kukemewa na watu wote kwa sababu yamekuwa yakikatisha uhai wa watu wasio na hatia na kupunguza nguvu kazi ya Taifa. 
Kwa hali halisi ya tukio hilo, inaonesha ni jinsi gani ambavyo bado elimu zaidi inahitajika kwa jamii ya kuelekezwa nini kifanyike pale wanapowatilia watu shaka, badala ya kujichukulia hatua na kutoa hukumu bila kuvihusisha vyombo vya sheria.
Bado sipati picha watu wenye gari, tena likiwa na namba za Serikali wanawezaje kuwadhuru wananchi, au pengine hali hiyo ilitokana na wananchi kuwa na uelewa mdogo kutokana na mila zao au imani zao kwamba kuna wanyonya damu katika maeneo yao?
Tunaambiwa kwamba watafiti hao waliomba msaada kwa mama mmoja baada ya kuelekezwa, lakini baadaye mama huyo alipiga kelele za kuomba msaada za kuashiria hali ya hatari na ndipo Mchungaji wa madhehebu ya Kanisa la Christian Family, Patrick Mgonela (46) alipoamua kukitangazia kijiji kupitia kipaza sauti cha kanisa kwamba wamevamiwa.
Inasemekana kwamba baada ya taarifa hizo, kuenea kuwa wamevamiwa na wanyonya damu, ndipo wanakijiji wakaenda kuchoma moto gari hilo na kuwaua kikatili, kisha kuwachoma moto watu hao. Jambo kama hili si la kufumbiwa macho hata kidogo, kwa kuwa linaweza kuleta madhara makubwa zaidi kwa jamii.
Tunachopaswa kujiuliza mtu unawezaje kupata taarifa ya mtuhumiwa, bila uchunguzi wowote na kuanza kumuadhibu au kujichukulia hatua na kumhukumu?
Watafiti hawa inaonekana wazi kwamba wamehukumiwa kifo na wananchi wa kijiji cha Iringa Mvumi, bila hata kusomewa mashtaka yao na kesi yao kusikilizwa.
Nasema hivyo kwa sababu naamini kama wangekuwa wamepewa nafasi ya kujieleza baada ya kukamatwa, wangeonesha vitambulisho vyao vya kazi na wangeeleweka, lakini kwa kitendo walichofanyiwa, inaonekana wazi kwamba waliadhibiwa bila kupewa nafasi ya kujieleza au kujitetea.
Watafiti hawa ambao walikuwa na nia njema ya kutafiti udongo gani unafaa kwa kilimo, ambao pia ungewanufaisha wanakijiji hao, ndoto zao zimekatishwa na baadhi ya watu ambao wameonekana waliondoa utu wakauvaa unyama.
Wanakijiji hao pamoja na kiongozi wa kanisa hilo, nafikiri walipaswa kuwa na subira na kwa kuwa walishawakamata wahusika, wangefuata taratibu za kisheria na kama kweli walikuwa na makosa, wangewafikisha watuhumiwa kwenye vyombo vya sheria kwa hatua zaidi, badala ya kitendo walichoamua kukifanya cha kujichukulia sheria mkononi.
Walichokifanya wanakijiji hao ni kitendo cha kukemewa na tunaomba mamlaka husika, zifanye uchunguzi wa haraka na kuchukua hatua kali za kisheria ili kukomesha vitendo kama hivyo, ambavyo vimekuwa vikigharimu uhai na maisha ya watu.
Tunajua wazi yanapotokea mambo kama hayo, siyo kwamba tu yanarudisha nyuma maendeleo ya taasisi husika na nchi kwa kupoteza nguvu kazi, bali familia huwa zinapoteza watu muhimu.


