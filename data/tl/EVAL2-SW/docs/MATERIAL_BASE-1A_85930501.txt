
Simba yajificha Moro, Yanga kisiwani Pemba

September 28, 2016

‘NO COMENTS’ ni neno ambalo unaweza kulitumia kuelekea Kwenye mpambano wa watani wa jadi Simba na Yanga, unaotarajiwa kufanyika Jumamosi Uwanja wa Taifa jijini Dar es Salaam.
Mchezo huo wa Ligi Kuu ya Vodacom Tanzania Bara mzunguko wa kwanza, ambao unasubiriwa kwa hamu na mashabiki wa soka nchini kutokana na timu hizo kuwa wapinzani wa jadi.
Kwa nini wanajidhatiti? Timu zote zimekwenda kupiga kambi nje ya Dar es Salaa, Simba ipo mkoani Marogoro huku mahasimu wao, Yanga wakienda kisiwani Pemba wakijiwinda na mchezo huo ambao utakuwa na upinzani mkali.
Mpaka sasa Simba ndiyo wanaoongoza ligi hiyo, baada ya kujikusanyia pointi 16, kwa kucheza michezo sita huku ikiwa na mabao ya kufunga 12 na kuruhusu nyavu zao kutingishwa mara mbili. Wameshinda michezo mitano na kutoka sare mmoja.
Yanga wao wapo nafasi ya tatu wakiwa na pointi 10, wana mabao nane ya kufunga na kufungwa moja huku wakipoteza mchezo mmoja na kutoka sare mmoja. 
Hata hivyo kocha wa Simba, Joseph Omog amesema, wameamua kuiweka kambini timu yake mkoani Morogoro ili kutaka kuwakomalia wachezaji wake wacheze soka kwa kiwango cha hali ya juu kuelekea katika mchezo wao na mahasimu wao Yanga.
Lakini pia kocha, Omog amekuwa akiumizwa na safu yake ya ushambuiliaji kuwa butu hivyo katika siku chache zilizobaki, ameamua kuwakomalia washambuliaji wake kuhakikisha wanapata mabao mengi.
“Nina timu nzuri ya kuweza kupata mabao mengi kutokana na viungo wangu wanavyotengeneza nafasi, naamini huku mkoani Morogoro katika siku chache zilizobaki safu yangu ya ushambuliaji itakuwa imeiva kuwakabili wapinzania wetu Yanga,” alisema.
Katika michezo Sita iliyocheza, Simba imeonekana safu yake ya ushambuliaji kuwa burtu kutokana na kukosa mabao mengi, pindi wanapoingia kwenye eneo la hatari.
Naye kocha wa Yanga, Mholanzi Hans Van Der Pluijm ametamba kuimaliza Simba katika mchezo wao wa Jumamosi kutokana na kambi aliyoiweka Visiwani Zanzibar kuwa tulivu na amani katika kuwajenga kisaikolojia wachezaji wake.
Wikiendi iliyopita, Yanga ilipoteza mchezo wake wa ligi hiyo dhidi ya Stand United bao 1-0, mchezo uliopigwa katika Uwanja wa Kambarage Shinyanga.
Hata hivyo kupoteza kwa mchezo huo, Yanga imeingia kambini Pemba kama mbogo aliyejeruiwa hivyo kutokana na maandalizi wanayofanya wana uhakikika wa kuibuka na ushindi.
“Ki ukweli kupoteza mchezo wetu uliopita imetuuma sana, hivyo hatutakubali kupoteza tena mchezo wa Jumamosi dhidi ya mahasimu wetu, Simba licha ya kuonekana mchezo huo unaweza kuwa mgumu,” alisema.
Pluijm alisema, kambi ya Pemba itawasaidia kwa kiwango cha hali ya juu kutokana na sehemu hiyo kuwa tulivu, huku wakiweka ulinzi mkali wa kutohujumiwa.
Yanga imekuwa na mafanikio mazuri pindi inapoweka kambi kisiwani Pemba, hasa pale inapokutana na hasimu wake mkubwa Simba kwani msimu uliopita mechi zote mbili iliibuka na ushindi wa mabao 2-0, kila moja.


