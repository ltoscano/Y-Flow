Wahamasishaji ushoga wadhibitiwe ipasavyo

Imeandikwa na Mhariri

Imechapishwa: 12 Oktoba 2016

HAKUNA ubishi kwamba Tanzania ni moja ya nchi makini duniani, zinazoendesha mambo yake kwa kufuata utawala wa haki na sheria pamoja na kuzingatia vilivyo mfumo wa demokrasia katika kupata viongozi wake mbalimbali kutoka ngazi za chini za vitongoji, vijiji, kata, tarafa, wilaya, mikoa hadi taifa.

Kutokana na ukweli huo, pia Tanzania inaheshimika ndani ya Bara la Afrika na duniani kwa ujumla. Kama unazungumzia juu ya suala la amani, utulivu, mshikamano na kupiga vita ubaguzi wa aina yoyote ile, ikiwa ni pamoja na ubaguzi wa rangi, kabila na udini duniani, huwezi ukairuka Tanzania.
Kwa mtazamo huo huo pia Tanzanaia inazingatia na kuheshimu mila, tamaduni, desturi na imani za kidini kwa umakini unaostahiki tangu zama za kale, mambo ambayo yana umuhimu wa aina yake katika ustawi na mshikamano wa Wa tanzania katika harakati za kupambana kujiletea maendeleo endelevu.
Habari kwamba ziko asasi za kiraia 11 nchini ambazo zimejikita katika kuendesha uhamasishaji wa vitendo vya ushoga ni za kusikitisha na zinatishia kuvuruga mshikamano wetu kwa upande wa kuheshimu mila, desturi na tamaduni zetu Wa tanzania na Waafrika kwa ujumla.
Kwa mujibu wa Waziri wa Katiba na Sheria, Dk Harrison Mwakyembe, asasi hizo ziko katika mikoa ya Dar es Salaam, Arusha, Shinyanga, Mbeya, Iringa, Tabora, Dodoma, Kilimanjaro, Njombe, Lindi na Morogoro.
Taarifa zaidi kwamba asasi hizo, zimekuwa zikifanya mikutano ya siri na sherehe usiku, kuandaa na kuchapisha machapisho yanayohamasisha vitendo vya ushoga, kusambaza vilainishi na kondomu na kupeleka elimu hiyo katika shule za msingi na sekondari nchini ni za kusikitisha na hapana budi hatua kali zichukuliwe kwa taasisi zinazofanya ujahili huo kwa kisingizio chochote kile.
Kwamba hayo yanafanyika chini ya mwavuli wa kutoa misaada ya kusaidia waathirika wa Ukimwi na VVU, wakati wakijua kuwa hayo wanayofanya, yana ajenda nyingine kueneza ushoga. Mambo hayo yasivumiliwe kamwe.
Tunaipongeza serikali kwa kutamka wazi kwamba haitavumilia watu au taasisi yoyote, watakaobainika kuhusika na uhamasishaji wa vitendo vya ndoa za jinsi moja nchini kwa kuwa vitendo hivyo ni kosa la jinai.
Sisi tunaunga mkono msimamo huo wa serikali wa kuzishughulikia hatua asasi na watu wanaohusika na uhamasishaji wa ndoa za jinsia moja, kwa kufuata sheria na taratibu zetu ili wahusika hao wapate wanachostahili, kabla hawajaiangamiza jamii yetu.
Ni vizuri pia kulinda kwa nguvu zetu zote haki, mila, tamaduni na historia yetu, bila kujali misaada yenye kutolewa kwa masharti, yenye nia ya kutulazimisha kukiuka utu wetu kama Wa tanzania.
Kama wenzetu wa Uganda, Zimbabwe, Kenya na nchi nyingine kadhaa za Afrika, wamepinga dhana hiyo potofu, kwa nini sisi tulegeze kamba wakati tumeshabaini hila zao? Kwa hili tuseme ‘Hapana’ hata kama tutapoteza hiyo misaada yao.


