
Gavana ashauri wakazi kuanza kuwafuga ng'ombe wa maziwa
NELCON ODHIAMBO NA LEONARD ONYANGO GAVANA wa Siaya Cornel Rasanga amewataka wakulima katika kaunti hiyo kuachana na ufugaji wa ng'ombe wa kienyeji na badala yake waanze kufuga ng'ombe wa maziwa kwa lengo la kuboresha mapato yao.
Gavana Rasanga alisema kuwa ufugaji wa ng'ombe wa maziwa utasaidia serikali yake kufufua tena sekta ya maziwa iliyoporomoka miaka 10 iliyopita.
Mradi wa Uendelezaji wa Mifugo (LDP), uliokuwa ukiendeshwa na serikali ya Kenya na Uholanzi mwaka wa 1996, sasa unalenga kuwezesha wakulima kuzalisha lita 500,000 za maziwa kwa siku.
Mradi huo wenye thamani ya Sh16 milioni utaanzishwa katika wadi ya Sindindi, eneobunge la Ugunja.
"Wakulima kutoka maeneo ya Siaya wana fahari kufikiria namna ya kuzalisha maziwa yatakayotumiwa katika mradi huo unaolenga kusambaza maziwa katika shule zote za msingi za umma kuanzia Mei. Maziwa tunayotaka kuwapa wanafunzi yanafaa kutoka kwa wakulima," akasema Bw Rasanga. 


