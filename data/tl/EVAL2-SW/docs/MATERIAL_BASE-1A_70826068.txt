Vigogo waliosimamishwa NCU wafunguka
Aug 06, 2016

NA MWANDISHI WETU,

MWANZA – SIKU chache baada ya kusimamishwa kazi za Chama Kikuu cha Ushirika cha Nyanza (NCU), Meneja Mkuu, Richard Seni na Mwenyekiti wa Bodi, Zavery Ngombilenga, wamehojiwa na kuweka hadharani ufisadi wa kupitiliza unaokitafuna chama hicho kwa miaka mingi.

Meneja Mkuu huyo, Mwenyekiti wa Bodi ya NCU na wajumbe Kipunga Makwi, Robert Mhagalala, Samson Kadaso, Fedinand Bhogohe na Tilwebwa Ngereza walisimamishwa kazi na ofisi ya Mrajis wa Vyama vya Ushirika kuanzia Julai 15, mwaka huu kutokana na agizo la Waziri wa Kilimo, Ufugaji na Uvuvi, Dk. Charles Tizeba.

Kwa mujibu wa barua ya kuwasimamisha kazi ya Julai 19, mwaka huu, iliyosainiwa na Kaimu Mrajis wa Vyama vya Ushirika, Audax Rutabanzibwa, adhabu hiyo imetokana na kutokuwapo kwa maelewano kati ya Menejimenti na Bodi ya NCU, usimamizi mbovu wa fedha na uendeshaji usioridhisha wa shughuli za chama hicho.

Vigogo hao wamesimamishwa kazi kwa muda usiojulikana kupisha uchunguzi dhidi yao kuhusu tuhuma hizo zinazowakabili na tayari Kaimu Mrajis huyo wa Vyama vya Ushirika amekwisha kumteua Afisa Ushirika Mkuu, Juma Mokili Juma, kukaimu nafasi ya Meneja Mkuu ya kusimamia shughuli zote za chama hicho.

Hata hivyo, wakizungumza katika mahojiano maalumu na Raia Mwema kwa nyakati tofauti jijini hapa mwishoni mwa wiki iliyopita, Seni na Ngombilenga wanaamini wameonewa kwa adhabu hiyo, wakikana kuhusika kwa namna yoyote ile na vitendo vya hujuma, ubadhirifu na wizi wa mali za NCU.

Kwamba ubadhirifu wa mali mbalimbali za NCU uliosababisha kusimamishwa kazi kwao ulifanyika miaka mingi kabla ya wao kuingia madarakani.

Meneja Mkuu afunguka

Seni anaeleza kushangazwa kwake na hatua ya kusimamishwa kazi kutokana na tuhuma za ubadhirifu wa mali za NCU uliofanyika miaka ya nyuma kabla ya yeye kuajiriwa katika chama hicho Aprili 2014.

“Hata wale wazee (akimaanisha mwenyekiti na wajumbe wake wa bodi) Waziri amewaonea kwa sababu mimi niliwatangulia kwa miaka tisa kuingia NCU, walikuta mali zimeshauzwa, inasikitisha,” anasema Seni.

Anasema wakati wanasimamishwa kazi wakaguzi wa fedha wa nje walikuwa wanaendelea kukagua hesabu za NCU za Aprili 2015/Machi 2016 na kwamba ukaguzi huo haukuonyesha ubadhirifu wa mapato na mali za chama hicho.

“Ukaguzi huo umeonyesha hakuna wizi, hakuna upotevu wa mali wala mapato ya chama na hilo wakaguzi wameliweka bayana,” anaeleza na kuendelea, “mimi najiuliza kwamba Waziri is he serious (yuko makini)? Wangetafuta waliohusika.”

Mauzo ya kiwanda

Seni anataja miongoni mwa mali za NCU zilizouzwa katika mazingira tata

kuwa ni kiwanda cha New Era Oil Mill kilichopo barabara ya Kenyatta, Kiwanja Na. 83-84 eneo la Igogo jijini Mwanza, ambacho kampuni ya Nyanza Gas Oil Co. Ltd ilipitishwa na Halmashauri ya Tenda ya chama hicho Februari 14, 2001 kuwa mnunuzi wa kiwanda hicho kwa bei ya Sh milioni 354.

“Hata hivyo, uuzaji huo ulifanyika bila idhini ya Mkutano Mkuu (wa NCU) kinyume cha sheria ya ushirika na kanuni zake. Lakini pia licha ya kampuni ya Nyanza Gas Oil Co. Ltd kuahidi kulipa kiasi hicho cha fedha kwa mkupuo mmoja haikufanya hivyo. 

“Badala yake malipo ya zabuni hiyo yalicheleweshwa hadi Oktoba 30, 2001 ambapo mshiriki wa ununuzi, yaani kampuni ya Matondo Oil Mill ililipa shilingi 31,983,000 pekee kwa ajili ya ununuzi wa kiwanda hicho.

“Aidha, mkataba wa mauziano uliweka wazi kwamba kinachouzwa ni mali (kiwanda hicho) iliyopo kiwanja Na. 83 na 84 na kutamka wazi kwamba kiwanja Na. 81 na 82 vitabaki kuwa mali ya NCU.

“Lakini hadi leo ni kwamba Hatimiliki Na. 6868 inayobeba viwanja vyote vinne, yaani Na. 81,82,83 na 84 haikutenganishwa kuwa na hatimiliki mbili, moja ya viwanja Na. 81 na 82 na nyingine ya viwanja Na. 83 na 84.

“Ni ukweli ulio wazi kwamba viwanja Na. 81 na 82 bado havijauzwa maana havikuingizwa kwenye mkataba wa mauziano,” anaeleza Seni na kuongeza:

“Pia, kiwanda hicho kiliuzwa bila idhini ya Mrajis wa Vyama vya Ushirika. Barua ya Mrajis yenye Kumb. Na. CA 136/374/03/76 ya 28 Septemba 2000 maelekezo yake hayakufuatwa, hakuruhusu uuzwaji wa mali hiyo na malipo ya shilingi milioni 31.983 si yaliyoainishwa kwenye tenda.”


