
Ashangaza kudai aletewe kidosho ili apone
KALAMENI aliwashangaza wenyeji wa eneo hili baada ya kuwaeleza kwamba dawa ya ugonjwa aliokuwa akiugua ni kumuona kidosho mpenzi wake. Penyenye zasema jamaa alikuwa akiugua kwa wiki moja kiasi cha kushindwa kutembea na jamaa zake wakapanga kumpeleka hospitali. “Familia yake ilijaribu kumtafutia polo matibabu katika hospitali zote zinazopatikana katika KISAUNI, MOMBASA eneo hili. Lakini bado ugonjwa wake haukujulikana. Hata matabibu wa miti shamba pia walitembelewa lakini bado polo hakupata nafuu,”
alisimulia mdokezi. 
Inasemekana kuwa baada ya wiki moja polo alielezea waziwazi kile kilichomfanya kuugua. “Kilichowashangaza watu zaidi, ni kudai aletewe kidosho mmoja aliyekuwa mpenzi wake,” alieleza mdokezi.
“Nyinyi acheni kuhangaika hapa. Huu ugonjwa wangu utaisha tu wakati mtaniletea mchumba wangu nimuone tu. Mimi ninahofu sana.
Mimi ninampenda msichana huyo lakini ninaona kama ataolewa na mtu mwingine. Saa hizi mkimleta hapa, ugonjwa wangu utaisha,” polo alisema.
Duru zasema kuwa kila mtu alibaki ameduwaa asiamini aliyosema jamaa huyo. Kulingana na mdokezi wetu, ilibidi familia ya polo kwenda kumuita kipusa aliyetajwa.
“Kipusa alipofika, polo aliamka na kumsalimia huku tabasamu ikimvaa usoni,” alieleza mdokezi na kutoka siku hiyo jamaa alipona kabisa.
Na TOBBIE WEKESA 


