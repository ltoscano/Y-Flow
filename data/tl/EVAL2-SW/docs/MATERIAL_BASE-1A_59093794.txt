
RC ataka viongozi wasimamie usafi

Imeandikwa na Muhidin Amri, Songea

Imechapishwa: 03 Septemba 2016

MKUU wa Mkoa wa Ruvuma, Dk Binilith Mahenge, amewataka viongozi wa Manispaa ya Songea kuchukua hatua za haraka katika kusimamia usafi wa mazingira ili kuepuka madhara yanayoweza kutokea kwa kuzagaa uchafu yakiwemo ya kuibuka kwa magonjwa ya mlipuko kama kipindupindu. 

Kiongozi huyo alimtaka Mkurugenzi Mtendaji, Tina Sekambo na Meya wake wa Manispaa hiyo, Abdul Mshaweji, kutumia sheria ndogo za mazingira ambazo zitasimamia suala hilo la usafi na kuufanya mji huo kuwa safi. 
Dk Mahenge alisema hayo jana kwenye kikao kilichohusisha watumishi wa serikali, taasisi za umma, madiwani, wafanyabiashara na wazee ambacho kilifanyika mjini hapa.
Alisema utunzaji wa mazingira na masuala ya usafi, ni jambo la lazima ambalo kila mwananchi anapaswa kulitekeleza, ili kuweza kuzuia magonjwa ya mlipuko yanayoweza kujitokeza na kuleta madhara katika jamii.
Alieleza kuwa, jukumu la kufanya usafi wa mazingira ni endelevu na kwamba halmashauri zinapaswa kusimamia hilo na kuhakikisha taka zote mkoani humo, zinakusanywa kutoka nyumbani na kupelekwa sehemu maalumu kwa ajili ya kuziteketeza ili zisilete madhara.
Mkurugenzi Mtendaji wa Manispaa ya Songea, Sekambo alitoa agizo kwa Idara ya Afya katika manispaa hiyo, ili kuhakikisha kwamba wanashirikiana kwa pamoja katika kutekeleza jambo hilo, ili kuweza kufikia malengo husika ya ukusanyaji wa taka zote zilizopo katika mji huo.


