
Bunge kuendelea leo

Imeandikwa na Mwandishi Wetu

Imechapishwa: 13 Septemba 2016

VIKAO vya mkutano wa nne wa Bunge la 11 vinatarajiwa kuendelea leo, ikiwa ni wiki ya mwisho inayotarajia kukamilisha wiki mbili za majadiliano mbalimbali, pamoja na kupitisha miswada ya Sheria.

Tayari wameshakutana na kujadili mambo kadhaa, ikiwa ni kuijadili na kuipitisha miswada miwili, ukiwamo wa Sheria ya Upatikanaji wa Taarifa wa Mwaka 2016 na pia Muswada wa Sheria ya Uthamini na Usajili wa Wathamini wa Mwaka 2016.
Kwa mujibu wa ratiba iliyotolewa kwa vyombo vya habari jana mjini hapa, leo wabunge watakuwa na kipindi cha maswali na majibu, kabla ya kuendelea kujadili miswada miwili, Muswada wa Sheria ya Mamlaka ya Maabara ya Mkemia Mkuu wa Serikali wa Mwaka 2016 na ule wa Sheria ya Usimamizi wa Wanataaluma ya Kemia wa Mwaka 2016.
Miswada hiyo ilianza kujadiliwa Ijumaa iliyopita, lakini kutokana na kuwa na wachangiaji wengi, ililazimika kusogezwa hadi leo, badala ya jana kwa kuwa siku hiyo iliangukia katika mapumziko ya Sikukuu ya Idd el Haj.
Baada ya mijadala ya leo, ratiba inaonesha kesho mbali ya kuwa na kipindi cha maswali na majibu, lakini pia maswali ya papo kwa hapo kwa Waziri Mkuu, miswada mipya miwili itawasilishwa.
Miswada hiyo ni wa Sheria ya Taasisi ya Utafiti na Kilimo wa Mwaka 2016 na mwingine utakuwa Muswada wa Sheria ya Taasisi ya Utafiti wa Uvuvi wa Mwaka 2016.
Aidha, ratiba inaonesha kutakuwa na shughuli mbili, kipindi cha maswali na majibu na kufuatiwa na hoja ya kuahirisha Bunge hilo lililoanza vikao vyake Septemba 6, mwaka huu.


