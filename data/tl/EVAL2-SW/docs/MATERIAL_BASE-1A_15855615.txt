
Bila mawazo chanya fedha ni bure
Changamoto kubwa kwa jamii hii ya utumbuaji majipu ni kukosa kupata mafanikio. Hii ni kutokana kila tunajaribu kuwaza vijana wengi katika kuyasaka mafanikio tunaona kuwa tatizo linakuja ni suala la mtaji. Ila kuna siri ambayo mpaka dakika hii nafahamu fika bado wengi hawaijui.
Ukifuatilia katika kanuni 10 za kimafanikio, mtaji ni kanuni ya nne ambayo ndiyo unahitaji kuyapata.
Najua unashangaa kwamba mtaji ni jambo la nne. Huo ndio ukweli.
Leo kalamu yangu imekuja kukueleza mambo ambayo ni muhimu kuliko hata kula ambayo inakupasa uyafahamu ili uweze kufanikiwa zaidi katika ulimwengu huu wa mafanikio.
Mambo muhimu anayopaswa kuwa nayo ili uweze kufanikiwa ni wazo, watu na fedha.
Siku zote kumbuka ya kwamba kabla ya kuwaza masuala ya kupata fedha, waza kwanza kuhusu wazo na sio bora wazo ila ni wazo bora. Miongoni mwa watu ambao walifeli katika Maisha yao hawakuwa na mawazo bora na wala hawakuishughulisha akili zao kuhusu kufanya uchunguzi wa namna ya upatikanaji wa wazo bora.
Tunafanya mambo mengi kwa kuona kwa watu wengine kitu ambacho ni sumu katika masuala ya mafanikio. Tatizo tumezoea kufanya vitu kimazoea, na hapo ndipo tunapoangukia pua katika mambo yetu na huku tukiendelea kulalamika kwamba mfalme Msukuma anabana. Lakini nikumbushe kitu ya kwamba kila wazo bora ambalo utaliwaza ndilo litakaloleta vitu nitakavyokwenda kuvieleza hapo chini.
Ili uweze kufanikiwa unahitaji watu. Watu hao ndio wanaoleta utekelezaji wa wazo lako. Huenda ikawa hatujaenda sawa ukweli ni huu hapa ya kwamba kila jambo ambalo unataka kulifanya linawahusu watu kwa asilimia 100 Kwa mfano kama utataka kufanya biashara unahitaji watu ambao ndio wateja kwa bidhaa au huduma yako.
Kama unataka kufungua kampuni unahitaji watu ambao watakuwa ni wateja wako, na wengine watakaoendesha kampuni yako. Kama ndio unataka kuelekea huko yaliko mafanikio, mara zote jaribu kuchangamana na watu wanao fanya vizuri. Kama ni mwanafunzi chagua marafiki wanaofanya vizuri darasani, hawa watakuwa ni waongozaji wako kwa kile ambacho unakifanya. Hata hivyo ni kwamba moja ya watu waliofeli ni kwamba walichangamana na watu ambao hawakuwa na msaada wowote.
Hivyo nitumie safu hii kukusihi ya kwamba kama unahisi marafiki ambao wanaokuzunguka hawana msaada wowote wa kimafanikio achana nao.
Marafiki bora ni watu wazuri katika Mafanikio ila marafiki wabaya ni watu wa kukutisha tamaa mara nyingi.
Kama ni katika mambo ya kibiashara ni lazima ufanye hatua mathubuti za kuonana na watu wanaofanya vizuri katika biashara hapa nchini, wengi wanajiuliza na kuona haiwezekani kuonanana na watu hao ila nikwambie ya kwamba kila kitu kinawekana chini ya jua kitu ambacho hakiwezekani ni embe kuanguka kwenye mwarobaini. 
Mara nyingi watu hupatikana zaidi katika semina za ujasiliamali, makongamano ya mafanikio na warsha mbalimbali kwani watu hao ni watu wa kujifunza sana bila kujali akaunti zao zinasoma kiasi gani.
Kumbuka watu hawa wanapatikana.
Kwa nadra sana hivyo pindi ukutanapo na watu hao usikubali nyoka alambe unga bali ongea vitu vya maana tu kuliko kuwa na maneno mengi.
Fedha: Hii ndio rasilimali ambayo itafutwa na kila mtu, lakini nikukumbushe kwa wewe ambaye unataka mtaji ambayo ni pesa, ni kwamba hii inapatikana kwa baada ya kujua wazo bora ulilonalo. Fedha ndiyo itakufanya uweze kupata rasilimali watu.


