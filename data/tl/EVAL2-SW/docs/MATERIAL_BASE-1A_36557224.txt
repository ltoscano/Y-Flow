Kitalu cha uwindaji Ziwa Natron chavunjwa

Imeandikwa na Veronica Mheta, Longido

Imechapishwa: 03 Septemba 2016

KITALU cha uwindaji wa utalii kinachomilikiwa na Kampuni ya Wengert Windrose Safaris (WWS) kilichopo eneo la Ziwa Natron kimevunjwa na wahusika kuamriwa kuondoa vifaa katika eneo hilo. 

Kitalu hicho kimevunjwa juzi wilayani Longido mkoani Arusha chini ya Usimamizi wa Kikosi cha Kuzuia Ujangili Kanda ya Kaskazini (KDU).
Akizungumza kwa njia ya simu juzi, Diwani wa Kata ya Kitumbeine, Timotheo Laizer alisema kambi hiyo imevunjwa kutokana na wahusika wa kampuni hiyo kutoonesha amri yoyote ya zuio la Mahakama katika eneo hilo ingawa awali aliyekuwa Mkuu wa Mkoa wa Arusha, Felix Ntibenda alifika eneo hilo kujionea hali halisi ya mgogoro huo kati ya kampuni hiyo na kampuni iliyopewa kitalu kwa ajili ya uwindaji kwa sasa ya Green Mille (GM).
Katika kikao hicho, Ntibenda alisikiliza pande zote mbili na kusema kuwa serikali ndio inayoamua ni mwekezaji yupi anafaa kuwekeza katika kitalu cha uwindaji wa utalii kilichopo Ziwa Natron na wananchi hawawezi kuzuia, bali wanachopaswa kuamua ni kukaa meza moja na mwekezaji aliyepewa kitalu ili kujua watafaidika na nini.
Lakini diwani huyo alisema ni kweli kitalu hicho kimevunjwa kwa sababu ambazo zipo kisheria ambapo mamlaka husika zimeamua kuvunja kitalu hicho ili kubaki na kitalu kimoja cha Green Mille kinachomilikiwa na raia kutoka Uarabuni.
Baadhi ya wananchi wa Kitombeine wanaozunguka kambi hiyo, Lucas Lukumai na Saimon Laizer walisema wanakijiji hawana namna ya kushindana na serikali kwani awali wanavijiji walikubaliana na mwekezaji wa Wengert kuendelea kukaa hadi Agosti 15 ambao ndio mwisho wa mkataba na ardhi ya kijiji cha Armanie.
Mkuu wa Wilaya ya Longido, Daniel Chongolo akizungumzia suala hilo, alikiri ni kweli kambi imevunjwa kwa kuzingatia kanuni na sheria.
“Kambi imevunjwa kwa mujibu wa sheria zilizopo kazi yangu ni kusimamia utekelezaji,” alisema Chongolo.
Hatua ya kuvunjwa kwa kambi hiyo imetokana na mgogoro kati ya kampuni hizo mbili unaotokana na hatua ya Wizara ya Maliasili na Utalii kuamuru WWS waliokuwa wanaendesha shughuli za uwindaji wa kitalii katika kitalu hicho tangu mwaka 1990, waondoke katika kitalu hicho ifikapo Mei 31, mwaka huu.
Kiini cha mgogoro huo ni kubadilishwa kwa majina ya kitalu katika mgawanyo wa vitalu bila kufuata taratibu zilizowekwa kisheria na kwamba hatua hiyo ilifanywa na wajanja wachache bila ya kutangazwa katika Gazeti la Serikali kama taratibu za kisheria zinavyotaka.


