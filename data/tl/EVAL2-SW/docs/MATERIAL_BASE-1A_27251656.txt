
Mjadala utafaa wananchi wote
TANGU arejee nchini zaidi ya wiki moja iliyopita, kiongozi wa muungano wa Cord, Raila Odinga amewasha moto wa siasa ambao itachukua muda mrefu kuuzima.
Bw Odinga amesisitiza kwamba matatizo yanayoikumba nchi hayawezi kutatuliwa bila ya kuwahusisha wadau mbalimbali, ukiwemo upinzani.
Hatua yake ni nadra sana kuchukuliwa na wapinzani katika mataifa mengine duniani. Kawaida lengo la mpinzani ni kuona kuwa anayempinga kisiasa amefeli katika kusimamia serikali, ili awashawishi wapiga kura wasimchague tena kwenye uchaguzi mwingine. 
Lakini sivyo ambavyo Bw Odinga na muungano wake wa Cord wanafanya. Viongozi hao wameonelea kwamba ni muhimu kwa watu wote wa nchi kuketi chini na kujadili matatizo makubwa ambayo yanaifanya nchi hii kuelekea pabaya.
Kwa mfano si jambo dogo kwamba sekta ya Utalii, inayoiingizia Kenya mabilioni ya fedha hivi sasa imeathiriwa kwa karibu asilimia 15 ikilinganishwa na hali ilivyokuwa mwaka jana.
Gharama ya maisha inaendelea kupanda na sasa mfuko wa unga wa ugali unauzwa kwa zaidi ya Sh120 kwa kilo mbili. Bei ya mafuta imeendelea kupanda sawia na nauli ilhali mfanyikazi anayelipwa mshahara wa chini zaidi hakuongezwa chochote mwaka huu.
Yapo masuala mengi ya msing ambayo iwapo yatajadiliwa, manufaa yatakuwa ya mwananchi, bila kujali mrengo wa siasa anaounga mkono.
Hata hivyo, inasikitisha kuwaona Wakenya wengi kwenye mitandao ya kijamii na hata wanapopiga simu kwenye vituo vya redio na televisheni, wakichukua misimamo mikali kama wanasiasa. Aidha, tunamhimiza Inspekta Jenerali wa Polisi David Kimaiyo, awachukulie hatua watu wanaotumia mjadala kuhusu suala hilo, kueneza chuki kwa Wakenya.


