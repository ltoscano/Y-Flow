
Tusipuuze onyo la mashambulizi
SUALA la ugaidi linaendelea kuibua hofu nchini Kenya hata baada ya Serikali ya Kitaifa kuonyesha nia ya kuhakikisha usalama wa wananchi wake.
Inasikitisha kwamba raia wasiokuwa na hatia wameendelea kupoteza maisha yao licha ya juhudi ambazo zinawekwa kupambana na tisho hilo. Hata hivyo, matukio ya hivi punde ya mataifa ya Magharibi na Umoja wa Mataifa kuchukua tahadhari yanastahili kupewa uzito. Ni matumaini ya Wakenya kwamba mataifa haya yamefahamisha serikali kile inachojua na inayofanya nchi kama Amerika kuamua kuwapunguza wafanyakazi katika ubalozi wake kando na kuchukua tahadhari nyingine.
Ni muhimu pia kwa Wakenya kuwa macho kutambua kuwa usalama unaanza na wao wenyewe na kutahadhari zaidi hasa matukio hayo yanapotokea. Mara kwa mara raia wameshuhudiwa wakikimbilia eneo la mlipuko ilhali kwa mara kadha sasa imebainika kuwa kuna milipuko inayoambatana hivyo basi kuwanasa hata wale ambao hawakuwa mahali hapo mlipuko wa kwanza ulipotokea.
Hata ingawaje vitisho vya kigaidi havishuhudiwi Kenya pekee, ni muhimu kwa Serikali kuendelea na juhudi zake na kuhakikisha kuwa inapiga msasa vitengo vyake vya ujasusi ili kuweza kuwa na ufahamu wa mambo yanayojiri nchini. Ni dhahiri kwamba mataifa ya Magharibi yanayoweka tahadhari kwa wafanyakazi wake nchini yanahofia jambo kuu na sababu ya Wakenya pia kutahadhari.
Ni matumaini ya wengi kwamba mashambulizi hayo yatapata kukoma kwa kuwa kando na kuibua hofu, yatachangia idadi kubwa ya watu kupoteza ajira hasa katika maeneo yanayotegemea pakubwa watalii.
Vile vile, juhudi zinazofanywa katika majengo, vituo vya magari na maeneo mengine lazima jziweze kufuatiliwa ili kukabiliana na watu wanaoendesha mashambulizi hayo


