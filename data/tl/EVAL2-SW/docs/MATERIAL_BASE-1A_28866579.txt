
Uhuru wa kujieleza si kutumia lugha chafu
MUUNGANO wa Upinzani, Cord Jumanne uliapa kuwa utafanya kila uwezalo kuhakikisha kuwa mwanafunzi wa Chuo Kikuu cha Moi Allan Wadi aliyehukumiwa kifungo cha miaka miwili gerezani kwa kuchapisha maandishi ya chuki mtandaoni anaachiliwa huru. 
Wadi alifungwa baada ya kukiri kuandika maandishi ya uchochezi na kudunisha Rais Uhuru Kenyatta kwenye ukurasa wake wa Facebook.
Mwanafunzi huyo wa mwaka wa nne ni miongoni mwa mabloga kadhaa ambao wamewahi kutiwa mbaroni kwa madai ya kuchapisha maandishi ya chuki mitandaoni.
Adhabu hiyo dhidi ya Wadi imezua mjadala mkali nchini huku baadhi ya Wakenya wakipendekeza kuwa Rais Kenyatta alipaswa kumsamehe mwanafunzi huyo.
Baadhi ya Wakenya pia walikosoa uharakishaji wa kesi dhidi ya mwanafunzi huyo hata wengine kudai kuwa Serikali ya Jubilee imeanzisha harakati za kupambana na wakosoaji wake.
Ingawaje serikali inafaa kushtumiwa kwa kukamata mabloga wanaoegemea upande wa Cord pekee, mabloga ni sharti wawajibike.
Mabloga pamoja na watumiaji wengine wa mitandao ya kijamii wana wajibu wa kuhakikisha kuwa wanayochapisha kwenye blogi zao au kurasa za facebook ama twitter yanazingatia maadili na wala si kutoa propaganda ambazo zinazolenga kuibua chuki kwa misingi ya kikabila au jinsia. 
Uhuru wa kujieleza haimanishi kwamba unagandamiza haki za wengine kwa kuwamiminia matusi au kutoa madai ya uongo kiholela.
Muungano wa Cord haufai kutetea kila mtu anayeonekana kukosoa serikali kwa kutumia lugha chafu isiyo ya heshima.
Kukosoa utendakazi wa serikali si vibaya lakini kutumia lugha ya matusi kufanya hivyo kamwe haifai na wahusika hawana budi kukabiliwa vikali na mkono mrefu wa sheria.
Inashangaza kuona kuwa katika karne ya 21 vijana wasomi ambao ni viongozi wa kesho wanatumia lugha ya matusi kuelezea kero zao badala ya kutoa hoja zilizosheheni maneno ya heshima kuwasilisha lalama zao.
Serikali ya Jubilee vilevile, inafaa kuadhibu mabloga wanaoegemea upande wa Jubilee ambao wamekuwa wakichapisha habari za uchochezi wa kikabila kwenye mitandao yao.
Kwa kufanya hivyo, serikali itadhihirishia Wakenya kuwa imejitolea kupambana na watu wanaoneza chuki za kikabila kupitia ukumbi wa mitandao ya kijamii. Sheria ni msumeno hukata huku na huko.
loonyango@ke.nationmedia.com


