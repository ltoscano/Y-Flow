
Ujenzi wa reli ya kisasa wakaribia kuisha, mabehewa mapya njiani
MRADI wa ujenzi wa reli ya kisasa (STG) kutoka Mombasa hadi Nairobi umefikia asilimia 75. Kulingana na Katibu wa Uchukuzi, Bw Irungu Nyakera, ujenzi wa reli hiyo ambao utagharimu Sh327 bilioni umepiga hatua kubwa na kwamba, unatarajiwa kukamilika Mei mwaka ujao.
Bw Nyakera alisema Rais Uhuru Kenyatta mnamo Juni 1 mwaka ujao, anatarajiwa kuzindua reli hiyo ya kisasa kwa kupanda gari moshi kutoka kituo cha Mombasa na kusafiri hadi jiji la Nairobi; safiri itakayochukua masaa manne.
Katibu huyo alisema juma lilillopita alitembelea mradi na akaridhishwa na ujenzi wa reli hiyo ambayo inatarajiwa kuimarisha huduma za uchukuzi kati ya Mombasa na Nairobi.
Kati ya vituo 33 vya reli ambavyo vinajengwa kati ya Mombasa na Nairobi, alisema, baadhi yake vishakamilika. Bw Nyakera aliarifu kuwa vituo viwili vikubwa vya reli vinajengwa katika mji wa Mombasa na jiji la Nairobi.
Ujenzi wa njia ya reli, aliarifu, unaendelea huku vituo vyote vilivyosalia vikitarajiwa kukakamilika hivi karibuni.
"Tunatarajia mabehewa 56 kuletwa nchini kutoka China kabla ya mwisho wa mwaka," Bw Nyakera alisema. Kwa upande mwingine, Bw Nyakera alisema Serikali inatekeleza masharti ya Amerika katika juhudi za kuanzisha safari za ndege za moja kwa moja kutoka Kenya hadi Amerika. Wizara ya Uchukuzi, alisema, imebuni afisi ya mratibu ambayo itashirikiana na maafisa wa Halmashauri ya Viwanja vya Ndege (KAA), Halmashauri ya Kenya Civil Aviation, Shirika la Ndege la Kenya Airways na Wizara ya Usalama wa Ndani kutimiza masharti yanayohitajika. "Kwa sasa, Serikali imepiga hatua katika kutekeleza masharti ya usalama katika uwanja wa ndege wa kimataifa wa Jomo Kenyatta," Bw Nyakera akasema.
Bw Nyakera alidokeza kuwa mnamo Aprili, maafisa wa Amerika wanatarajiwa kukagua uwanja wa Jomo Kenyatta kuthibitisha kama masharti ya usalama yametimizwa. Majuma mawili yaliyopita, Balozi wa Amerika nchini, Bw Robert Godec, alisema ijapo Serikali ya Kenya imepiga hatua katika kutimiza masharti hayo, bado kuna maswala ya usalama ambayo yanahitajika kuangaliwa. Alitoa mfano wa hali ya usalama katika uwanja wa kimataifa wa Jomo Kenyatta. 


