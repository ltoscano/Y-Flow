Marufuku kuingiza sokoni bidhaa zisizothibitishwa

Imeandikwa na Namsembaeli Mduma

Imechapishwa: 31 Oktoba 2016

SERIKALI imesema, hakutakuwa na msamaha kwa mfanyabiashara au mzalishaji atakayeingiza sokoni bidhaa zisizothibitishwa ubora kwa sababu atakuwa amevunja sheria.

Akifungua maonesho ya bidhaa za wajasiriamali yaliyoandaliwa na Shirika la Kuhudumia Viwanda Vidogo (SIDO) mjini Bagamoyo mkoani Pwani , Waziri wa Viwanda, Biashara na Uwekezaji, Charles Mwijage amesema, wanaoingiza bidhaa sokoni bila kuzithibitisha ubora wanalihujumu soko.
Amesema kamwe serikali haiwezi kuwaonea haya wafanyabiashara wa aina hiyo, kwa sababu lengo lao ni ovu lenye dhamira ya kurudisha nyuma maendeleo ya nchi.
Mwijage amesema, Tanzania iko katika mchakato wa kuleta mabadiliko makubwa ya kiuchumi, kupitia uzalishaji wa viwandani, hivyo inahitaji wafanyabiashara na wazalishaji wa huduma na bidhaa wenye kuthamini ubora na sio kuzalisha ilimradi.
“Hatuwezi kufikia malengo ya kuwa na uchumi wa kati unaojengwa na viwanda, ikiwa hatutakubali kubadilika na kuachana na uzalishaji holela wa bidhaa na huduma, usiozingatia viwango vya ubora vya kitaifa na kimataifa na kugeukia uzalishaji unaozingatia ubora,” amesema Mwijage.
Amesema, huu ni wakati wa wajasiriamali nchini kuhakikisha wanafuata taratibu zinazotakiwa kuthibitisha ubora wa bidhaa wanazozizalisha, ili wajihakikishie mazingira salama ya kibiashara wakati wakiiunga mkono serikali kufikia azma yake ya kufanya mapinduzi ya viwanda.
Maonesho hayo ya wiki nzima yaliyoshirikisha Shirika la Viwango Tanzania (TBS), ambalo lilitumia nafasi hiyo kutoa elimu kwa wajasiriamali kuhusu viwango vya ubora na umuhimu wake kwa uchumi na biashara nchini.
Aidha, wajasiriamali wadogo wamekumbushwa kuchangamkia fursa iliyotolewa na serikali ya kulipiwa gharama za kupima ubora wa bidhaa kwa kuwa imewarahisishia kupata leseni ya ubora inayowahalalisha sokoni.


