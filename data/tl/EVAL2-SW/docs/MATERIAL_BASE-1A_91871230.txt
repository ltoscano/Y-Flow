
Maafisa wachunguze madai kuhusu suala la makurutu kabla kukita mizizi
KUNA visa vingi mno vya ufisadi vilivyoripotiwa kuhusiana na vile makurutu walivyochaguliwa na kuchujwa kufuatia zoezi lililoendeshwa majuzi kote nchini.
Serikali yaweke maafisa watakaozingatia njia mwafaka zinazohitajika kwenye zoezi hili ili visa kama vile utoaji hongo na ubinafsi kukoma kabisa.
Huku wengi wa vijana wakikosa kazi na kuamua kujitolea ili kujipatia nafasi ya kazi kupitia zoezi hili, basi haitakuwa bora yule aliyefuzu kukosa kwa sababu kuna yule aliyetoa kitu kidogo ili kupata kazi hiyo kwa urahisi.
Ni masikitiko mno kuona namna vijana wengi wanavyokashifu namna shughuli hii ilivyoendeshwa na maafisa tofauti wakiwemo wakuu wa polisi kote nchini.
Visa hivi vimetokea kila mara huku serikali ikikaa kitako bila kuyashughulikia matakwa haya kwa urahisi kama inavyotarajiwa na wakenya wengi.
Ni visa vinavyowaacha wengi na kovu ambalo halitawai kufutwa mioyoni mwao, ni heri jambo hili lishughulikiwe kabla hali hii kukita mizizi kwenye jamii tukufu ya Kenya. 
VALLARY WACHIRA, Kupitia barua pepe.
Tujichunge na umeme UMEME ni muhimu miongoni mwetu hasa ikihifadhiwa vile inavyostahili, la sivyo inaweza ikasababisha madhara katika jamii na hata kwa familia.
Kuna vitu kadha ambavyo vinafaa vidhibitiwe ili kuzuia uharibifu wowote wa umeme.
Tuchukue jukumu la kutumia vifaa vya umeme ipasavyo ili tuzuie madhara ambayo yanaweza kutokea juu ya kutovitumia jinsi ipasavyo.
Tuwe macho wakati ambao tunavitumia ili tusianze kulalamika na kulia baadaye.
Isitoshe, tujichunge sana wakati ambayo tunatumia maji pahali kuna umeme.
KENNEDY OMONDI, Chuo Kikuu cha Mt Kenya.
Pombe yaangamiza wengi SERIKALI ina jukumu gani katika kuhakikisha kuwa janga hili linalotokana na pombe haramu linatokomea? Ni kweli kuwa serikali imezembea na kutepetea kwani haijachukua hatua yoyote madhubuti ili kukomesha nuksi hii.
Maduhuli huingiaje nchini bila kukaguliwa? Nitakuwa radhi kusema bila kicho wala woga kuwa serikali inahusika katika maafa haya.
Nawasihi Wakenya wenzangu tumakinike. Tujichunge wenyewe. Tuepukane na vileo hivi la sivyo tutaisha wote taifa likakosa warithi wa vizazi vijavyo.
Tujue kuwa wakati ni nukta na nukta inatosha kukugeuza kutoka kuwa mtu na kubatizwa isimu ya kitu! DAUDI K. KEMBOI, Chuo Kikuu cha Masinde Muliro. 
Upinzani una jukumu MUUNGANO wa Cord una uhuru wa kuuendeleza upinzani kwa njia inayofaa ila si kwa kuikejeli serikali.
Kuikejeli serikali badala ya kuikosoa kwa njia mwafaka, hakuna manufaa yoyote kwa mwananchi wa kawaida.
Cord ina jukumu la kuikosoa serikali na kuipa mwanga mwafaka badala ya kuendeleza siasa duni ambazo hazina manufaa.
Serikali inapokosea, chama cha upinzani kina jukumu la kutoa suruhisho ila si kuitumia nafasi hiyo kujipa na kuikejeli.
JAMES MUTHAURA, Thika.
mizizi Naunga mkono Knut NAUNGA mkono msimamo wa Knut kuwa serikali igharamie madeni ya wanafunzi ambao vyetu vyao imezuiliwa kwa kutolipa karo.
Kwanza serikali inafaa ilipe pesa hizo ndio walimu wakuu waweze kulipa madeni yaliyohitajika kugharamiwa na pesa ambazo wanafunzi hao wanadaiwa.
Serikali pia iwalipe wauzaji bidhaa zilizotumiwa shuleni humo walimu wakuu wasije wakashtakiwa. Serikali tunaijua kwa kawaida inaweza kusema chochote lakini kutekeleza kwao ni ngumu sana. Kwa hivyo bila pesa walimu wasipeane hivyo vyeti.
SAMUEL MUENDO, Kitengela.
Serikali ilenge ufisadi WENGI wetu tumepumbazwa na ahadi zilizokufa na kusahau kuwa wanasiasa ni sikio la kufa kwani wanachoahidi ni kufurahisha mioyo ya Wakenya ili wapewe kura.
Tangu Jubillee ichukue usukani imekuwa ni hapa kule kuanzia ajira, janga la njaa, usalama ambao umeshinda polisi kudumisha na maradhi chungu nzima.
Ufisadi pia umekithiri na hali ya maisha kwa Wakenya wenye tabaka ya chini imekua kizungumkuti huku wengi wao wakililia uongozi mbaya kutoka kwa kaunti hadi serikali kuu.
Tuchukue nafasi ya kujiendeleza kimaisha kama mwananchi mzalendo na tuachane na ukabila kwani undugu ni nguvu.
ENDERE ALI, Nairobi. 


