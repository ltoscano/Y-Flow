
Hamad Rashid sasa aukwaa uenyekiti ADC
Peter Elias, Mwananchi pelias@mwananchi.co.tz
Aliyekuwa mgombea urais wa Zanzibar kwa tiketi ya ADC, Hamad Rashid Mohamed, akizungumza na wanachama wakati wa ufunguzi wa mkutano mkuu wa chama hicho jijini Dar es Salaam jana.
Dar e s Salaam. Chama cha ADC kimemchagua Hamad Rashid kuwa mwenyekiti wake kujaza nafasi ya Said Miraji Abdullah aliyeondoka kutokana na kutofautiana na viongozi kuhusu uamuzi wa chama hicho kushiriki uchaguzi wa marudio Zanzibar.
Pia, chama hicho kimemchagua Doyo Hassan Doyo kuwa Katibu Mkuu aliyechukua nafasi ya Lydia Bendera ambaye alikuwa akimuunga mkono Abdullah kwa kutotaka chama hicho kisishiriki uchaguzi huo uliofanyika Machi 20, mwaka huu.
Akizungumzia hatua hiyo, makamu mwenyekiti wa ADC, Adelastella Mkilindi alisema chama hicho kimefikia uamuzi huo ili kutimiza matakwa ya kikatiba yanayotaka kuwa na uongozi kamili.
Alisema baada ya kutokea kwa mgogoro huo ndani ya siku 30 kama katiba ya chama inavyotaka, waliunda kamati ya uongozi ya watu saba ili kuendesha chama hicho.
“Wajumbe wa mkutano mkuu wamechagua viongozi kujaza nafasi zilizokuwa wazi. Sasa chama kina uongozi na tuko tayari kwenda kufanya kazi,” alisema kiongozi huyo na kusisitiza kwamba hawataraji kuona migogoro mingine ndani ya chama chao.
Wakati huohuo; chama hicho kimelaani hatua ya Serikali ya kutorusha vikao vya Bunge moja kwa moja kwenye televisheni kwa madai kuwa inakandamiza demokrasia na uhuru wa wananchi kupata habari.
Mkilindi alisema Serikali inatakiwa kuhakikisha vyombo vya habari na wanahabari wanakuwa huru kupata habari.
Pia, alionya kukosekana kwa taarifa muhimu kutasababisha ukiukwaji wa katiba ya nchi inayotoa haki kwa wananchi kupata habari.
“ADC tunalaani vikao vya Bunge kutoonyeshwa moja kwa moja. Serikali ijitathmini na kuona umuhimu wa kuwapa wananchi haki yao,” alisema Mkilindi na kuongeza kuwa demokrasia ya kweli ni uhuru wa vyombo vya habari.
Aliyekuwa Rashid ambaye alikuwa mgombea urais wa Zanzibar kupitia chama hicho alisema:
“Vyombo vya habari vijitathmini kwa kujiendesha kwa kuzingatia masilahi ya wananchi na siyo wamiliki wake. Suala la uhuru wa vyombo vya habari siyo la Serikali peke yake.”
Rashid ambaye sasa ni Waziri wa Kilimo katika Serikali ya Mapinduzi ya Zanzibar (SMZ), aliwashukuru wajumbe wa mkutano mkuu kwa kukubali kushiriki katika uchaguzi wa marudio na kuchaguliwa kuwa waziri.
Alisema chama hicho kimeonyesha ukomavu kwa kufuata katiba yake inayokitaka kushiriki katika chaguzi zote.
Alisema waliokuwa wanataka chama hicho kisishiriki katika uchaguzi wa marudio wapuuzwe.
Msajili Msaidizi wa Vyama vya Siasa, Sisty Nyahoza alikitaka chama hicho kujadili mgogoro uliopo na kufikia makubaliano.
Alisema migogoro ndani ya vyama vya siasa inasababisha vyama kukosa imani kutoka kwa wanachama wake.
Nyahoza alikipongeza chama hicho kwa kushiriki uchaguzi huo wa marudio Zanzibar na kusema hiyo ni hatua muhimu katika demokrasia. Alisema ofisi yake itaangalia namna ya kutoa adhabu kwa vyama vinavyosusia chaguzi kwa sababu ni sawa na uasi.
Alisisitiza kuwa ofisi ya msajili wa vyama vya siasa italijadili suala hilo kabla ya kuviadhibu.


