

DUBAI ni moja ya majiji yenye sifa za kipekee duniani linapokuja suala la ubunifu, utajiri, uzuri, ubora, mvuto wa majengo na miradi yake ya maendeleo.
Jiji hilo la Muungano wa Falme za Kiarabu (UAE), lililopo kusini mashariki mwa Pwani ya Persia lina wakazi zaidi ya milioni mbili.
Ijapokuwa msingi wa uchumi wake kihistoria umejengwa kupitia sekta ya mafuta, ufalme huo umefanikiwa kubadili hilo kwa kuuelekeza katika sekta za utalii, anga, mali zisizohamishika na huduma za kifedha.
Nembo inayolitambulisha jiji hilo ni majengo yake marefu yanayochungulia mbinguni (skyscrapers) ikiwamo refu kuliko yote duniani- Burj Khalifa.
Kwa maana hiyo, utakayoshuhudia humo hata kama umetokea katika mataifa ya magharibi, ziliko teknolojia za juu hukuacha mdomo wazi hasa mpangilio na aina ya ubunifu wa miradi ya maendeleo.
Hiyo ni pamoja na visiwa vilivyotengenezwa na binadamu, ikiwamo vilivyo mfano wa mti wa mchikichi na matawi yake, hoteli na maduka makubwa kabisa katika ukanda wa mashariki ya Kati na duniani.
Ni katika jiji hilo ndiko iliko inayoaminika kuwa hoteli pekee duniani ya nyota saba-.Burj Al Arab.
Hata hivyo, kuna upande mwingine wa shilingi wa jiji hilo tajiri na linaloonekana kuwa la matajiri, ambao wengi hawaufahamu.
Mbali ya wengi wakiwamo watalii kutoufahamu, mamlaka za UAE haziko tayari kuuanika, bali kuufuta kutoka katika ramani.
Hayo yaliweza kufichuliwa na mpiga picha wa Iran, Farhad Berahman, aliyeanika namna vibarua kutoka Asia Kusini wanavyoishi kimasikini katika sehemu nyingine ya jiji hilo. 
Vibarua hao husafiri kutoka kwao kwenda Dubai kwa matumaini ya kutengeneza mustakabali sahihi wa familia zao kwa siku za usoni, lakini hujikuta wakiiishi kidhalili, mishahara midogo na kazi ngumu kwenye jua kali.
Picha za Farhad zilichukuliwa huko Sonapur, jina lisilo rasmi la kambi ya wafanyakazi, moja ya vitongoiji vya Dubai, vilivyotengwa mbali kabisa na ma-skyscrapers na kila aina ya kile ambacho jiji hilo tajiri la UAE limebarikiwa.
‘Sonapur’ – jina linalomaanisha ‘Jiji la Dhahabu’ kwa Kihindi – ni hifadhi ya wafanyakazi 150,000 wengi wao kutoka India, Pakistan, Bangladesh na China.
Miaka 30 iliyopita, karibu eneo zima la Dubai lilikuwa jangwa lakini likakua haraka hadi kuwa kitovu cha biashara na utalii ukanda wa Ghuba ya Persia na Mashariki ya Kati.
Mpiga picha huyo amekuwa akiitembelea Dubai mara kwa mara na aliweza kujionea jinsi jiji hilo lilivyokuwa na kubadilika haraka kufikia hapo lilipo leo hii.
Na hivyo anafahamu vilivyo uwapo matabaka matatu tofauti ya watu wanaoishi Dubai; raia wa ufalme huo, wataalamu wa kigeni na mwisho vibarua ambao ndio nguvu kazi inayoujenga mji huo.
Farhad anaeleza kuwa wafanyakazi kadhaa wamejikuta hati zao za kusafiria zikikamatwa uwanja wa ndege na kulazimishwa kufanya kazi kwa malipo madogo duni.
Hupelekwa Sonapur – ambayo haiko katika ramani inayojulikana ya Dubai ili waweze kudhibitiwa kirahisi na waajiri wao.


