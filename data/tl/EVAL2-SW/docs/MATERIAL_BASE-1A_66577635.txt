
‘Wanaoishi kwenye madini lazima walipwe’
‘Wanaoishi kwenye Habel Chidawali,Mwananchi hchidawali@mwananchi.co.tz
Dodoma. Wizara ya Ardhi, Nyumba na Maendeleo ya Makazi imesema Mtanzania anayeishi katika eneo lililogundulika kuwa na madini nchini lazima alipwe fidia stahiki kupisha mgodi.
Kauli hiyo ilitolewa na Naibu Waziri wa Ardhi, Nyumba na Maendeleo ya Makazi, Angelina Mabula wakati akijibu swali la mbunge wa Igunga (CCM), Dk Peter Kafumu.
Katika swali lake mbunge huyo, alitaka kujua ni lini Serikali itarekebisha Sheria ya Ardhi ili iweze kuendana na matakwa ya Sheria ya Madini ya mwaka 2010 inayomtaka mwekezaji kuhakikisha analipa fidia kwa makazi. 
Naibu Waziri huyo alisema ardhi yenye madini pamoja na kutawaliwa na sheria ya madini namba 14 ya mwaka 2010, pia hutambuliwa na sheria mama za sekta ya ardhi. Alisema kifungu cha 4 (1) che sheria ya madini kinatoa tafsiri ya mmiliki halali.
Naibu Waziri alisema sheria hizo zinasisitiza kwamba lazima ardhi ilipwe fidia kamili ya bei ya soko na haki kwa wakati kwa yeyote ambaye ardhi yake imetwaliwa.
Kwa mujibu wa Mabula, sheria inaelekeza fidia lazima iwe ya fedha, lakini Serikali inaweza kutoa kati ya kiwanja, jengo, mimea au mbegu na vyakula.


