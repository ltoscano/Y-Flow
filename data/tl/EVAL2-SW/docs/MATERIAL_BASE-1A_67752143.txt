
Mfumo wa kupanga ubora wa shule kubadilishwa

Imeandikwa na Mwandishi Wetu

Imechapishwa: 08 Septemba 2016

WAZIRI wa Elimu, Sayansi, Teknolojia na Mafunzo ya Ufundi, Profesa Joyce Ndalichako, ameunga mkono wazo la wadau wa elimu nchini la kutaka mfumo wa upangaji ubora wa shule kwenye matokeo mbalimbali ya kitaifa ubadilishwe.

Akizungumza katika mahojiano na gazeti hili, Waziri Ndalichako amesema, wazo la wadau kuhusu kupanga ubora wa shule kwa kuzingatia wingi wa wanafunzi ambao shule inazo ni zuri na atalifanyia kazi mapema.
“Ni wazo zuri, ukiangalia na kulinganisha shule yenye wanafunzi 30 na ile yenye wanafunzi 500, hakuna usawa na inavunja moyo, kwa hiyo mimi nimelichukua hilo na naenda kulifanyia kazi tuone tunafanyaje,” amesema.
Waziri Ndalichako amesema atazungumza na Baraza la Taifa la Mitihani (NECTA), ili washughulikie suala hilo kwa kuzipanga shule kwa wingi wa wanafunzi ili kutenda haki kwenye upangaji huo wa ubora wa ufaulu.
Waziri Ndalichako amekiri kwamba utaratibu wa sasa wa upangaji wa ubora wa shule kwenye ufaulu ambapo shule zenye chini ya wanafunzi 30 huwekwa kundi la peke yake na zile zenye wanafunzi zaidi ya 30 kuwekwa kundi moja, unanyima haki kundi lingine. 
Hivi karibuni wadau wa elimu nchini walimshauri Waziri Ndalichako, kubadili mfumo wa upangaji wa ubora wa shule kwenye matokeo ya kitaifa.
Walikuwa wakizungumzia matokeo ya kidato cha sita yaliyotangazwa na Necta, na namna shule zilivyopangwa kuingia kumi bora kitaifa.


