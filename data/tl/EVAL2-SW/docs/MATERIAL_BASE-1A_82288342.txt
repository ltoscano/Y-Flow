
Wanafunzi waonywa vipodozi hatari

Imeandikwa na Fadhili Abdallah, Kigoma

Imechapishwa: 15 Septemba 2016

WANAFUNZI wa shule za sekondari mkoani Kigoma, wametakiwa kujiepusha na matumizi ya vipodozi vilivyopigwa marufuku vyenye kemikali ambavyo vimekuwa na madhara makubwa kwa afya za binadamu.

Meneja wa Kanda ya Magharibi wa Mamlaka ya Chakula na Dawa (TFDA), Dk Edgar Mahundi alisema hayo wakati alipokuwa akitoa elimu kwa wanafunzi wa shule ya sekondari ya Mwananchi iliyopo Manispaa ya Kigoma Ujiji jinsi ya kujiepusha na matumizi ya vipodozi vyenye madhara kwa jamii.
Dk Mahundi alisema kuwa mkoa huo umeathirika wa matumizi na uingizaji wa vipodozi vilivyopigwa marufuku kutokana na kupakana na nchi ambazo udhibiti wa matumizi ya vipodozi hivyo siyo mkubwa.
Meneja huyo wa Kanda alisema kuwa, wanafunzi wanayo nafasi kubwa katika kusaidia kampeni hiyo iwapo wataelewa jambo hilo na kutoa elimu ya madhara ya matumizi hayo kwa familia zao.
Alisema kuwa TFDA imeandaa mpango mkakati wa kuongeza udhibiti katika mipaka yake ili vipodozi vilivyopigwa marufuku visiingie nchini, lakini pia kufanya ukaguzi kwenye maduka mbalimbali ili kubaini vipodozi vilivyopigwa marufuku.
Wakizungumza wakati wa mafunzo hayo, baadhi ya wanafunzi wa shule ya sekondari Mwananchi, walitaka kupewa elimu ya kutambua vipodozi vilivyopigwa marufuku na vile vinavyoruhusiwa ili waweze kusaidia kupambana na vipodozi vilivyopigwa marufuku.
Michael Joseph na Advera Kulwa, wanafunzi wa shule ya sekondari Mwananchi, walisema kuwa, elimu ya utambuzi wa vipodozi vilivyopigwa marufuku ni muhimu kwao kwani watajua matumizi sahihi ya vipodozi hivyo.


