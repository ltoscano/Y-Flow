Hatima ya waliofuja fedha za Arusha Saccos wiki hii
Aug 11, 2016 by Mwandishi Wetu in Kanda ya Kaskazini

Na Paul Sarwatt, Arusha

HATMA ya Bodi ya Chama cha Ushirika cha Arusha, Kurugenzi ya Saccos (Savings and Credit Co-operative Society) inayotuhumiwa kwa ufisadi na utoaji wa mikopo ya shilingi milioni 618 bila kufuata utaratibu itajulikana Agosti 12 mwaka huu, baada ya mrajisi wa vyama vya ushirika mkoani Arusha kuagiza kufanyika mkutano mkuu wa chama hicho.

Taarifa za ufisadi na utoaji huo wa mikopo bila kuzingatia sheria na utaratibu wa vyama vya ushirika zilifichuliwa kwa mara kwanza na gazeti hili katika toleo lake la Julai 6, mwaka huu.

Kurugenzi ya Saccos inaundwa na watumishi wa serikali kuu walioko ofisi za Mkuu wa Mkoa wa Arusha, Ofisi ya Mkuu wa Wilaya na Hospitali ya Mkoa wa Arusha ya Mount Meru na inakadiriwa kuwa na wanachama zaidi ya 600. 

Hatua ya mrajisi huyo kuitisha mkutano mkuu wa chama hicho kujadili kashfa hiyo imekuja baada ya kuagizwa na Katibu Tawala wa Mkoa wa Arusha, Richard Kwitega, aliyetoa siku 10 kupata ufumbuzi wa kadhia hiyo.

Katika taarifa iliyotolewa na ofisi ya mkuu wa mkoa Agosti 2 mwaka huu, katibu tawala huyo alisimamisha bodi ya chama hicho na kumwagiza mrajisi kuchukua haraka hatua za kisheria dhidi yao.

Waliosimamishwa ni pamoja na Mwenyekiti wa Bodi hiyo, Dk. Freedom Makiago, Dk. Mwanahamisi Gembe, Joseph Kuhanwa, Hargney Chitukuro na Gasto Gasto ambao ni wajumbe na meneja wa chama hicho, Christine Sumaye.

Taarifa hiyo ya katibu tawala inafafanua: “Hatua hiyo imefikiwa baada ya idadi kubwa ya wanachama kulalamika kutopewa mikopo wakiomba, mikopo kutorejeshwa na waliokopa, mikopo kukopeshwa taasisi binafsi nje ya utaratibu wa wanachama na taasisi za fedha kama CRDB, NSSF kuidai fedha nyingi saccos hiyo.”

Akizungumza na Raia Mwema juzi mrajisi huyo, Nerey Kyara, alithibitisha kupokea maelekezo ya katibu tawala wa Arusha na kuongeza kuwa, baada ya kupitia sheria ya vyama vya ushirika suala hilo sasa litaamuliwa na mkutano mkuu Agosti 12, mwaka huu.
“Kwa mujibu wa sheria za ushirika viongozi hawa wameajiriwa na wanachama, hivyo mwajiri ambaye ni wanachama atatoa uamuzi na maazimio katika mkutano huo na tayari tumebandika matangazo ya mkutano katika maeneo yote ambayo wanachama wanafanya kazi,” alisema mrajisi huyo.

Katika habari iliyochapishwa na gazeti hili baada ya kufanya uchunguzi, ilibainika kuwa hali ya kifedha ndani ya chama hicho ni mbaya kiasi cha kuathiri utoaji mikopo kwa wanachama pamoja na uendeshaji wa shughuli za chama.

Pamoja na chama hicho kushindwa kurejesha fedha za mikopo na riba kutoka kwa wanachama waliokopeshwa, taarifa za ndani zinaonyesha kuwa pia chama kinadaiwa na taasisi za fedha mamilioni fedha baada ya kuchukua mikopo kutoka taasisi hizo. 

Chama kuzorota

Miongoni wa mwa sababu zinazotajwa kuzorotesha ufanisi wa chama hicho katika utoaji wa mikopo ni pamoja na kuwepo kwa tuhuma za ufisadi wa fedha kwa meneja na mwendeshaji wa shughuli za chama hicho, Christina Sumaye na udhaifu mkubwa wa wajumbe wa bodi ambao waliidhinisha mikopo kwa vikundi vingi vya nje ambavyo si vya watumishi.

Meneja huyo na bodi yake walinyooshewa vidole na wanachama kuwa wameshindwa kusimamia chama hicho na fedha nyingi ambazo ni michango yao zinazokadiriwa kufikia milioni 800 hazijulikani zilipo.

Baadhi ya wanachama waliozungumza na Raia Mwema ni mstaafu Anna Mwanga ambaye alieleza kuwa aliwekeza shilingi milioni 40 katika chama hicho baada ya kupata mafao yake ya kustaafu mwaka 2012.
“Makubaliano yangu na chama ni kwamba wangenilipa kiasi cha shilingi 800,000 kwa kila baada ya miezi mitatu, nilivutiwa na mpango huo kama mstaafu nikitarajia kwamba ungenisadia kusukuma maisha yangu, hasa kwa kuzingatia kuwa niko mwenyewe na si kuwa na mtu wa kunitunza,” anaeleza mstaafu huyo.

Alisema katika miezi ya mwanzo, viongozi wa ushirika huo walitimiza ahadi yao lakini hali ilianza kubadilika mwaka 2013.
“Kwa sasa nimekwama, mimi ni mgonjwa na pia ni mzee sina hata wa kuniangalia. Nahudhuria kliniki Mount Meru hospitali lakini wakati mwingi dawa ninazotumia ni za kununua katika maduka ya dawa hivyo nahitaji fedha na hawa wamekataa kunirudishia fedha zangu,” alisema kwa masikitiko mstaafu huyo.

Ukaguzi wa hesabu

Taarifa ya ukaguzi wa hesabu za chama hicho uliofanywa na mkaguzi wa vyama vya ushirika Arusha, Luinaeli Lytuu, zinatia uzito madai ya wanachama hao kutokana na kasoro nyingi za kihasibu zilizogundulika katika ukaguzi huo.


