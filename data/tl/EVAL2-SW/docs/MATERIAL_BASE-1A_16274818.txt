
Matangazo ya kidijitali Zanzibar kuanza Desemba

Imeandikwa na Mwandishi Wetu

Imechapishwa: 22 Septemba 2016

RAIS wa Zanzibar na Mwenyekiti wa Baraza la Mapinduzi, Dk Ali Mohamed Shein, amewahakikishia watumishi wa Shirika la Utangazaji Zanzibar (ZBC) kuwa, Serikali itaimarisha matangazo ya televisheni kuwa kidijitali, ifikapo Desemba 31, mwaka huu.

Akizungumza na watumishi wa vitengo mbalimbali vya ZBC upande wa televisheni juzi, Dk Shein aliutaka uongozi wa shirika na wizara husika, kuchukua hatua kushughulikia matatizo yanayowakabili watumishi wa kituo hicho, wakiwamo watangazaji.
Alifafanua kuwa, lengo ni kuhakikisha ifikapo Desemba mwaka huu, matangazo ya ZBC televisheni yanakuwa katika mfumo wa dijitali uliokamilika.
Katika ziara hiyo ya ghafla, Dk Shein alitembelea vitengo vyote vilivyopo katika jumba la utangazaji la shirika hilo maarufu ‘Karume House’ lililopo Mnazi Mmoja na kuangalia hali halisi ya utendaji kazi, vifaa na jengo la kituo hicho.
Dk Shein alisikiliza changamoto mbalimbali zinazowakabili, huku akionesha kuguswa na hali ya shirika hilo ambalo ni moja ya vituo vikongwe vya televisheni barani Afrika.
Alikubaliana na hoja zilizoelezwa na akaeleza mipango ya serikali hiyo ya kuliimarisha upya, ili liweze kutoa matangazo yanayolingana hadhi yake na yanayokidhi mahitaji ya wakati uliopo.
Miongoni mwa changamoto walizomueleza Rais ni kukosa mafunzo, uchakavu na upungufu wa vitendea kazi, usafiri na watumishi wenye taaluma kustaafu. Dk Shein aliutaka uongozi wa shirika hilo, kuimarisha studio ya shirika hilo kwa kuzingatia historia ya chumba cha studio hiyo ambayo kabla ya kuanzishwa televisheni Zanzibar ulikuwa ukumbi wa Manispaa.
Mkurugenzi Mkuu wa ZBC, Aiman Duwe, alieleza kuwa pamoja na changamoto zilizopo bado watumishi wa shirika hilo wamekuwa wakijitahidi kufanya kazi kwa ueledi kukidhi matarajio ya watazamaji wao. Katika ziara hiyo, walikuwemo Katibu Mkuu Kiongozi, Dk Abdulhamid Yahya Mzee na Katibu Mkuu Wizara ya Habari, Utalii, Utamaduni na Michezo, Omar Hassan Omar.


