
Waziri Mkuu wa zamani na Mbunge wa Monduli, Edward Lowassa
Na Absalom Kibanda,
TAIFA linazidi kujongea kuelekea katika kilele cha kelele za shangwe na majonzi yatakayotokana na uteuzi wa wagombea na baadaye matokeo ya ama kushinda au kushindwa katika Uchaguzi Mkuu unaotarajiwa kufanyika Oktoba mwaka huu.
Kwa maneno mengine, hali hiyo inaeleza kuwadia kwa msimu wa Uchaguzi Mkuu ambao kwa utamaduni wa miaka ya hivi karibuni hutawaliwa na kila aina ya vituko vinavyohusisha na kugusa watu wazito.
Ni jambo la bahati mbaya sana kwamba, uzito wa watu hao umenilazimisha hata mimi kwa wiki ya pili sasa kujikuta nikishindwa kuiepuka dhambi ya lazima ya kujadili majina ya watu badala ya kujadili masuala ya msingi ambayo yangepaswa kuwa ajenda za kutuandaa kwa ajili ya Uchaguzi Mkuu ujao.
Kwamba anaibuka Waziri Mkuu mstaafu, Cleopa Msuya na kumsuta mtu anayeishia kumsema pasipo kumtaja jina na kisha kueleza wasifu wa ‘mbaya wake’ huyo kwa namna ya kuonyesha alivyo na tope mwilini si jambo la kulipuuza na kuliacha likapita.
Kama nilivyobainisha wiki iliyopita, utakuwa ni uamuzi wa hovyo iwapo nitaacha pasipo kuichambua kauli nzito ya Makamu Mwenyekiti wa CCM (Tanzania Bara), Mzee wetu Philip Mangula aliyeeleza kupata taarifa za kuwapo kwa kada mmoja wa chama hicho mwenye mipango ya urais anayetuhumiwa kutoa rushwa Zanzibar.
Kauli hiyo ya Mangula ambayo katika kipindi cha siku mbili mfululizo baada ya Krismasi ilinukuliwa katika magazeti matatu, likiwamo gazeti la Uhuru linalomilikiwa na Chama Cha Mapinduzi (CCM), si ndogo au nyepesi ya kuachwa ikapita pasipo kunyumbulishwa. 
Mwangwi wa matamshi ya namna hiyo ya Msuya na Mangula ulioonekana kuakisiwa pia na akina January Makamba na Bernard Membe ambao pia wao wenyewe kwa staili na namna tofauti wameeleza kusudio lao la kuutaka urais, unapaswa pia kuchambuliwa ili kuwapa fursa Wa tanzania kupembua, pumba na mchele.
Mambo kadhaa yametokea katika kipindi cha siku sita zilizopita na kuthibitisha kwamba kile nilichokiona wiki iliyopita na kuchukua muda wa kukichambua hakikuwa kitu kidogo cha kupuuzwa kwani mvumo wa upepo wake umeendelea kusikika.
Uamuzi wa vigogo na wakongwe wa siasa wa aina ya Kingunge Ngombale – Mwiru na Pancras Ndejembi kujitokeza na kutoa kauli zao kuelezea mustakabali wa taifa na maandalizi ya kugombea urais baadaye mwaka huu ni ushahidi mwingine kwamba kile nilichoanza nacho Alhamisi iliyopita kilikuwa ni hoja sahihi iliyokuja kwa wakati wake.
Hoja kadha wa kadha zimeibuliwa na kubwa katika hizo ni ile ya matumizi makubwa ya fedha katika kusaka nafasi ya uteuzi wa nafasi ya kugombea kwa tiketi ya CCM, chama ambacho kama halitatokea jambo kubwa na zito la kukipasua vipande viwili kabla ya Uchaguzi Mkuu wa Oktoba, basi kinapewa nafasi kubwa ya kuendelea kuongoza taifa kwa miaka mingine mitano.
Ni jambo la bahati mbaya sana kwamba, hofu inayoonekana kuwagusa baadhi ya watu walioonyesha nia ya kutaka kugombea urais mwaka huu haipo katika kiu ya kusaka majibu ya maswali magumu yanayolikabili taifa hili bali katika ushindani wa wao kwa wao.
Ukisikiliza kauli za takriban wagombea wote walioanza kutoa kauli za kusaka urais au kuonyesha nia hiyo, jibu unalopata haraka haraka ni ubinafsi uliovuka mipaka, kujikweza kusikokoma, kutishana na kufitiniana wao kwa wao.
Kwa bahati mbaya, historia ya madhambi ambayo wana CCM waliyafanya wakati taifa likielekea kumpata mgombea urais mwaka 2005 inaonekana kujirudia na kutunyemelea tena kwa bashasha zile zile japo walengwa wa sasa si wale tena na mazingira ya leo ni tofauti kidogo na yale yaliyopita.
Nililisema hili wiki iliyopita na leo nalisema tena kwamba, katikati ya fitina zote hizi ambazo aghalab zinajaribu kuficha majina ya watu, mlengwa nambari moja ni mmoja wa wanasiasa ambaye anatajwa kuwa kinara wa mbio za urais mwaka huu.
Mwanasiasa huyo si mwingine bali ni Edward Lowassa, mtu ambaye jina lake linatajwa sana kwa mafumbo na kwa uwazi na kugusa kwa wema au kwa ubaya viunga vya fikra za viongozi na makada wenzake wa CCM, maadui na marafiki zake.
Ndani na nje ya CCM, kwa muda wa miaka 20 sasa jina la mwanasiasa huyo limetawala mijadala ya kisiasa na kiuongozi kwa namna (si kiwango) ambayo hadi sasa tafakuri yangu haijapata kumfananisha na mwingine yeyote wa kariba au kizazi chake.


