
Aliyepanga kuua alitumia jina bandia, korti yaelezwa
MWANAMKE aliyeshtakiwa kwa kupanga njama za kumuua afisa wa Shirika la Bandari (KPA), alitumia jina la mtu mwingine kujitambulisha kwa mlalamishi.
Upande wa mashtaka uliambia mahakama kwamba jina la mwanamke huyo ni Esther Wangui Ngugi na wala sio Margaret Mwonjoria Ngayu kama alivyodai.
“Uchunguzi umebainisha kuwa mshtakiwa alitumia jina lisilo lake kwa mlalamishi na tumebadilisha mashtaka na kumuongezea mengine,” akasema kiongozi wa mashtaka Inspekta Justus Mugambi. 
Esther alishtakiwa kwa kupanga njama za kumuua Bi Anne Jeptoo Kiptui alipomwitisha pesa alizompatia washirikiane kuanzisha biashara.
Kulingana na mashtaka, mshtakiwa alijifanya Margaret Mwonjoria Ngayu na akapokea Sh2 milioni kutoka kwa Bi Kiptui.
Kwenye taarifa yake kwa polisi aliyoandika mwenyewe, Bi Jeptoo anasema mshtakiwa aliwalipa watu wamuue.
Polisi walimwongezea mashtaka ya kutoa habari za uongo na lingine la kujifanya kwamba alikuwa Margaret Mwonjoria Ngayu jambo lililowafanya wamfungulie mashtaka kwa jina hilo.
Ilisemekana kwamba siku tofauti kati ya Novemba 8 na 11 mwaka huu, jijini Nairobi, mshtakiwa alishirikiana na watu wengine kupanga njama za kumuua Bi Jeptoo ili akome kumdai Sh2 milioni alizompa.
Mshtakiwa yuko nje kwa dhamana ya Sh800,000.
Na BENSON MATHEKA


