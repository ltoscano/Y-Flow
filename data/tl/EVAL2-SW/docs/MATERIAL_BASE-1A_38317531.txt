Mfumuko wa bei wapungua zaidi
Oct 10, 2016 by Mnaku Mbani in Uchumi na Biashara

Mfumoko wa bei umeendelea kupungua hadi kufikia asilimia 4.5 mwezi Septemba ikilinganishwa na asilimia 4.9 za mwezi Agosti mwaka huu. 

Taarifa iliyotolewa na Ofisi ya takwimu (NBS) leo imeonyesha kwamba kupungua kwa mfumuko wa bei ni matokeo ya kupungua kwa kasi ya upandaji wa bei za bidhaa na huduma.

“Kasi ya upandaji wa bei ya bidhaa na huduma kwa mwezi Septemba imepungua zaidi ikilinganishwa na kasi ya upandaji wa bei kwa mwezi Agosti,” taarifa ya NBS imeeleza.

Hata hivyo, Mkurugenzi wa sensa na bei ofisi ya Takwimu Ephrem Kwesigabo amesema kuwa farihisi ya jumla ya bei imeongezeka hadi kufikia 103.05 mwezi Septemba kutoka 98.64 mwezi Agosti mwaka huu.

Mfumuko wa bei za bidhaa za vyakula na vinywaji visivyo na kilevi kwa mwezi Septemba umepungua na kufikia asilimia 6.0 mwezi uliopita kutoka asilimia 7.0 kwa mwezi Agosti.

Kwa mujibu wa ripoti ya NBS, mfumuko wa bei kwa bidhaa zinazotumiwa majumbani na sehemu zisizo za majumbani umepungua hadi kufikia asilimia 6.1 mwezi Septemba kutoka asilima 7 mwezi Agosti.

Baadhi ya vyakula vilivyochangia kushuka kwa mfumuko wa bei ni mchele, unga wa mahindi, dagaa, mbogamboga, mafuta ya petrol na mafuta ya taa.


