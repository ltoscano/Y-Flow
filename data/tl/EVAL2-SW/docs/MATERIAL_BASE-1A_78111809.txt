
Mambo muhimu tunayopaswa kuyatilia mkazo
TONNY ADAMMS
Kuna usemi wa Kiingereza usemao, “so far so good.” Usemi huu nikiuoanisha na utendaji wa Rais John Magufuli utaimanisha kwamba, hadi sasa aina zote za uamuzi alizofanya toka alipochukua uongozi wa Serikali ya awamu ya tano, “ni safi, mazuri na salama.”
Baadhi ya uamuzi ni “mgumu na mchungu,” lakini, yalikuwa muhimu katika kuliokoa Taifa hili ambalo ungeweza kulilinganisha na Kiberenge kilichotoka nje ya mkondo wa reli.
Kiberenge kilichotoka nje ya reli, kila Mtanzania anajua matokeo yake. Ni mwisho wa safari.
Tanzania, nchi nzuri na ya kuvutia, yenye watu au wakazi wenye ukarimu ambao hauna mfano katika bara la Afrika, pamoja na utajiri mwingi wa rasilimali na maliasili ilikuwa inaelekea “pabaya” au “kuzimu” ukipenda.
Rais Magufuli akiwa katika mkakati wa kuisafisha nchi na kuirejesha katika “mkondo wa reli” kiuchumi, Wa tanzania wana kila sababu ya kumuomba Mungu, jitihada hizo za Rais Magufuli zifanikiwe kutuvusha wote katika “daraja hili la mto uliojaa mamba”.
Pamoja na maamuzi mengi muhimu na mazuri aliyoyafanya hadi sasa, naamini bado yapo mengi mazuri zaidi yanakuja.
Kwanza kabisa, nichukue fursa hii kumpongeza Rais kwa hotuba nzuri aliyoitoa katika kilele cha maadhimisho ya siku ya wafanyakazi duniani. Ilitoa picha halisi ya mwelekeo wa Serikali yake katika kipindi cha miaka mitano ijayo. 
Mengi yalitajwa katika hotuba ile ambayo siwezi kuyarudia hapa. Nigusie machache na kupendekeza mengine kwa uchache zaidi.
La kwanza kupongeza katika hotuba hiyo ni uamuzi wa rais kupunguza kodi ya mishahara (PAYE) kutoka asilimia 11 hadi 9. Hatua itakayosaidia sana katika kuboresha zaidi mishahara ya wafanyakazi wa kima cha chini na wengine kwa ujumla. Naamini na wakulima nao watapata fursa ya kukumbukwa muda utakapowadia wa kuboresha mapato yao yatokanayo na mauzo ya mazao yao nchini na hata nje ya nchi. 
Pendekezo la ziada ninaloweza kulitoa hapa kuhusu punguzo la kodi ya mishahara (PAYE) ni kuiomba Serikali iangalie uwezekano wa kufanya maboresho ili liweze kuleta tija zaidi kwa wafanyakazi, kwa kukabiliana na kiwango cha gharama ya maisha kilichopo sasa nchi nzima.
Ili kusudi, asilimia hiyo tisa ianzie kima cha mshahara wa Sh540,000 hadi Sh720,000 badala ya kima cha mshahara wa Sh170,000.
Kwa nia hiyohiyo ya kutoa unafuu wa maisha kwa wafanyakazi, punguzo liende kwa mishahara yote badala ya kujikita tu kwa kima cha chini.
Upo umuhimu wa kuupitia upya mpangokazi wa ufufuaji wa viwanda vilivyokuwapo. Viwanda havitaki siasa. Havitaki kauli za “tutafanya au tutatekeleza” au “tuko mbioni kukamilisha.
Mwekezaji yeyote wa nje atapenda kuyafahamu mazingira ya uwekezaji katika viwanda nchini kupitia kwa Wa tanzania wanaomiliki na kuendesha viwanda na siyo kupitia wanasiasa.
Kwa hiyo, mikakati yoyote ya kuendeleza viwanda nchini itafanikiwa zaidi iwapo tu, mpango huo utawashirikisha kikamilifu Wa tanzania.
Maeneo mengine ambayo Rais Magufuli anaweza kuyatupia macho ni eneo la bima ya afya kwa kila mfanyakazi na hatimaye kila Mtanzania, kama suala la lazima na siyo hiari. 
Eneo lingine ni kuangalia uwezekano wa kupatikana kwa Tume Huru ya Uchaguzi katika kipindi cha miaka mitano ya uongozi wake. Pamoja na kuliangalia kwa undani zaidi suala la uhuru wa vyombo vya habari nchini. Likiwamo lile la Maadili ya Uongozi na Utumishi wa Umma.
Suala la Katiba Mpya aliache kwanza lipoe mpaka wakati utakaporuhusu ili lisije likavuruga kasi ya jitihada alizo zianzisha za kuisafisha nchi na kuboresha maisha ya Wa tanzania.
Rais pia anaweza kuangalia uwezekano wa kuwa na Timu ya Washauri wa masuala ya Uchumi (Presidential Council of Economic Advisors), ambao siyo watendaji serikalini au waliotoka katika mihimili ya dola ambao watakuwa na jukumu la kumshauri Rais kuhusu masuala yote ya uchumi kila itakapo bidi.
Eneo lingine muhimu ambalo Rais anaweza kulitupia macho ni uwezekano wa kuwa na Timu ya Wataalamu wa masuala ya kodi itakayohusisha wadau, lakini siyo watumishi wa Mamlaka ya Mapato Tanzania (TRA), itakayopewa jukumu la kupitia upya mfumo mzima wa utozaji kodi nchini ili uendane na hali halisi ya mazingira ya kiuchumi na kibiashara yaliyopo nchini na kimataifa.
Kwa lengo la kuboresha tija katika ulipaji kodi kwa hiari (Tax Compliance), kuvutia wawekezaji, kulinda viwanda vyetu vya ndani, kuchochea uzalishaji mali nchini, kupanua wigo wa vyanzo vya mapato ya Serikali, utozaji kodi utakaotenda haki kwa wale wenye kipato cha chini na kuchangia mapato kulingana na kiwango cha utajiri.
Tonny Adamms ni mchambuzi wa mambo ya uchumi na kijamii (0683555124)


