
Imechapishwa: Thu, Apr 14th, 2016

Mama asimulia jinsi alivyojifungua mtoto wa ajabu

NA RAMADHAN HASSAN,CHAMWINO
ALHAMISI ya wiki iliyopita alizaliwa mtoto wa ajabu katika Kijiji cha Manchali wilayani Chamwino, mkoani Dodoma katika Zahanati ya Manchali.
Mtoto huyo alikuwa hana sehemu kubwa ya kichwa na utosi ukiwa nje.
Mara baada ya kuzaliwa kwa mtoto huyo, wakazi wa eneo hilo wanasema si mara ya kwanza kuzaliwa mtoto wa ajabu na kwamba hiyo ni mara ya tatu.
Diwani wa kata hiyo, Merry Matonya, anasema si mara ya kwanza kuzaliwa kwa watoto waina hiyo.
Anasema Januari mwaka huu alizaliwa mtoto akiwa na kichwa kikubwa huku akiwa hana jinsi ya aina yoyote ambaye muda mfupi baada ya kuzaliwa alifariki.
Anasema Februari mwaka huu alizaliwa tena mtoto akiwa hana mikono wala kichwa huku akiwa tayari ameishafariki.
“Kama nilivyokwambia, huyu anakuwa mtoto wa tatu kuzaliwa katika kata hii ya Manchali,” anasema.
ALIYEJIFUNGUA ASIMULIA
Joyce Eliasi (22) ndiye aliyejifungua mtoto huyo wa ajabu, anasema alianza kujisikia vibaya siku mbili kabla ya kujifungua hivyo akamwomba mama mkwe wake Failet Mlaba, amsindikize katika Kituo cha Afya cha Manchali.
Anasema alipofika huko alipokelewa vizuri na wauguzi kisha wakampigia simu daktari ili aje amwangalie.
Anasema daktari alipofika alimchunguza na kusema kesho yake Alhamisi anatakiwa apelekwe katika Hospitali ya Rufaa ya Mkoa wa Dodoma kutokana na kuwa na mimba ya mapacha.
“Kumbuka hiyo ilikuwa ni jioni hivyo usiku kucha niliendelea kusikia maumivu ya uchungu, ilipofika majira ya saa moja asubuhi uchungu ulizidi hivyo nikamwita nesi ili anisaidie.
‘’Nesi alifika akawa karibu na mimi uchungu ulizidi ilipifika saa tatu, daktari akaja kuniambia nijitayarishe ili niende Dodoma kwani Ambulance ipo njiani inakuja.
“Kila mara walikuwa wanaenda pembeni na kuanza kunong’ona maneno niliyokuwa nikisikia twendeni tukajaribu lakini kichwa hatukioni, nilikata tamaa ya kuishi nilijua nakufa,” anasimulia.
Anasema mara baada ya kuanza kujifungua alishangaa nesi akitaka kukimbia na alipojifungua mtoto alishangaa zaidi wote waliokuwa chumbani walikuwa kama wanauoga.
“Ndugu zangu walipofika pamoja na majirani walipomwangalia mwanangu nikaona wanakimbia nikawa nashangaa kuna nini mpaka wanakimbia nilishikwa na hamu na mimi niangalie lakini nilikuwa siwezi kutokana na maumivu niliyokuwa nayo na nguvu kuniishia.
“Mama akanifuata kuniambia kwamba nimezaa mtoto wa ajabu macho yapo juu, utosi upo nje ila ni mzima jitahidi ukamwangalie,”anasema.
Anasema alijikaza na kwenda kumwona mwanae lakini alishangaa kwa jinsi alivyokuwa sehemu za nyuma ya kichwa.
Anaendelea kusimulia: “Jamani mwanangu (huku akilia)alikuwa ni mzuri sana tena wa kiume alifanana na mimi pamoja na baba yake lakini nilishindwa nifanyaje zaidi ya kulia tu. 
Anasema huo ni uzao wake wa pili ambapo mwanawe wa kwanza anayeitwa God ana umri wa miaka mtatu na miezi nane.
Anasema mwanawe wa kwanza alijifungulia katika Hospitali ya Mkoa wa Dodoma na hakuwa na tatizo.


