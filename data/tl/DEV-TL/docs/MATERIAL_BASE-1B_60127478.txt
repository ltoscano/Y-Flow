
KORAPSYON SA LTFRB (2)

SADYANG nakalulungkot sapagkat habang ipinangangalandakan ni Pangulong Aquino ang kanyang kampanya laban sa katiwalian at ugaling “wangwang”, tila ang tanging napagtutuunan niya ay ang mga dating opisyal ng pamahalaan.
Bulag, pipi at bingi siya pagdating sa mga lantarang katiwalian ng kanyang mga sariling kapanalig. ‘Ika nga ng isa nating nakausap na sa ilalim ni PNoy, ni walang “sophistication” ang ginagawang pandarambong ng kanyang mga bataan hindi katulad noong nakaraang administrasyon na may “class” at hindi garapalan kung magnakaw.
Sa loob ng Land Transportation Franchising and Regulatory Board (LTFRB) at Land Transportation Office (LTO), tuloy ang ligaya ng mga mandarambong. ‘Yun nga lang, naiba na ang mga player subalit parehong-pareho pa rin ang kanilang mga estilo upang magkamal ng salapi kahit ang kapalit nito ay ang kaligtasan ng ating mga mananakay at iba pang mga motorista.
Halimbawa na lang sa kaso ng smoke-belching na tila pakitang-tao lang naman ang ginagawa ng LTFRB at LTO sa kanilang kampanya laban sa mga sasakyang halos itim na ang usok na ibinubuga. Ni hindi mo na kailangang iparaan sa smoke emission testing ang napakaraming pampasaherong jeep at bus dahil kahit sa tingin pa lang ay alam mo nang smoke-belcher ang mga ito (Maglagay lang sila ng tao sa EDSA tiyak na marami silang mahuhuling smoke-belcher).
Ang tanong, eh, bakit patuloy na nasa lansangan ang mga ito samantalang taon-taon naman ang renewal ng rehistro ng sasakyan? Sa mga pampasaherong bus ay napakarami rin ang hindi na dapat pinapayagang pumalaot sa kalsada dahil bukod sa mga pupugak-pugak na ay hindi na rin ligtas ang mga nakalagay na mga gulong at halos tabingi na dahil sira-sira na rin ang chassis at suspension ng mga ito.
Maliban sa mga barumbadong driver ay ang hindi maayos na maintenance ang dahilan ng mga sakunang kinasasangkutan ng mga pampasaherong jeep at bus. Ito ang dahilan kung bakit isa sa mga laging sinisisi ng mga driver tuwing nasasangkot sa aksidente ay hindi kumagat ang kanilang preno o dili kaya ay nawalan sila ng kontrol sa manibela.
Ang tanong ay bakit nakalulusot ang mga ito kapag nirerehistro? Bakit pinapayagan ang mga ito na mamasada kahit halatang-halata naman na hindi na ligtas ang mga ito sa kalsada?
At sino naman itong opisyal ng LTO na nagngangalang “Benjo” na siya umanong pasimuno ng napakaraming kolorum na bus? ‘Yan ang ating hihimayin sa susunod na Bigwas!
Para sa inyong suhestiyon at komento, mag-email lamang sa gil.bugaoisan@gmail.com.



