HEALTH FRONTIERS: Sumusuko agad (3)
By George Nava-True II January 14, 2017 Ako ay 52-anyos at taga-Batangas. Ano ang mabisang gamot kasi si Manoy ay humihina na sa laban? Pakiramdam ko ay malakas siya pero sabi ng partner ko ay malambot naman. Bakit kaya ganun? Minsan habang nakikipagtalik kami ay bigla na lang lalambot. Sana matulungan niyo ako. Salamat at more power sa iyo! — Name withheld.
Okay lang na walang gana si Manoy paminsan-minsan. Nangyayari ito sa kahit sinong lalaki. Pero kung madalas ito, mukhang meron kang erectile dysfunction (ED) o impotence. Ito ang kawalan ng kakayahan na makipagtalik.

Dahil dito, maaring hindi tumitigas ang ari, titigas pero madaling mawala at mahina ang iyong sex drive.
Kumunsulta agad sa doktor dahil kapag pinabayaan, nagdudulot ang ED ng stress, nagpapababa ng pagtitiwala sa sarili at maaring makaapekto sa pagsasama kay misis.
Pwede rin na sintomas ito ng sakit sa puso o ibang karamdaman. Ilan sa mga sakit na nagpapalambot kay Manoy ay mataas na cholesterol, baradong ugat (atherosclerosis), altapresyon, diabetes, Parkinson’s disease at multiple sclerosis.
Pwedeng manggaling ang ED sa mga iniinom na gamot, paninigarilyo at alak. Mararanasan ito ng mga taong hindi makatulog, nag-paopera o nagpapagamot dahil sa prostate cancer o malaking prostate.
Kung walang makitang physical na dahilan, baka naman psychological ang sanhi ng ED. Maaring sanhi ito ng depresyon, pagkakabahala o problema sa pag-iisip.
Meron din kinalaman ang stress at problema kay misis o sa pamilya.
Sino ang madalas magkaroon ng ED? Anu-ano ang dapat iwasan para hindi tamaan nito? Alamin bukas sa Abante!



