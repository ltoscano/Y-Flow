
310 mag-aaral sa Sta. Maria, Romblon may school supplies mula NGO

June 17, 2016 Dinnes M. Manzo

STA. MARIA, Romblon, Hunyo 17 (PIA) --- Umabot sa 310 maga-aaral sa anim na pampublikong paaralan sa bayan ng Santa Maria ang nakatanggap kamakailan ng school supplies mula sa non-government organization (NGO). Bago magsimula ang pasukan noong Lunes ay dumating sa nabanggit na bayan ang grupo ng “Banwa ko, Palangga ko” (BKPK) at Project 100-100-100 na pinamumunuan ni Che Ingles ng University of the Philippines (UP) Diliman upang mamahagi ng mga gamit pang-eskwela. Ang mga batang napagkalooban ng libreng gamit pang-eskwela ay pawang mga mag-aaral na papasok sa Grade 1 ngayong taon. Ikinatuwa ng mga bata ang pagdating ng biyaya para sa kanila at maging ang mga magulang ng mga ito ay nagalak din sa malaking tulong mula sa non-government organization.

Nagpapasalamat ang mga school heads ng anim na elementary school sa bayan ng Sta. Maria sa naturang NGO dahil umano sa dinami-dami ng mga lugar sa Pilipinas ay napili ang kanilang paaralan na mabigyan ng tulong ngayong taon.

Matatandaan na ang grupo ni Ingles ang nagsulong sa Yellow Boat Project kung saan isanlibong (1,000) residente ng Batac, Bataan ang nabiyayaan nito. Balak din ng grupo na dalhin ang Yellow Boat Project sa bayan ng Sta. Maria sa mga susunod na taon.(RP/DM/PIA-IVB/Romblon)



