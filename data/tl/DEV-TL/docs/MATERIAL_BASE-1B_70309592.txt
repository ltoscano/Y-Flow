DALAWANG LINGGO NA LANG NAMAN

NASA hot seat ngayon si Land Transportation Franchising and Regulatory Board Chairman, Atty. Winstons Ginez, dahil sa matinding traffic nitong nakaraang mga araw na nagparalisa sa Metro Manila.
Kabi-kabilang batikos ang natatanggap ng LTFRB. Kahit mga dapat ay katuwang nitong ahensya ay napakikinggan na rin laban sa LTFRB.
Walang pagod sa pagsagot si Chairman Ginez sa kabi-kabilang paninisi sa kanya. Mahirap talagang mapilit na makinig sa paliwanag ang mga kritiko, lalo na sa sitwasyon na kinalalagyan ng LTFRB, na matinding traffic at marami ang diretsong apektado.
Pero pilitin na rin natin na pakinggan ang plano ng LTFRB at ang sagot ni Chairman Ginez sa mga pagbatikos sa kanya.
Sa pagsasaayos sa problema ng traffic, hindi lang isang panig ang dapat pakinggan.
Sa kaso ng paga-apply ng permits para sa mga cargo truck, kailangang pagbigyan ang pakiusap ng lahat ng stakeholders na bigyan muna ng provisionary permit ang mga trak habang naghihintay sila ng kanilang permit mula sa LTFRB.
Hindi pwede na agad na ipatigil ang pagbiyahe ng mga trak na nagdadala ng lahat ng kalakal ng bansa. Ekonomiya ang maaapektuhan kung igiit natin ang agarang implementasyon kaya humihingi ng panahon si Ginez.
And deadline ng application ay sa Aug. 29 at pagkatapos nito ay wala nang extension.
Mahigpit nang ipatutupad ang batas – huhulihin at pagmumultahin na nang mabigat ang mga kolorum at out of line.
Konsiderasyon ang hinihingi ni Chairman para sa palugit hanggang sa August 29 para nga hindi matigil ang pagkilos ng kalakal at hindi maging dahilan ng pagbagsak ng ekonomiya ng bansa.
Hindi madali ang posisyon ni Ginez.
Hindi biro ang mahigit dalawampu’t siyam na libong bilang ng mga trak na kailangan mag-apply ng permit para ligal na makabiyahe.
Ilang taon nang problema ang pag-manage ng mga trak sa ating mga kalsada, ano ba naman ang dagdag na dalawang lingo. Ang sabi ng ilang komentarista ay bilis-bilisan.
Ang sagot ni Chairman – “hanapin natin ang nararapat na solusyon dahil isinasa alang-alang ng LTFRB ang interest ng lahat. SIBOL/Atty. Ariel Enrile-Inton



