Ivan & James, magkaisip at magkaugali
By GORGY RULA January 5, 2017
ITINUTURING ni Ivan Dorschner na ang kaibigan niyang si James Reid ang isa sa mga instrumento kaya bumalik siya sa showbiz at masuwerteng nabigyang ng magandang break sa GMA 7.
Si Ivan ang isa sa apat na leading men ni Barbie Forteza sa bagong drama series ng Kapuso network na Meant To Be.
Sa presscon nito sa Victoria Sports kamakalawa, inamin ni Ivan na noong nagkita sila ni James sa Los Angeles, California, kinumbinse siyang bumalik sa pag-aartista.

Hindi rin niya itinatanggi na may pressure sa kanya na baka ma-compare siya kay James.
Maganda ang pagbabalik ni James. Mangyayari rin kaya ito kay Ivan?

Hindi kaya siya mag-suffer in comparison sa magandang career ng best friend niya?
“Honestly, nasa tingin ng iba ‘yun eh. Hindi namin ni James kakargahin pa ‘yun sa buhay namin,” pilit na pagta-Tagalog na sagot ni Ivan.
Dagdag niyang kuwento, “Nag-usap nga kami. Ang bilis ng nangyaring usapan, kasi siyempre nu’ng natanggap ko sa Meant To Be, kinuwento ko sa kanya, at meron akong tinanong sa kanya na advice.
“In-advice niya ako kung ano ang gagawin ko o kung ano man.
“Honestly, kung merong comparison nga, haharapin lang namin. parang healthy competition lang ‘yun sa amin.”
Natutuwa siya kay James dahil ramdam niya ang suportang ibinigay sa kanya, at proud ito sa kanya.
Saad pa ng 26 y/o Fil-Am actor, “Everytime na may kausap siya about me. Kasi minsan, pareho kaming stylist. Nakarating sa akin na maganda ang sinasabi ni James sa akin.
“Honestly, he’s one of my bestfriends here. Kumbaga, we’re all we have sometimes.
“Magkaisip kami, magkaugali kami, lahat.”



