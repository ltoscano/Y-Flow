KAYA NATIN: Mga hangad sa Bagong Taon
By Harvey Keh December 30, 2016 Dalawang araw na lang ay 2017 na, at dala ng pagbubukas ng isa na namang bagong taon ay ang panibagong pag-asa para sa bawat Pilipino. Ito rin ang panahon para muling balikan natin ang taong ito para tingnan ang mga naging mahahalagang karanasan sa ating buhay at ang mga mahahalagang aral na ating natutunan.

Kung mayroon mang importanteng babaunin tayo mula sa taong 2016, ito ay ang mga aral nito para mas lalo pang mapabuti natin ang ating buhay.
Sa susunod na taon, isa sa aking mga hinahangad ay sana manaig na ang katahimikan at kapayapaan sa ating bayan. Sana ay matigil na ang kaliwa’t kanang patayan na nangyayari ngayon, lalung-lalo na’t maraming mga inosenteng mga bata ang nadadamay dito. Bukod pa rito, sana ay matigil na ang kultura ng kamatayan sa ating bayan at hindi maisabatas ang parusang kamatayan dahil naniniwala tayo na may kakayahan namang magbagong buhay ang bawat tao.
Isa pang hangad ko sa bagong taon ay sana matuloy ang ilang mahahalagang pangako ng ating pamahalaan na binitiwan nito sa pagtatapos ng taong ito. Kabilang na rito ang libreng pagpapagamot ng mga mahihirap sa mga ospital na ipapatupad ng Department of Health (DOH) at ang pagbibigay ng libreng tuition fee sa bawat kabataan na mag-aaral sa mga State Colleges at Universities sa buong bansa. Kung matutupad lamang talaga ito, magiging maganda ang pasok ng 2017 para sa bawat Pilipino.

Panghuli, sana sa bagong taon ay hindi na tayo dalawin at masalanta ng malalaking disgrasya gaya ng mga bagyo na tila lumalakas taun-taon. Marami sa ating mga kababayan ang patuloy pa rin ang pagbangon mula sa pagkakasalanta ng ilang bagyong dumaan sa atin nitong 2016 kaya sana naman ay makabangon na muli sila sa kanilang pamumuhay.
Bago pumasok ang bagong taon, maglaan tayo ng oras kasama ang ating pamilya at mahal sa buhay para magpasalamat sa ating Panginoon para sa nakalipas na taon. Ipagdasal din natin ang ating bayan na sana manaig ang kapayapaan sa buong Pilipinas at patuloy na umangat ang buhay ng bawat Pilipino.
Isang masaya at maligayang Bagong Taon sa inyong lahat!



