PARIS ATTACK SA PINAS

HINDI dapat na magrelaks ang pamahalaan at mamamayan ukol sa banta ng terorismo saanmang bahagi ng Pilipinas.
Maaaring maulit, halimbawa, ang noo’y sabay-sabay na pambobomba sa mga bus at iba’t ibang bahagi ng Metro Manila at pambobomba rin sa Light Railway Transit sa Blumentritt, Manila.
Gayundin pupwedeng maulit ang pambobomba sa isang barko ng Super Ferry 14 na kinamatayan ng nasa 120 katao, kabilang na ang maraming estudyante at guro, sa labas ng Manila Bay habang bumibiyahe ang barko mula sa Manila patungo sa Kabisayaan at Mindanao.
Ang pagbomba sa nasabing barko ang pinakamalalang gawa ng mga terorista sa lahat ng mga bansa sa South East Asia, lalo na sa karagatan.
400+ PATAY
Sa rekord mula sa taong 2000 hanggang 2007 lamang ay mahigit 400 katao ang namatay na Pinoy.
Baka nagdoble na ang bilang ng mga napapatay kung isasama ang mga biktima ng terorismo mula sa taong 2008 hanggang ngayon.
Kabilang sa mga biktima ang mga kinikidnap for ransom, ang mga pinupugutan nilang mga “kaaway”, at binobomba at binabaril, lalo na sa Mindanao.
Kung isasama ang mga katakot-takot na takot ng mga mamamayan at pagkawala at pagksira ng mga hanapbuhay at kinabukasan ng libo-libo, kundi mang milyong mamamayan, anak ng tokwa, grabe talaga ang terorismo.
Kaya naman, hangga’t makakayanan ng lahat, hindi dapat na maulit ang mga pambobomba at pamamaril ng mga terorista. At kung hindi man mapipigilan, kaunti at maliit lamang ang mabibiktima ng mga halang ang kaluluwa.
Halang ang kaluluwa dahil walang pinipili ang mga ito na biktimahin at tila sinasadya pang ang mga sibilyang inosente at walang kalaban-laban ang binibiktima.
HUWAG BALEWALAIN
Itinatanggi ng mga awtoridad, lalo na ang militar, na hindi mga miyembro o supporter ng Islamic State of Iraq and Syria, ang nakasagupa at napatay nila sa labanan sa Mindanao sa nakaraang mga araw.
Kabilang sa mga napatay ang dalawa umanong Indonesian na maaaring trainor ng mga “terorista.”
Maaaring ginagamit lang umano ang bandila ng ISIS ng mga napatay para panlito sa mga awtoridad sa katauhan ng mga napatay.
Gayunman, hindi dapat na basta maniwala ang mga mamamayan sa mga pahayag ng mga awtoridad sa rami na rin ng mga palpak na pahayag ng mga ito sa usapin.
Kung hindi man palpak, sinasadya ang mga panlitong pahayag upang hindi maalarma ang sinomang may interes sa usapin habang may isinasagawang remedyo sa problema.
Saka lang din nagsasabi ang mga ito ng buong katotohanan kung nakokorner na ng mga mamamahayag at mamamayang nakaaalam sa mga pangyayari at umabot na ang lahat, halimbawa sa imbestigasyon ng Kongreso o sa mga ulat ng kagaya ng United Nations.
MGA KANO, PRANSES
Ang pag-iingat at pagtutulungan laban sa mga terorista ay talaga namang kinakailangan dahil din sa pagkakaroon natin ng mga daan-daan o libo-libong dayuhang target ng mga ito.
Lalo na ang mga dayuhang aktibo sa pakikipaglaban sa kanilang mga “mother organization” sa ibang mga bansa, gaya ng ISIS na matatagpuan sa Iraq at Syria.
Mga Kano, Pranses na pinatayan ng 130 katao sa Paris attack, Ruso na pinatayan ng 240 katao sa pamamagitan ng pagbomba sa sibilyang eroplano nila sa Egypt, Arabo at iba pa.
Isang halimbawa ng ispesyal na pagtarget sa mga dayuhan ang naganap na pambobomba sa Bali, Indonesia na kinamatayan ng daan-daang dayuhan at hindi Indonesian.
Tumakbo at nagtago nga sa mahal kong Pinas ang isa sa mga may gawa ng pambobomba sa Bali at walang iba kundi si Marwan na kinamatayan ng ating mga Special Action Force 44 at ikinasugat ng maraming iba pang pulis ng SAF.
MATATAONG LUGAR
Paalala ng mga awtoridad, mag-ingat sa mga matataong lugar. Sapagkat ang mga ganitong lugar ang karaniwang target ng mga terorista, may mga dayuhan man o wala.
Mga mall, simbahan, piyestahan, bus station, tren, barko at eroplano mismo.
Kung hindi maiwasan ang mga ito, kailangan ang pagiging mapagmatyag, mabilis na komunikasyon at mahigpit na pakikipagtulungan sa mga awtoridad.
Alalahanin ito: hindi kayang mag-isa ng mga awtoridad ang laban dito.
Kailangan nila ang mga mamamayan hindi lang sa aktuwal na pakikipambuno kundi maging sa intelihensya bago ang anomang pagtatangka para sa terorismo, habang nagaganap ito at matapos ang pangyayari.
Magandang ehemplo ang nagaganap sa Paris attack na naging aktibo ang lahat sa pagsunod sa yapak ng mga terorista mula sa Paris, France hanggang sa mga bansang Germany, Belgium at iba na roon isinagawa ang mga pag-aresto sa mga kakutsaba ng mga nagsagawa ng nasabing pag-atake.

ULTIMATUM/BENNY ANTIPORDA



