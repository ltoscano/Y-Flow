PAMANANG SINAYANG

MUKHANG tila yata kinalimutan na ng sambayanan ang kahalagahan ng mga aral ng Edsa People Power Revolution na naganap noong Pebrero 23-25 ,1986.
Tatlong araw iyon na pumukaw sa kamalayan ng buong mundo nang magawang palayasin mula sa poder ng walang dumanak na dugo ang diktador na si dating Pangulong Ferdinand E. Marcos, na una nang sumupil sa sambayanan sa loob ng 20 taon gamit ang kamay na bakal.
Dahil sa tulungan at pagkakaisa ng mga mamamayan ay nagawang maging posible ang una nang inakala na imposibleng pagpapalayas sa diktador mula sa kapangyarihan.
Pero 28 taon ang nakalipas matapos ang pangyayaring iyon ay tila wala namang puwedeng ipagyabang ang mga Pinoy na naging mabuting bunga ng makasaysayang kaganapang iyon.
Simula noon hanggang ngayong panahon ni Pangulong Noynoy ay nakalimang pangulo na ang bansa at hindi mabilang na mga eleksyon, subalit sadlak pa rin sa kahirapan ang taumbayan.
Back to normal at ni hindi nahinto kahit isang araw ang katiwalian sa ibaâ€™t ibang sangay ng pamahalaan at ang mga masasamang ispiritu at pag-uugali na itinaboy natin noon ay bumalik na naman at tila mas grabe pa ngayon kaysa sa dati.
Nakapanghihinayang talaga sapagkat hindi natin nagamit ang oportunidad na iyon na dala ng people power para sama-sama nating ibangon mula sa pagkakasadlak sa kahirapan at kaguluhan ang ating bansa.
Matapos nating magsaya nang lumayas si Marcos ay nagbalik na naman tayo sa dating gawi nang kanya-kanya at kinalimutan ang salitang tulungan at pagkakaisa.
Kaya ang resulta tuloy ay tila nahihiya na tayong gunitain at ipagdiwang tulad ng dati ang makasaysayang pangyayaring iyon at aminado naman kahit ang gobyerno dito.
Ang isa pang nakakalungkot ay hindi rin natin maibahagi sa mga kabataan ngayon ang kahalagahan ng pangyayari, sapagkat wala rin naman tayong maipakitang magandang bunga nito na puwede nating ipagyabang sa kanila.
Sayang talaga ang mga pamana ng Edsa 1 dahil hindi naging magandang modelo ang Pinas sa mundo kahit pa hindi na rin mabilang na bansa ang sumunod sa yapak natin.
Nito nga lang Linggo ay gumaya na rin sa atin ang Ukraine nang palayasin nila sa pamamagitan ng people power ang kanilang Pangulong si Viktor Yanukovych, dahil sa alegasyon rin ng katiwalian at kawalang kakayahang mamahala ng gobyerno.
Isa lamang itong patunay na kahit nawala na ang diwa ng Edsa 1 sa Pinas, ay buhay na buhay pa naman ito sa ibang bansang nangangarap din ng pagbabago.
Iyon nga lang nakalimutan na nating mga Pinoy ang Edsa 1!



