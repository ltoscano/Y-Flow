
BAGONG PDEA AGENTS, SANA HUWAG MALIHIS NG LANDAS

PASADO raw sa neuro-psychological, medical and physical examinations, agility test, background investigation at panel interview ang 67 na bagong ahente ng Philippine Drug Enforcement Agency. Ipinakilala kahapon ng PDEA ang mga bagong ahente na mula sa “Manalig” Class, ang ika-6 na batch ng Drug Enforcement Officers na nag-training ng 6 na buwan sa PDEA Academy sa Silang, Cavite.
Sa 6th Commencement Exercises for the Drug Enforcement Officers Basic Course sa PDEA Gymnasium, tuwang-tuwang ipinakilala ni PDEA Director General Undersecretary Arturo Cacdac, Jr. ang 67.
Ilan kaya sa mga ito ang matino at ilan sa kanila ang malilihis ang daan tungo sa kapahamakan? Hindi naman lingid sa atin na tukso ang droga at salot ito sa lipunan, kaya nga maraming matitino at respetadong indibidwal ang nasasangkot sa droga.
Hindi kaya maging problema ng PDEA ang ilan sa ito na ipinagmamalaki ni Cacdac? Dalangin ng Lily’s Files na sana ay walang malihis ng landas sa bagong agents.
o0o
MINSAN ay nakausap ko ang ilang tricycle driver ng iba’t ibang TODA sa Quezon City at sinabi nila na marami raw sa drivers ang “adik” sa droga. Naniniwala tayo sa sinabi ng ating mga nakausap, lalo na ang mga panggabi.
Bakit walang magawa ang TODA Officers kung alam naman pala nila na gumagamit ng droga ang kanilang mga miyembro? Bakit kailangang magbulag-bulagan sila sa ganitong bisyo ng mga driver?
Hihintayin pa bang makaaksidente o maaksidente ang mga ito ? Okey lang sana kung sila lang ang masasaktan. Paano naman kung pati walang kamalay-malay na pasahero ay madamay, lalo na ang mga bata?
Sana naman, sa mga operator ng tricycle, bago nila tanggapin ang kanilang drivers ay alamin muna nila kung sangkot ang mga ito sa droga o kaya’y alamin nila kung gumagamit ang mga ito.
Bukas po ang Lily’s Files para sa inyong mga reklamo, suhestiyon at komento, mag-text lang po sa 09165571946 at 09087230036 o kaya ay mag-email lang sa lpr_2012@yahoo.com.



