TAGAMASID: Walang tigil na buhos
By Jimmy Cantor SSeptember 10, 2016 Napakasuwerte talaga nitong si Hidilyn Diaz, ang ating weightlifter na nanalo ng silver medal sa nakaraang Rio Olympics.
Kasama si Diaz sa mga atletang mula sa Southeast Asia na pinarangalan ng AirAsia noong Huwebes sa Bangkok, Thailand.
Ang kanyang natanggap na premyo? Wala lang, limang taon lang naman na pagsakay nang libre sa mga eroplano ng AirAsia patungo sa mga lugar kung saan may biyahe ang naturang budget carrier. Ang premyo ng mga gold medalist? Wala lang din, habang-buhay ng pagsakay sa AirAsia. Para naman sa mga nanalo ng bronze medal, tatlong taon na libreng pagsakay.
Marami ring natanggap na premyo si Onyok Velasco, ang ating boxer na nanalo rin ng silver medal noong 1996 Atlanta Olympics, pero di mas hamak na mas maraming natanggap itong si Diaz.
Bukod sa cash, kasama ang P5 milyon na pabuya mula sa gobyerno, nabigyan din siya ng bahat at lupa.
Tuwang-tuwa siyempre si Diaz. Ang sabi niya, una niyang pupuntahan ang mga lugar sa Pilipinas katulad ng Davao dahil nandoon ang Samal Island, ang Coron sa Palawan at Cebu. “May paglakwatsera rin naman ako,” aniya sa isang katoto.
Bukod sa libreng sakay sa eroplano ng AirAsia, tatangap din ng suporta si Diaz mula sa Philippines AirAsia para sa kanyang training sa 2020 Tokyo Olympics kung saan inaasahang isa siya sa mga magiging paborito sa gintong medalya.
Hindi pa lang malinaw kung anong tulong ang makukuha ni Diaz mula sa kumpanya pero siguradong ito ay tungkol sa kanyang magiging training.
Ang sabi nga ni Albert Atilano Jr., ang vice president ng Philippine Weightlifting Association, ang kanilang programa para kay Diaz ay para tanghalin itong kampeon sa SEA Games sa 2017 Southeast Asian Games sa Malaysia, 2018 Asian Games at 2020 Tokyo Olympics. Kung hindi niya makukuha ang ginto sa Malaysia, kailangan niyang makuha ang ginto sa 2019 SEA Games na gagawin sa Pilipinas.

Whew! Matindi ang inaasahan nating lahat mula kay Diaz. Sana, hindi ito malula.



