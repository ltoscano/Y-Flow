Mga usapin na may kaugnayan sa dugo, tinalakay sa San Jose, OccMin

August 22, 2016 Voltaire N. Dequina

SAN JOSE, Occidental Mindoro, Agosto 22 (PIA)—Isinagawa kamakailan ang dalawang-araw na Regional Blood Services Meeting ng Department of Health (DOH) Mimaropa sa Sikatuna Beach Hotel, San Jose.

Layunin ng naturang pulong na talakayin ang mga isyu hingil sa operasyon ng mga blood service facilities ng bawat lalawigan tulad ng kakulangan ng dugo, mga pamamaraan sa pagimbita ng mga taong buluntaryong magbibigay ng dugo (donor) at maseguro na may sapat na supply nito sa rehiyon.

Ayon kay Ramonito Martin, tagapamuno ng Health Emergency Management and Blood Services Unit, ang mga pasilidad na ito (blood service facility) ay pinag-isa sa ilalim ng blood services network.

Nagsimula noong 2009, layunin ng blood services network na mas lalong mapadali ang ugnayan ng mga kasapi nito. “May sourcing out and oursourcing sa networking” paliwanag ni Martin. Ibig sabihin nito maaring magbigay o humingi ng dugo ang isang pasilidad sa ibang ka-network nito.

Sa antas na pang-rehiyon ay ka-network ng Mimaropa ang lunsod ng Batangas at Lucena samantalang sa loob ng rehiyong Mimaropa ay magkaka-network ang limang lalawigan. “Nakapagpalitan na ng dugo ang mga lalawigan ng Marinduque, Romblon, Oriental at Occidental Mindoro” dagdag pa ni Martin. Hindi napabilang ang Palawan dahil sa layo nito sa ibang lalawigan.

Sa kasalukuyan ang global target para sa koleksyon ng dugo ay dalawang porsyento ng kabuuan ng populasyon ng isang lugar. Subalit sa Mimaropa ay nakakapagimbak lamang ng .7 porsyentong dugo.

“Pero hindi pa rin natin masasabi na meron nga tayong kakulangan sa dugo dahil naibibigay natin ang pangangailangan ng ating mga kababayan” ayon pa kay Martin. Sinabi rin nito na mas mainam kung mapapantayan natin ang global target (2 porsyento) bilang paghahanda sa anumang malaking sakuna o giyera.

Magagawa lamang ito kung marami ang tutugon sa ilang aktibidad tulad ng mass bloodletting ng Philippine National Red Cross. (VND/PIA MIMAROPA/Occ Min)



