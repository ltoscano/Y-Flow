Indigent senior citizens sa Magdiwang, Romblon tumanggap ng social pension

January 20, 2016

MAGDIWANG, Romblon, Enero 20 (PIA) --- Ipinamahagi kahapon ng DSWD Romblon ang social pension ng 360 na indigent senior citizen sa bayan ng Magdiwang, Romblon, na tumanggap ng P3,000 na kabayaran para sa 3rd at 4th quarter ng nakalipas na taon. Ang pensyong ito ay tulong pinansiyal mula pamahalaang nasyunal na ipinamamahagi ng Department of Social Welfare and Development (DSWD) para sa mga loloâ€™t lola na may edad 65 taong gulang pataas. Ang benepisyong ito ay para lamang sa mga nakatatandang mahihirap na mahina na, sakitin, may kapansanan at walang natatanggap na pension mula sa GSIS, SSS, Veterans beneficiaries o iba pang insurance company at walang permanenteng pinagkukunan ng kita o suporta sa miyembro ng pamilya. Layunin ng Social Pension Program na maisaayos ang pamumuhay ng mga mahihirap na senior citizen sa pamamagitan ng pagbibigay ng kakayahan sa mga ito na makabili ng pagkain, gamot at vitamins. Malaking tulong ang SocPen Program ng DSWD sa mga indigent senior citizen na hirap ng maghanapbuhay dahil sa katandaan o kaya ay mayroong karamdaman sa katawan.(DM/LBR/PIA-IVB/Romblon)



