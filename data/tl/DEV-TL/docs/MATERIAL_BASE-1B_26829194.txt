
Kahirapan, sanhi ng pagdami ng krimen November 12, 2014 Written by Vic Reyes Published in Opinion Read: 8055 MARAMI pa rin tayong kababayan na walang iniisip kundi maghasik ng takot at pangamba sa publiko. Sila ang nagkakalat ng mga tsismis sa pamamagitan ng social media.

Kamakailan lang ay inireport sa social media na meron na raw mga kumpirmadong kaso ng Ebola sa Pilipinas. Kagaya ng inaasahan, ang tsismis ay nagbigay takot sa maraming tao sa bansa. Sa dami ng netizens, kasama na ang bata, ay mabilis na kumalat ang tsismis. Natural na matakot ang publiko, hindi naman lingid sa kaalaman ng lahat na napaka-deadly ang sakit na Ebola. Sa katunayan, pumatay na ito ng kulang-kulang 5,000 katao sa ilang bansa. Karamihan sa mga namatay sa sakit ng Ebola ay nasa West Africa. Paano kang hindi matatakot, maliban sa wala pang gamot ang nasabing sakit, halos kalahati ng mga dinadapuan ng virus ay natitigok. Ang nakakaalarma, marami tayong mga manggagawang nagtatrabaho sa buong mundo, kabilang na ang nasa Liberia, Sierra Leone at Guinea. Sinabi ni Justice Secretary Leila de Lima na puwedeng makulong ang mga nagkakalat sa pamamagitan ng social media ng maling report tungkol sa Ebola virus. Inutusan na ni De Lima ang National Bureau of Investigation na hanapin ang mga taong nasa likod ng pagkakalat ng report na nasa Pilipinas na ang Ebola virus. Pinabulaanan na ng Department of Health (DOH) ang nasabing online report. Ilang araw din na naging viral ang report. Nakadagdag sa takot ng taumbayan ang nakatakdang pagdating ng mga Filipino UN Peacekeeper na galing Liberia. Ang mga peacekeeper ay agad na dadalhin sa Caballo Island para doon i-quarantine ng 21 araw. Pagkatapos ng 21 days ay saka lamang sila pauuwiin sa kani-kanilang bahay. Ang quarantine ay naglalayong masiguro na ang mga UN peacekeeper na galing Liberia ay walang Ebola virus. Pagkatapos ng 21 days ay bibigyan ng “heroes’ welcome” ng Armed Forces of the Philippines ang mga peacekeeper bilang pagkilala sa kanilang “outstanding accomplishments” sa Liberia.* * * Sa nalalabing 19 months ng Aquino administration, mas maige sigurong ituon na lang ang atensiyon sa pagbaka sa kahirapan, kawalan ng trabaho at walang tigil na pagtaas sa presyo ng mga bilihin. Huwag nating kalimutan na kahirapan ang numero unong dahilan kung bakit dumarami ang krimen sa bansa. Maraming tao ang nakakagawa ng krimen dahil walang maipakain at maibili ng gamot para sa kanilang mga mahal sa buhay. Hangga’t nandiyan ang kahirapan at kawalan ng trabaho ay mahihirapan ang gobyerno na patigilin ang pagdami ng krimen at kaso ng korapsyon. Dahil sa kahirapan at kakulangan ng magandang trabaho sa bansa, karamihan sa ating mga kababayan ay napipilitang humanap ng trabaho sa ibang bansa. Ang isa pang masakit na katotohanan ay maraming magulang, lalo na sa kanayunan, ang naguudyok sa kanilang mga anak na babae na mag-asawa na o maghanap na lang ng mapangasawang banyaga. Kung minsan, hindi natin masisisi ang mga kabataang babae na pumapatol sa mga matatandang foreigner. Kahit may pinag-aralan ka kasi ay nahihirapan kang makahanap nang maayos na trabaho at magandang suweldo. Kung makahanap ka man ng trabaho ay contractual pa. Bihira na ang nareregular sa trabaho. Bago makumpleto ng baguhang empleyado ang anim na buwan ay tanggal na siya para hindi maging permanente. Inuulit natin, hangga’t nandiyan ang kahirapan ay nandiyan din ang iba’t ibang krimen. Tama ba kami, Pangulong Aquino? MGA REKLAMO AT REAKSIYON: MMDA, baka pwede pong lagyan ng footbridge dito sa EDSA/MUÑOZ. Sa harap ng kapilya ng Iglesia Ni Cristo. Concerned senior citizen ng QC. Naniniwala ako na darating rin ang paghuhusga sa tatlong sinungaling na senador.-SC ng Sampaloc, Manila.



