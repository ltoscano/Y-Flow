
21 armas nasamsam sa Paluan, Occidental Mindoro

Ka Higom Maragang
Lucio de Guzman Command- BHB Mindoro
Nob 7, 2014

Dalawampu’t isang (21) malalakas na kalibreng baril at iba pang kagamitang militar ang nakumpiska ng mga Pulang mandirigma ng Lucio de Guzman Command (BHB-Mindoro) sa isinagawang reyd sa munisipyo ng Paluan, Occidental Mindoro kaninang alas- 3 ng hapon, Nob. 7, 2014. Kinabibilangan ito ng pitong M14 , labintatlong M16 at isang 12-gauge shotgun, dalawang pistola at marami pang bala at gamit militar.

Napatay sa humigit kumulang 20 minutong labanan ang 7 sundalo at nasugatan ang 4 pa na kabilang sa 76IB (PA), PNP- PSB, at PNP-MPS na noong panahong iyon ay nasa munisipyo ng Paluan.
Isinama sa pag-atras ang alkalde ng Paluan na si Mayor Carl Michael Pangilinan ngunit matapos makausap at mababalaan hinggil sa paglaganap ng iligal na pagkakahoy, pangingisda at iligal na gamot ay agad itong pinauwi. Ligtas namang nakaatras ang mga NPA na wala ni anumang pinsala at walang anumang pinsala sa mga masa/sibilyan sa lugar.

Ang 76IB at PNP-PSB at mga Peace Development Teams (PDT’s)/COPD’s ay walang habas na nilalabag ang mga karapatang pantao ng mga mamamayan lalo na ang mga katutubo habang nagsasagawa ng operasyong militar sa mga barangay na sakop ng Abra de Ilog, Paluan at Mamburao, lahat sa Occidental Mindoro sa ilalim ng Oplan Bayanihan ng rehimeng US-Aquino. Nagpapatuloy at di makakalimutan ng mamamayang Mindoreno ang mga karumaldumal na mga krimen at paglabag sa karapatang pantao (kabilang ang pag-aresto, pagtortyur at pagpaslang) ng mga nauna pang mga batalyon ng Phil. Army na nadestino sa Mindoro tulad ng 16IB, 80IB, 68IB at iba pang yunit ng PA at PNP [6SFC, 34SFC, 19SFC, 2SRC, 4SRC, 17SRC, 18SRC, mga engr’g Bn, 3rd SAF Bn] sa panahon ng Oplan Habol Tamaraw sa pamumuno ng berdugong si Palparan at matapos ito.

Dapat hubaran ng maskara ang pagpapanggap ng PA- AFP at mga PDTs nito na “mabait” at gumagalang daw sa karapatang pantao. Dapat ilantad ang kanilang pagkukunwari at panlilinlang. Dapat ilantad ang mga krimen ng PA-AFP at PNP laban sa mamamayan at pananagutin ang mga responsable sa mga krimen na ito.

Papanagutin ang mga pasista at berdugong militar sa mga utang sa mamamayan!

Ilantad at Biguin ang Oplan Bayanihan!



