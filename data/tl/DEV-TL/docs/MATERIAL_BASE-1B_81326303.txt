ISPORT LANG!: Uichico assistant sa Gilas
By Zaldy Perez October 25, 2016 Ngayong araw ang unang practice ni Nash Racela bilang bagong coach ng TNT Tropang Texters kapalit ni Jong Uichico.
Naibulong ito sa atin ni TNT team manager Virgil Villavicencio noong Sabado sa PBA Press Corps Awards Night sa Gloria Maris sa Cubao, Quezon City.
Sa sinabing ito ni Villavicencio, nabigyang wakas na ang halos isang linggo nang mga espekulasyon tungkol sa mangyayaring palitan ng coach sa Tropang Texters. Kumalat ang balitang papalitan na si Uichico matapos na ma-upset ng Meralco Bolts ang TNT sa semifinals ng katatapos na Governorsâ€™ Cup na pinagwagihan ng Barangay Ginebra.
Nagdesisyon ang MVP Group na italaga si Racela bilang head coach matapos ang meeting noong Sabado kaugnay ng ginawang assessment sa pangunguna ng big boss Manny V. Pangilinan, Ricky Vargas, Patrick Gregorio at Villavicencio.
Ito ang unang pagkakataon na magiging head coach si Racela sa PBA na unang ibinigay ang kanyang serbisyo bilang assistant coach sa grupo ng San Miguel Corp.
Naging assistant na rin si Racela sa Coca-Cola,TNT at sa national team.
Napansin ang husay ni Racela sa pagko-coach nang madala niya sa kampeonato ang FEU Tamaraws at maging mentor ng Gilas sa SEABA Championship sa Thailand.
Tungkol naman kay Uichico, sinabi ni Villavicencio na magsi-serbisyo si Uichico bilang 1st assistant coach kay national mentor Chot Reyes sa Gilas Pilipinas.



