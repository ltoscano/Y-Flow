Hudyat ng disgrasya sa paputok
By Gani Oro December 21, 2016 Inalerto na ng Department of Health (DOH) ang lahat ng pampublikong ospital sa buong bansa bilang paghahanda sa nalalapit na Pasko at pagpasok ng Bagong Taon.
Ang deklarasyon ng code white alert ng DOH ay hudyat din ng pagsisimula ng pagbibilang ng mga mabibiktima ng paputok o mga disgrasyang may kaugnayan sa paputok. Sa code white alert ng DOH, hindi papayagang mag-leave ang mga empleyado ng mga ospital ng gobyerno. Kailangang kumpleto ang tauhan sa mga kritikal na dibisyon ng isang ospital anumang oras na may dumating na pasyente. Ayon kay Health Secretary Paulyn Ubial na isusulong niya ang pagkakaroon ng community fireworks display para maiwasan na ang dami ng mga nasusugatan dahil sa pagpapaputok tuwing sumasalubong sa Bagong Taon.
Ang pagsalubong sa Bagong Taon ang isa sa pinakamatandang pista sa kasaysayan ng tao. Sa katunayan, ang pinagmulan nito ay matatalunton at maiuugat pa natin sa malayong taon ng lumang Babylon. Ito ay apatnapung daang taon na ang nakararaan
Base sa kasaysayan, wala pa noong kalendaryo at ang New Year’s Day ay ipinagdiriwang tuwing sumasapit ang tag-sibol o spring. Kung itutugma natin ito sa kalendaryo natin ngayon, katumbas ng panahong ito ang huling linggo ng Marso. Kaya, ang bagong taon ay ibinabase ng mga Romano sa kondisyong pang-agrikultura. Kadalasan, nagtatagal ang kanilang selebrasyon ng labing-isang araw.
Ang pagpapaputok ay mula sa tradisyong Intsik. Sila ay naniniwalang ang pagpapaputok sa tuwing sasapit ang bagong taon ay pagtataboy sa mga masasamang espiritu sa paligid.
Namana ito ng tradisyong Pilipino kasabay ng paghahanda ng maraming pagkain na pagsasaluhan ng buong mag-anak. Ang tawag sa salu-salong ito ay media noche.
Pangkaraniwan na ang pag-iingay sa anumang klase ng paraan at pagpapaputok ng mga iba’t ibang klase ng firecrackers pagsapit ng alas-12:00. Hindi alintana ang panganib na nakaabang sa bawat sindi ng rebentador at iba pang klase ng paputok.



