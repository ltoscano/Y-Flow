Denden Lazaro: Libero Queen
By Elech Dawa November 19, 2016
Palaging nakikita sa back row si Dennise ‘Denden’ Lazaro kapag naglalaro siya ng volleyball. Ito’y dahil isa siyang ‘libero’.
Malakas, maliksi at alerto ang 5-foot-5 na si Dennise, kilala sa palayaw na Denden kaya siya ang sinasandalan ng kaniyang mga kakampi pagdating sa depensa.
Mahirap ang trabaho ng isang libero dahil minsan sa kanya nakasalalay para maging maganda ang set ng setter sa mga spikers. “Maganda dapat ang first ball para hindi mahirapan ‘yung setter mag-set ng play.” nakangiting sabi ni Denden na tinapos ang kursong BS Biology sa Ateneo.
Dating Ateneo defense specialist si 24-year-old Denden at ngayon ay naglalaro na sa BaliPure na komopo ng third place sa katatapos na Shakey’s V-League Season 13 Reinforced Conference.
At dahil sa kaniyang galing sa depensa ay nabansagan siyang Reyna ng mga libero, pero paano ba nahilig sa sport si Dennise.
“Actually I want to be a pilot kaso ang pangit ng vision ko hindi 20-20.” natawang pahayag ni Denden. “I started playing volleyball when I was a kid my mom taught me and then I tried-out for the varsity team then I was recruited when I was in fourth year high school by coach Roger Gorayeb.

Naging middle hitter muna noong high school si Denden bago naging libero.
Napatunayan ang pagiging matinik nito sa kaniyang position nang mahirang siyang Best Libero sa Shakey’s V-League.
“Ang saya kapag inaasahan nila ako sa depensa, kaya I want to make them proud din na nagagawa ko ‘yung best ko for them.” saad ni Denden na naglarong libero sa Youth U-16 Girl’s national team sa 2008 Asian Youth Girls U16 Championships.

Kasalukuyang itinutuloy ni Dennise ang double degree sa Doctor of Medicine at Masters of Business Administration sa Ateneo School of Medicine at Public Health.
Malaking tulong ang libero, isang susi para sa ikatatagumpay ng koponan kaya dapat buo at matibay ang dibdib para hindi matakot salagin ang bolang sumasagitsit patungo sa iyong kinaroroonan.
“Work hard talaga, i-push mo ‘yung sarili mo kahit na nahihirapan ka, dapat i-motivate mo ‘yung sarili mo, kailangan mahal mo ‘yung ginagawa mo.” pagtatapos ni Denden.



