
MAY BAHID-PAGHIHIGANTI

TAMA ang mga puna ng Catholic Bishops Conference of the Philippines (CBCP) sa mga kabiguan ng administrasyon ni Pangulong Benigno Simeon Aquino III na itaas ang kalidad at antas ng pamumuhay ng taumbayan pero nakalulungkot na ang paglalahad na ito ay tila mas bunga ng paghihiganti kaysa pag-ibig sa bayan.
Ayon sa isang pahayag ng CBCP kamakailan, kulang ang mga hakbang ng kasalukuyang administrasyon para mapigilan ang korapsyon, paglaganap ng krimen at maibsan ang kahirapan ng bayan.
Diniinan pa ng mga obispo ang ang patuloy na paglabag sa karapatang pantao at mga extrajudicial killing.
Sabi pa nila, pinababayaan din daw ang pundamental na karapatan ng taumbayan para sa siguradong hanapbuhay, disenteng bahay, akses sa mga tama at murang mga gamot, de kalidad na edukasyon at karapatan na magmay-ari ng lupang sinasaka (banat sa Hacienda Luisita ito) habang lumilikha naman ito ng mga bagong karapatan (pahaging naman ito sa RH Law pero isang ‘di rin lantarang pagtanggap na karapatan nga ito).
Pinuna rin nila ang kabiguan ng administrasyon na ipasa ang Freedom of Information Bill na magbibigay-raan sa bayan para masiyasat ang mga transaksyon na pinapasok ng pamahalaan. Kakatwa raw na takot ang administrasyon sa FOI gayong ang programa de gobyerno nito ay “tuwid na daan.”
“Bakit sila takot na ipagkatiwala sa mamamayan ang katotohanan sa likod ng kanilang pamumuno?” mapag-usisang tanong ng mga prinsipe ng Simbahang Romano Katoliko.
Wala akong masabing mali sa mga puna ng CBCP sapagkat totoo naman ang mga iyon.
Kaya nga lamang ang ipinagtataka ko ay ganito rin ang mga problema nating kinahaharap noong panahon ng rehimen ni Gloria Macapagal-Arroyo pero bakit walang kibo ang mga prinsipeng ito noon?
Natatandaan ko na kung ilang beses nanawagan ang taumbayan sa mga mabunying prinsipeng ito para sa isang sulat pastoral na kokondena sa panahon ng rehimeng Macapagal pero nanatiling nakahimpil ang kanilang mga pluma.
Tikom ang kanilang bibig sa kabila ng kabuktutang lumaganap sa panahong iyon, bagkus ay nakipagsayaw pa sila kay Macapagal (tulad ng pakikipagsayaw nila sa diktador na si Ferdinand Marcos sa unang bahagi ng panahon ng kanyang diktadura).
Matatandaan na tumanggap pa ang ilan sa mga obispong ito ng maraming pabor mula kay Macapagal tulad halimbawa ng mga magagarang Sports Utility Vehicle (SUV) na Mitsubishi Montero (na isinoli matapos mabuking).
Kaya ang pahayag na ito ng CBCP ay halatang-halata na pagganti lamang sa kasalukuyang administrayon lalo na’t kung papansinin na napahiya ito kailan lamang matapos mabigong pigilan ang pagpasa ng Reproductive Health Bill na isinulong ni Pang. B.S. Aquino.
Bagama’t mukhang may ibang motibo nga ang mga obispo sa ginawa nilang pahayag, ang katotohanan sa kanilang mensahe ay hindi dapat ipagwalang bahala.



