Selebrasyon ng buwan ng kababaihan isasagawa sa Kapitolyo ng Palawan

March 15, 2016 Orlan C. Jabagat

PUERTO PRINCESA, Palawan, Mar 15 (PIA) --- Maliban sa pagsasagawa ng parada noong Marso 8 kasabay ng pagdiriwang ng International Women’s Day at National Women’s Month ay mayroon pang iba’t-ibang aktibidad ang inihanda ng Provincial Gender and Development (PGAD) Focal Point ng pamahalaang panlalawigan. Ang iba pang aktibidad na isasagawa sa Kapitolyo kaugnay ng selebrasyon ng Buwan ng Kababaihan ay kinabibilangan ng Look Good, Feel Good na isinagawa noong Marso 10 na katatampukan ng pagbibigay ng libreng serbisyong manicure at masahe sa mga kababaihang empleyado. Isinagawa din ang 'Junk to Cash' program na bahagi ng fund-raising activity ng PGAD noong Marso 11 kung saan tinipon ng mga empleyado ang mga recyclable materials mula sa kanilang mga tahanan para ibenta. Noong Marso 14 naman ang mga aktibidad na may kaugnayan sa kalusugan na katatampukan ng blood letting activity, pagkuha ng blood chemistry at fasting blood sugar at Health Expo. Nagkakaroon din ng pagsasanay sa Flower Arrangement at Palarong Pinoy kanina. Samantala, sa pagbubukas ng pagdiriwang ng Buwan ng Kababaihan noong Marso 8 ay nagkaroon ng Banal na Misa na ginanap sa Victoria J. Rodriguez Multipurpose Hall sa gusaling Kapitolyo at sinundan ito ng maikling programa na kinatampukan ng pagbibigay ng mensahe nina Gob.

Jose Ch. Alvarez, Department of the Interior and Local Government Provincial Director Mario Daquer at Board Member Sharon Abiog-Onda bilang chairperson ng Committee on Women and Family sa Sangguniang Panlalawigan. Nagbahagi din ng kanyang success story si Engr. Eva Valledor ng Binuatan Creations na siyang naanyayahang magbigay ng inspirational talk sa nasabing programa. Bahagi rin ng programa ang paggawad ng parangal kay Socorro S. Tan bilang katangi-tanging babae sa Palawan at bilang pagkilala sa kanyang malaking kontribusyon at aktibong partisipasyon sa mga aktibidad ng kababaihan sa lalawigan ng Palawan partikular sa larangan ng nutrisyon at kooperatiba. “Kapakanan ni Juana, isama sa agenda!”, ang tema ng ng 2016 National Women’s Month na ipinagdiriwang ngayong buwan ng Marso. (OCJ/LBR/PIA4B-Palawan)



