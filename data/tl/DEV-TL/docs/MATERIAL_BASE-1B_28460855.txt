Maaaring magbago

Posted by: Nelson Forte Flores
on April 25, 2016

MARAMI ang nag-react sa huli kong kolum na nasabi ko na maaring magbago si Senador Ferdinand “Bongbong” Marcos at ituwid ang mga kamalian ng kanyang mga magulang sa panahon ng martial law.
Ilan sa mga mambabasa natin ay nagsabi na naisulat ko raw ang kolum dahil hindi ako nakaranas ng panunupil ng diktadura ni Marcos. Ang dapat daw ay umamin si Bongbong sa kasalanan ng kanyang pamilya at humingi ng tawad sa sambayanan.
Nalungkot ako sa mga ganitong puna kasi malinaw para sa akin na ito ay isang uri ng pagsasara ng isipan. Una, ang malaking bahagi ng sambayanang Filipino ay nakaranas ng panunupil sa panahon ng diktadura at kasama tayo sa bahaging ito. Pero hindi ko isasara ang aking isipan para kilalanin ang isang lider na may potensiyal na magbago ng ating lipunan kahit na sino pa siya.
Usapin ito ng ikauunlad ng bayan at hindi ng personal kong damdamin o karanasan. Hindi dapat ikawing sa anak ang kasalanan ng ama o ina. May palagay akong ipokrito lamang ang magsasabing itatakwil nila ang kanilang mga magulang dahil sa mga kamalian na nagawa.
Isa pa, naniniwala ako na maaring natuto si Bongbong sa kamalian na nagawa ng kanyang mga magulang. Puwede naman kasi na magbago tungo sa kabutihan ang isang nilalang na tulad ni Bongbong bagamat hindi ko rin inaalis na maaaring hindi rin siya natuto.
Gayon pa man, bilang isang Kristiyano ay susugal ako sa paniniwala na nagbago siya patungo sa kabutihan. Muli, uulitin ko…hindi dapat ikawing sa anak ang kasalanan ng mga magulang dahil kung magkakagayon ay walang sino man ang may karapatang humawak ng renda ng kapangyarihan.
Lahat tayo ay biktima rin ng mga kamalian ng ating mga magulang o ng kani-kanilang mga magulang rin.
Ano ang palagay ninyo?



