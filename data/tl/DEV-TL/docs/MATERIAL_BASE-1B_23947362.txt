May dugo
By George Nava-True II December 5, 2016
Isa ako sa masugid na mambabasa ng Abante. Ang problema ko ay bigla na lang may dugo sa dura ko. May medical checkup kami taun-taon kasama na yung X-ray. Kapag napapagod ako ay nag-iiba rin ang boses ko. Ano kaya ito?? — Name withheld.
Ang dugo sa dura or ang bloody sputum (hemoptysis) ay maraming dahilan. Kadalasan dala ito ng impeksiyon sa baga or airways tulad ng acute bronchitis or pneumonia. Isa rin ito sa mga sintomas ng lung cancer. Kung wala sa baga ang problema, ang hemoptysis ay pwede ring manggaling sa ilong, upper gastroitnestinal tract o sa gilagid. Kung wala kang TB pero malakas at madalas ang pag-ubo mo, ito’y nadudulot din ng hemoptysis.
Kung taun-taon kang may complete medical examination, madaling makita kung ano ang dahilan nito. Sa X-ray malalaman ng doktor kung may problema sa baga. Kapag walang makita rito, lumapit sa isang lung specialist or pulmonologist upang makatiyak kung ano talaga ang sakit mo.

Kumunsulta rin sa dentista kung may problema ka sa gilagid. Baka naman may gum disease ka. Makakatulong din ang pagpunta sa isang ENT specialist kung sa tingin mo ay sa ilong nanggagaling ang dugo sa dura mo.
Natural lang na mag-iba yung boses mo kapag pagod ka lalo na kung humihingal ka. Ang pagbago ng pitch or quality ng boses ay kadalasan sanhi ng problema sa vocal cords.

Maaring meron kang laryngitis (inflammation of the larynx), allergy or bronchitis. Pwede rin magbago ‘yung boses mo dahil sa sobrang pag-inom ng alak or paninigarilyo. Madalas din ito mangyari sa mga public speakers, singers or sa taong madaldal, laging sumisigaw o umiiyak. Ang boses ay nagbabago rin sa pag-inom o sa pagsinghot ng isang irritating chemical.
Subukan mo ipahinga muna ang boses mo at tigilan ang pag-iinom at paninigarilyo. Iwasan din ang pagsigaw o pag-aabuso ng boses. Kapag walang nagbago, dalhin ito agad sa isang ENT specialist para malaman kung may iba pang dahilan ng pagbabago ng boses mo.



