‘W’ mailap sa PSL-F2 Logistics
By Elech Dawa October 23, 2016
Mga laro ngayon (MOA Arena) 10:00 a.m. — Rexona-Sesc Rio vs. Hisamitsu Springs (5th-6th) 4:00 p.m. — Bangkok Glass vs. PSL-F2 Logistics Manila (7th-8th)
Hindi pa rin maikahon ng PSL-F2 Logistics Manila ang mailap na panalo, muling yumuko sa battle for fifth kontra Hisamitsu Springs Kobe 25-15, 25-18, 25-21 kahapon sa classification match ng FIVB Women’s Club World Championship sa Mall of Asia Arena.
Bumanat si American import Lindsay Stalzer ng 15 points mula sa 10 kills, four service aces at block para sa PSL-F2 Logistics Manila, kaagawan ang Bangkok Glass sa seventh ngayong araw. May tsansa naman ang Hisamitsu Springs Kobe na makopo ang fifth place kung matatalo nila ang South American champions Rexona-Sesc Rio.
Kahit natalo, nakatanggap ng papuri ang PSL-F2 sa coach ng kalaban na si Kumi Nakada na nagsabing magaling sa serving ang mga Pinay netters.
Nagpakita ng bangis ang home squad sa third set, mula sa 18-24 paghahabol ay naidikit ang iskor sa 21-24 bago kinuha ng Hisamitsu Springs ang panalo.
Si Yuki Ishii ang namuno sa opensa ng Hisamitsu Springs Kobe sa kinamadang 16 points, kumana sina Risa Shinnabe at captain Miyu Nagaoka ng 14 at 10 points.
Pinisak ng Eczacibasi VitrA ang VakifBank Istanbul, 25-23, 19-25, 25-17, 25-23, para bumalik sa final ng torneo na inorganisa ng Philippine Superliga at Eventcourt at suportado ng TV5, Petron, Nature’s Spring, Asics, BMW, F2 Logistics, Diamond Hotel at Turkings Airlines.
Idedepensa ng Eczacibasi VitrA Istanbul ang titulo kontra mananaig sa isa pang semis pairing sa pagitan ng Volero Zurich at Pomi Casalmaggiore.



