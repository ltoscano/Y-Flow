
Pangasinan health office nagbabala sa sakit na leptospirosis

August 24, 2016 April M. Montes

PANGASINAN, Agosto 24 (PIA) – Muling pinaalalahanan ng Provincial Health Office (PHO) ang mga mamamayan sa Pangasinan na pag-ibayuhin ang pag-iingat laban sa sakit na leptospirosis lalo na ngayong panahon ng tag-ulan.

Ang leptospirosis ay isang sakit na nakukuha mula sa pagkakababad ng mga paa, lalo na iyong mga may sugat, sa tubig-baha na kontaminado ng ihi ng daga at iba pang hayop.

Pangunahing sintomas ng sakit na ito ang pagkakaroon ng mataas na lagnat o trangkaso, namumulang mata, naninilaw na balat, pananakit ng likurang bahagi ng binti at kulay tsaa na ihi.

Pinayuhan ni Dr. Anna Maria Teresa De Guzman, provincial health officer, ang mga mamamayan na iwasan ang lumusong sa tubig-baha upang makaiwas sa sakit.

“Kung hindi naman maiiwasan, maaaring gumamit ng bota kapag lulusong sa tubig-baha,” ani De Guzman.

Aniya, nagtalaga ng express lane sa mga ospital sa lalawigan para sa mga nilalagnat ng tatlo hanggang limang araw para ma-detect agad kung apektado ng leptospirosis ang pasyente.

Samantala, nasa ilalim ng leptospirosis watch ang 17 bayan at lungsod sa Pangasinan.

Ayon sa PHO, kabilang dito ang mga sumusunod: Mangaldan (10 kaso ng leptospirosis ang naitala); Sta. Barbara (tatlo ang naitalang kaso ng leptospirosis); Aguilar, Balungao, Rosales, San Jacinto at Sual (may tig-dalawang kasong naitala); at Alaminos City, Asingan, Bani, Bayambang, Lingayen, Manaoag, Pozorrubio, San Manuel, San Nicolas at Tayug (may tig-isang kaso ng leptospirosis na naitala).

Dagdag pa ng PHO na may apat na biktima ng leptospirosis ang naitalang patay.

Ang mga ito ay mula sa mga bayan ng San Nicolas, Tayug, Manaoag at Mangaldan.

(JNPD/AMM/PIA-1, Pangasinan)



