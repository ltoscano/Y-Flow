GA-BUHOK!
UST Tigers lusot sa UE Warriors, 88-87 By Elech Dawa SSeptember 11, 2016
Sinakmal ng University of Sto. Tomas Growling Tigers ang ga-buhok na panalo, 88-87, laban sa University of the East Red Warriors kahapon sa LXXIX season ng UAAP senior men’s basketball tournament sa Smart Araneta Coliseum. Nag-init ang opensa ni Renzo Subido para iligtas ang Tigers sa masamang balak ng Red Warriors. Sa pagbabalik-laro ni point guard Subido, umarangkada ito ng 26 points at apat na rebounds mula sa 9-of-16 field goal para ilista ang 1-1 karta ng host UST at ipalasap ang unang panalo ni Boy Sablan bilang head coach.
Hindi nakapaglaro si 5-foot-9 Subido nakaraang season dahil sa kanyang ACL injury.
Hinabol ng España-based squad UST ang 15 puntos na bentahe ng Red Warriors sa first half, sumunggab ang Tigers ng 21-6 run para maagaw ang manibela, 69-64, sa pagtatapos ng third period at lumobo pa sa 12 pts., 78-66 sa fourth.
Pero hindi basta bumigay ang Red Warriors at naidikit nila ang iskor sa 85-86 may 42 segundo na lang sa payoff period matapos pangunahan ni Bonbon Batiller ang rally ng UE.
Naging matatag naman sina Marvin Lee at Reggie Boy Basibas, sinalpak nila ang tatlo sa apat na free throws upang itakas ng Tigers ang panalo.
“Maasahan talaga ‘yan si Renzo (Subido) malaki ang puwede niyang ibigay sa team,” ani Sablan.
Bumanat din sina Jon Sheriff at Marvin Lee ng 15 at 14 points, ayon sa pagkakasunod para sa UST.

Kumana sina Batiller at Nick Abanto ng tig-15 puntos para sa Red Warriors na natikman ang pangalawang sunod na talo.
Mga iskor:
UST 88 — Subido 26, Sheriff 15, Lee 14, Vigil 10, Macasaet 8, Basibas 4, Faundo 4, Lao 3, Bonleon 2, De Guzman 2, Afoakwah 0, Huang 0
UE 87 — Abanto 15, Batiller 15, Olayon 14, Palma 10, Pasaol 8, Bartolome 6, De Leon 4, Charcos 4, Manalang 4, Varilla 3, Armenion 2, Gagate 2, Derige 0, Larupay 0, Penuela 0
Quarterscores: 16-24, 39-47, 69-64, 88-87.



