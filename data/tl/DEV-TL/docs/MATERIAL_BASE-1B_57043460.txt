NSA elections tututukan ng PSC By Ramil Cruz SSeptember 22, 2016
Gaya ng Philippine Olympic Committee, magsasadya at magmamasid na rin ang Philippine Sports Commission sa eleksiyon ng 54 national sports associations (NSAs) para ma-monitor kung lehitimo o hindi.
Binanggit ni PSC chairman William Ramirez ito kahapon matapos ang PSC-NSAs Intersection Meeting sa Century Hotel kamakalawa nang magkaroon ng mainitang pagtatalo ang ilang NSAs na may kanya-kanyang grupo.
“We have visitorial and monitoring authority to all the NSAs so we might as well observe the proceedings and see what ever happens in their election,” bulalas ni Ramirez. Ilang NSAs ang walang lehitimong eleksiyon sa nakalipas na panahon, gaya ng Philippine Amateur Sepak Takraw Association na ang panguluhan ay pinamana ni Mario Tanchanco sa anak na si Karen Tanchanco-Caballero.
Tinukoy din ni Ramirez ang ilang NSAs na ilang beses nagpalit ng pangalan gaya ng National Archery Association of the Philippines na naging Philippine Archers National Network Alliance (PANNA) at sa kasalukuyan ay World Archery Philippines na.
Napakaraming beses na ring nagpalit-tawag ang Philippine Amateur Swimming Association (PASA) na sa ngayon ay Philippine Swimming, Inc. na, at presidente pa rin ang kontrobersyal na si Mark Joseph.
“We want to see their election procedure. We just want to observe, hindi naman kami puwedeng makialam how they conduct and elect their officers,” paliwanag ni Ramirez.



