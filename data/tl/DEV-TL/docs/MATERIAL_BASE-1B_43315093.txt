BEER TAOB SA ENFORCERS By Ramil Cruz July 28, 2016
Ipinagdiinan ng Mahindra sa Smart Araneta Coliseum kagabi na hindi na sila basta-basta ipinatutulakan, kundi lehitimong kontender pa sa PBA Governors’ Cup.
Nagsumite si James White ng 34 points at 11 rebounds para pangunahan ang atake ng Enforcers sa pagpapataob sa defending champion San Miguel Beer, 105-103.
Nilista ng Mahindra ang 3-0 card sa unang pagkakataon sapul nang sumali sa liga bago ang 2014-15 season at mag-isa na sa tuktok ng season-ending tournament. Nagiging suki na yata ng team ni player-coach Manny Pacquiao, mula pa noong Kia pa ang dala nilang pangalan, ang SMB dahil apat na beses na nilang sinasagasaan ang Beermen.
“Our guys showed our fortitude,” wika ni Enforcers assistant coach Chris Gavina. “We’re approaching every game like a playoff game, so we have to have a do-or-die attitude out there.”
Inspirado rin ang Enforcers dahil dumating sa venue si Pacquiao, matagal-tagal ding hindi nagpakita sa laro ng team.
“He said, ‘Stay focused and stay in the moment.’” Ani Gavina sa sinabi ni Pacquiao. “But his presence alone gave motivation and inspiration to the whole team. Our men want to go to war for him.”
Tumabo ng personal conference-high 43 points si Arizona Reid na may panahog pang 11 rebounds, pero hindi napigil ang pagdausdos ng SMB sa 2-1 katabla ang Meralco sa No. 3.
Kaya lang, nalito yata si Reid sa final 14 seconds dahil hawak niya ang bola pero hindi tumawag ng timeout kahit sumisigaw na ang buong bench ng Beermen. Mula sa pasa ni Alex Cabagnot, bumitaw ng 3-pointer sa last 2 seconds ang two-time Best Import pero sumablay at nagbunyi ang Mahindra bench, kasama si Senador Pacquiao.
May tig-10 markers sina Nino Canaleta, Paolo Taha at Keith Agovida sa Enforcers.

Halinihinang binulabog nina Aldrech Ramos, Chito Jaime at Mark Yee si Reid.



