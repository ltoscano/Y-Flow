Diokno Highway sa Batangas, isinarado By Noel Abuel August 12, 2016
Naglabas ng abiso ang Department of Public Works and Highways (DPWH) sa lahat ng motorista na isasara ang kalsada ng Diokno Highway sa Calacan, Batangas sa lahat ng uri ng sasakyan.
Ayon sa DPWH, pansamantalang isasara ang Diokno Highway na dating kilalang Tagaytay-Junction-Calaca-Lemery Road sa Bgy. Tamayo, Calaca, Batangas.
Sinabi ni DPWH Batangas 1st DEO District Engineer Juliana D.

Vergara, na partikular na apektado ng daloy ng trapiko ang KM0072+560 hanggang sa KM0072+460 dahil sa gumuhong slope protection at road slip matapos ang malakas na pagbuhos ng ulan. Pinayuhan ang mga motorista na patungo sa Lemery, Batangas na gamiting alternatibong daan ang mga patungo sa Tagaytay-Nasugbu Road at sa Palico-Balayan-Batangas City Road.
Maaari ring gamitin ng mga light vehicles ang Evercrest o ang Sitio Batulao, Kaylaway, Nasugbu, Batangas hanggang Matala-Cahil-Loma-Dacanlao Road, Calaca, Batangas.



