Galang, Marano nagbida sa F2 By Robin Mendoza July 1, 2016
Umarangkada ang F2 Logistics at sinagasaan ang Generika, 25-12, 25-16, 25-18, sa Philippine Super Liga All Filipino Conference sa Cuneta Astrodome kahapon.
Ibinulsa ng Cargo Movers ang ikatlong sunod na panalo para samahan ang defending champion Petron sa No. 1 spot (3-0). Bumida sina Ara Galang at Abigail Marano para sa F2 Logistics na may tig-11 puntos. Ang top rookie pick na si Galang ay nagtala ng 10 kills, 10 digs at anim na excellent receptions.
Ang libero na si Dawn Macandili, ang defensive specialist na naging susi ng La Salle sa pagkopo ng kampeonato ng 78th UAAP, ay nagpakitang gilas sa kanyang 16 digs at walong excellent receptions.
Pero sa kabila ng panalo ay nais pa ni F2 Logistics coach Ramil de Jesus na i-angat ng kanyang team captain an si Cha Cruz ang kanyang laro.
“Nakikita pa natin na konting-konti na lang ang mga kailangan pa naming i-improve tapos yung maintenance na lang sana ng condition,” saad ni de Jesus.
Nalimitahan si Wensh Tiu sa pitong puntos at sina Shaya Adorador ay may anim at si Chloe Cortez ay nag-ambag ng apat na marka para sa Generika.
Nakuha ng Life Savers ang ikatlong sunod na talo nito matapos daiigin ang Standard Insurance Navy.



