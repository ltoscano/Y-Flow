ANG LAKI-LAKI NG ‘TAKITS’ NG DPWH

MUKHANG namumunini ngayon sa “takits” ang mga opisyal ng Department of Public Works and Highways (DPWH).
Aba kabi-kabila kasi ang mga isinasagawang proyekto ng ahensya.
Imposibleng sa mga proyektong iyon, walang nakikinabang. Imposibleng walang “bumubukol.”
Kitang-kita na buhos na buhos ang pondo ng DPWH sa mga kalsada.
Pero kumustahin natin ang mga nireretokeng lansangan ng ahensya.
Mga ilang buwan lang na pag-araw at pag-ulan, tiyak na butas na butas na naman.

Itong mga road reblocking dahil sa kaliwa’t kanang road repairs ang araw-araw na inirereklamo ng madlang pipol.
Grabe kasi ang trapik sa araw-araw na ginawa ng Diyos.
Mapamumura ka sa mga hindot na butas-butas na kalsadang dinadale ng mga tauhan ng DPWH.
Syempre, kapag may repairs, hinahati ang daraanan ng mga sasakyan.
Hindi nakatutuwa ‘pagkat repairs lang ang ginagawa.
‘Yun bang panandalian lang. Mga ilang buwan, wasak na naman.
Ibig-sabihin, irerepeyr uli.
Sayang lang ang pera ng bayan.

Araw-araw tayong dumaraan diyan sa may Congressional extension.
Noong una ay natuwa ako sa pagbubukas ng kalsadang ‘yan.
Malaking bagay sa pag-iwas sa trapiko sa Commonwealth Avenue.
Pero habang tumatagal, mabubuwisit ka.
Laging may binubutas ang DPWH.
Pero pagkatapos, lubak-lubak pa rin.

E, bakit ba kasi inuunti-unti nila ang paggawa.
Kasi sa paunti-unti, doon may malaking kita. Sa totoo lang po.
Kaya tiyak na masagana ang Pasko ng mga opisyal ng DPWH.
Baka sumasabog na ang kanilang mga bulsa sa mga “tongpats” sa proyekto. KANTO’T SULOK/NATS TABOY



