Quarters sweep ng NU, binigo ang Lady Maroons
By Robin Mendoza August 30, 2016
Umarangkada ang National University sa semis matapos i-sweep ang quarterfinals nang talunin ang University of the Philippines, 23-25, 25-19, 26-24, 25-19, sa Shakey’s V-League Season 13 Collegiate Conference sa PhilSports Arena kahapon.
Nagpakawala si Jaja Santiago ng 21 puntos at si Aiko Urdas naman ay mag 20 marka para sa NU, na umangat sa 4-1 carryover win-loss record. Nag-ambag naman si Jorelle Sing ng 11 puntos para sa Lady Bulldogs. “Sobrang malaking bagay sa amin (ang maka-sweep) nakapagdagdag na ng morale kahit papano is kumbaga magiging positive na ang thinking ng mga bata, maganda na ‘yun para sa amin,” sabi ni NU assistant coach Edjet Mabbayad. Umatake ang Lady Bulldogs sa opensa at blocking pero namigay naman sila ng 36 puntos sa Lady Maroons galing sa kanilang errors. “First set ang unforced error namin is 12 so doon pa lang makikita na talo na,” pahayag ni Mabbayad. “In-inform ko sila sa mga nangyari sa first set, especially sa mga unforced error ‘yung service error namin tatlo tapos ‘yung mga bumabagsak na bola so naging aware naman sila doon.”
Tumapos si Diana Carlos ng 12 puntos para sa UP at si team captain Kathy Bersola ay nag-ambag ng 11. Nahulog ang Lady Maroons sa 2-2 katabla ng San Sebastian College.
Samantala, tinalo ng College of St. Benilde ang Philippine Merchant Marine School, 25-17, 32-30, 29-27, sa sagupaan ng mga winless teams sa Spikers Turf.
Umiskor si Johnvic de Guzman ng 17, nagdagdag si Isaiah Arda ng 14 points at nag-ambag ng nine markers si Francis Basilan para ihatag sa Blazers ang unang panalo sa nakalipas na limang laro.
“Eto yung time na nag-experiment kami,” wika ni Blazers head coach Arnold Laniog.

“Hinahanap namin ‘yung right position dun sa capabilities ng players namin.”



