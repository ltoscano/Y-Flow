Mga atat sa DPWH bidding… Hoy! Nakakahiya kayo! By Eralyn Prado November 22, 2016
Tinawag ni Senate President Aquilino ‘Koko’ Pimentel III na kahiya-hiya ang ulat na ilang district engineers at regional directors ng Department of Public Works and Highways (DPWH) ang nagsimula nang magsagawa ng bidding ng mga proyekto para sa susunod na taon gayong nakasalang pa sa deliberasyon ng Kongreso ang proposed 2017 budget o General Appropriations Act (GAA).
Kaya naman kinalampag ni Pimentel si DPWH Sec. Mark Villar na imbestigahan ito at kung mapapatunayang totoo ay agad na sibakin ang mga tiwaling opisyal na sangkot sa ganitong iregularidad.
“It is both shameful and deplorable why certain DPWH district engineers and regional directors would already schedule the conduct of biddings for projects that are yet to be officially approved by Congress and signed by the President into law,” ayon pa kay Pimentel. Ayon pa sa senador, “Kung may tara sa Bureau of Customs, meron din palang obligasyon sa DPWH,” na ang tinutukoy ng senador ay ang ‘padulas’ na umano’y binibigay ng mga winning contractors sa kanilang koneksyon sa DPWH.



