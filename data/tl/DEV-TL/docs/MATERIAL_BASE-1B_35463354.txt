Mga Community Volunteer Health Worker sa Palawan nagtipon sa kumbensiyon

SSeptember 01, 2016

PUERTO PRINCESA, Palawan, Setyembre 1 (PIA) --- Mahigit sa 2,000 mga Community Volunteer Health Workers (CVHW) sa buong lalawigan ang nagtipon-tipon para sa kanilang ika-limang taunang kombensiyon.

Sa dalawang araw na gawaing ito ay tinalakay ang kasalakuyang sitwasyon ng Palawan sa aspetong pangkalusugan partikular ang programang pang-nutrisyon at pang-kapaligiran.

Naimbitahan bilang tagapagsalita at panauhing pandangal si Anna Birtha I.

Datingguinoo, RN, mula sa Department of Health (DOH)–Mimaropa at kanyang tinalakay ang paksang Duterte Health Agenda kung saan naka-sentro ito sa Responsible Parenthood and Reproductive Health (RPRH) Law.

Naging bahagi rin ng naturang gawain ang pagkilala at parangal sa natatanging mga lingkod-bayan na nagpakita ng angking dedikasyon sa paghahatid ng serbisyo sa kanilang nasasakupang barangay.

Ayon kay Jenevil V. Tombaga na tumatayong Program Manager CVHW ng Provincial Health Office (PHO), dumaan sa mahabang debate at pag-uusap kung itutuloy ba ang taunang gawain na ito para sa taong 2016 dahil sa walang sapat na pondo na nailaan para dito subalit sa kagustuhan ng mga CVHW na matuloy ang taunang gawain ay napagkasunduan nila na magkaroon na lamang ng registration fee na P1,500.00 kada isang tao. Sa halagang ito ay nakapaloob ang bag, t-shirt, conventions kits at pagkain para sa mga partisipante.

Samantala, ang munisipyo ng Narra ang nakapagtala ng pinakamalaking bilang ng delegado para sa taong ito na may kabuuang 350 partisipante.

Ang bawat CVHW ay may insentibo na P400 kada buwan mula sa Pamahalaang Panlalwigan alinsunod sa isinasaad ng Batas Republika 7883 o “AN ACT OF GRANTING BENEFITS AND INCENTIVES TO ACCREDITED BARANGAY HEALTH WORKERS AND FOR OTHER PUSPOSES” na naglalayong mabigyan ng buwanang insentibo ang lahat ng mga Barangay Health Workers sa buong bansa. (PIO/OCJ, PIA-MIMAROPA)



