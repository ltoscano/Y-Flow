
AT HOME KA SA MALABON!

LIKAS ang pagiging mahiligin ng mga Pinoy sa pagkain. Katunayan, nakikila ang isang bayan, lungsod o probinsya – sa pamamagitan ng mga kakaibang pagkain na sa kanilang lugar nagsimula.
Kapag pinakbet ang nasa hapag-kainan, kaagad na bubungad sa isipan ang Ilokandia dahil ito’y recipe ng mga Ilokano. Ang Bicolandia ay kilala sa kanilang maanghang na Bicol express, Iloilo, ang kanilang masarap na la paz batchoy at marami pang iba. Ngunit ang ‘di alam ng iba, ang Malabon ay isang lugar na napakaraming masasarap na pagkain na siguradong swak sa panlasa ng mga food tripper.
Kapag nababanggit ang Malabon, kaagad na tatatak sa isipan ang pansit Malabon, sapin-sapin ni Dolores at peachy-peachy ni Arny-Dading. Napakatagal ko na rin sa Malabon pero ‘di ko alam na napakarami palang maaaring destinasyon na puwedeng bisitahin ng mga mahihilig kumain.
Nang dahil kasi sa mga kaibigan kong mahilig kumain, nalibot ko ang Malabon at natagpuan ang mga kakaibang pagkain na ‘di ko pa natitikman sa buong buhay ko. Para sa mga nagnanais makaranas ng aking naranasan, ito ang listahan ng mga food destination sa Malabon na maaaring puntahan.
Crispy pata ni Judy Ann, Quekiam ni Upeng/Tessie,Tinabak ni Nelia, sisig ng Balsa, Baked Bangus ng Red Palma, Arrozcaldo ni Renan, Buttered chicken ng J-10, Crispy Tenga ng Rody Days, Tortang Giniling ni Alikabok, Chicken ala-max ng General’s Place, Siolao at Lomi ni Valeriano, spicy chicken Feet ng Blue and Gold, Bulalong kalabaw ni Elmer’s, Litson Manok ni Dorkas, Burger ni Kalborger, Lechon sa Hulong Duhat, Puto Pao ni Hazel at Mameng Gala ni Alex.
Ang Betsy’s ni Ma’m Betsy sa bayan ay isa pang food destination na mapapa-wow ang makatitikim sa iba’t ibang putahe, cake at pastries na rito lamang matatagpuan.
‘Ika nga ni food tripper Ronnie Gumatay – “At Home Ka sa Malabon” sa dami ng pagpipiliang masasarap na pagkain.
Mag-side trip ka na sa Malabon!



