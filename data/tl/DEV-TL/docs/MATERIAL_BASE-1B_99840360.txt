Pagpapangalan sa kambal na armadong barko ng Hukbong Dagat, pamanang pagkilala ni PNoy sa giting ng Bulakenyo

June 14, 2016 Shane F. Velasco

LUNGSOD NG MALOLOS, Hunyo 14 (PIA) -- Bababa sa pwesto si Pangulong Benigno S.

Aquino III na may iiwanang panghabang panahong pagkilala sa kagitingan ng mga Bulakenyo. Nagsisilbing matayog na patunay dito ang dalawang armadong barko ng Hukbong Dagat ng Pilipinas na ipinangalan sa dalawang magigiting na bayaning Bulakenyo, ang Barko ng Republika ng Pilipinas o BRP Gregorio Del Pilar at BRP Ramon Alcaraz. Ayon kay Isagani Giron ng Bulacan Salinlahi, taga bayan ng Bulakan si Heneral Del Pilar na nakilala sa kanyang pamumuno sa pagtatanggol sa Pasong Tirad sa Ilocos Sur laban sa pananakop ng mga Amerikano habang taga-Plaridel naman si Commodore Alcaraz na nagpabagsak ng tatlong eroplano ng mga Hapon sabay-sabay noong Ikalawang Digmaang Pandaigdig. Dating barko ng United States Coast Guard ang Hamilton class cutter na BRP Gregorio Del Pilar na may bilis na 11 hanggang 29 knots o katumbas ng isang turbong makina na kayang humabol ng kalaban. Kaya nitong maglulan ng 3,390 tonelada ng kargamento habang maaring lumapag dito ang isang Helicopter gaya ng AW 109 Attack Helicopter. Higit sa lahat, armado ito ng modernong tatlong pulgadang kanyon at compact gun system. Nabili ito ng pamahalaan ng Pilipinas gamit ang 450 milyong pisong pondong royalty mula sa Malampaya Fund. Isa ring Hamilton class cutter at halos may kahalintulad na features ni BRP Del Pilar ang BRP Alacaraz. Samantala, inaasahang dadaong sa katubigan ng bansa sa huling bahagi ng 2016, ang pangatlong Hamilton Class Cutter na binili sa Amerika. Ito ang dating USCG Boutwell na ipinangako ni United States President Barack Obama, nang personal na bisitahin ang BRP Gregorio Del Pilar, sa kanyang pagdalo sa Asia Pacific Economic Cooperation Summit na ginanap sa Maynila noong Nobyembre 2015. (CLJD/SFV-PIA 3)



