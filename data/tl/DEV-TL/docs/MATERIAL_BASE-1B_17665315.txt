Canada biyaheng semis By Ramil Cruz July 7, 2016
Naigapang ng Canada ang 58-55 win laban sa makulit na Senegal para maniguro na ng semifinal spot sa FIBA Olympic Qualifying Tournament sa MOA Arena kagabi.
Muli ay pinangunahan ng 13 points ni Cory Joseph ang Canadians, tinapos ang asignatura sa Group A sa perpektong 2-0 card. Una nilang itinumba ang Turkey 77-69 sa opening day noong Martes sa parehong venue.
Sa semis, haharapin ng Canada ang second-place team sa Group B na binubuo ng France, New Zealand at Pilipinas. Ang dalawang survivors sa semis ang magpapatayan sa winner-take-all final para pag-agawan ang nag-iisang tiket sa Rio Olympics sa August.
Mula umpisa, kontrolado ng Canadians ang laro pero hindi makakalas dahil patuloy na nakadikit sa kanilang batok ang Senegalese.
Hanggang sa kahuli-hulihang posesyon, nagbabanta pa ang Senegal.
Puwede pang humirit ng overtime ang Senegalese nang isa lang ang maipasok ni Joseph sa free throws niya tungo sa 58-55 count 3.9 seconds na lang.
Kaya lang, kumabyos ang panabla sanang lean-in 3-pointer ni Clevin Hannah sa harap ni Joseph sabay sa pagtunog ng buzzer.
Kailangang manaig ang Senegal sa Turkey sa knockout game mamayang gabi para mag-No. 2 sa grupo.
Patunay sa kulit ng Senegalese, napuwersa nila ang laro sa 11 lead changes at four deadlocks.

Luminaw ang panalo ng Canada nang matawagan ng foul si Maurice Ndour sa pa-drive na si Joseph, 11.4 second na lang. Ibinaon ni Joseph ang dalawang freebies bago idinikit muli ni Hannah sa dalawa ang Senegal.
Nagsumite ng game-high 16 points si Ndour, may sahog pang 10 rebounds at 6 blocks.



