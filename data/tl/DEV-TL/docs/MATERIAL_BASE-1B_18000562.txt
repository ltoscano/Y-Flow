Payong kapatid

ni Kevin Mark R. Gomez
Ito ang paborito kong quote noong freshie ako, na napulot ko sa isang GE subject sa unang sem ko sa UP. Hindi gano’n ka well-phrased, ni hindi man lang witty, pero madaling intindihin at may recall para sa akin.
Sa katunayan, ito ang nagsilbing battle cry ko sa mga una kong buwan sa pamantasan. Kaya kahit parang marupok na salaming pinakaiingatan ang turing ng mga upper classmen sa mga freshie na tulad ko, hindi ako natakot sumubok ng maraming bagay.
Masipag kumuha ng readings, sobrang masunurin sa iskedyul, tumatayo tuwing recitation—sa madaling sabi, freshieng freshie. Subalit pilit akong bumalikwas sa ganitong stereotype sa mga freshman; lalo ring ayokong tinatawag na ‘freshie’ kahit totoo naman.
Kaya’t sa unang sem ko, nag-apply ako sa tatlong org—isang hindi ko tinuluyan kasi mahal ang gastos sa application process, isang bihira ko nang madalaw ngayon kahit sa paanan lang ng Vinzons ang tambayan, at isang halos aparisyon na ang turing sa akin bunga ng pagiging abala ko sa Kulê. BS Org nga raw ako, biro ng mga blockmates ko noon.
Sa parehong panahon ring iyon ako unang naging kasapi ng Kulê, dahil naengganyo ako sa estilo nitong malayo sa mga nakagisnang pahayagang pangmag-aaral na madalas press release ng school lang ang nilalaman. Gusto ko rin ng gawaing medyo challenging at kakain ng mahahaba kong break sa pagitan ng GE classes.

Tatlong taon ang nakalipas, ito na ang quote na tumatak sa ’kin na nabasa ko sa kasagsagan ng student council elections nitong nakaraang Pebrero. Tulad ng kahit anong bagay sa mundo, lahat naman ay nagbabago.
Kaya’t hindi imposibleng mahanap mo ang sarili mong angas at pagpapakahulugan sa pagiging Iskolar ng Bayan. Hindi rin malayong dumating ang panahong mapabilang ka sa mga taong isinusumpa ang Kulê dahil itinatakwil nito ang pinakaiingatang ‘objectivity’ at ‘neutrality’ ng media.
Sa anumang landas na iyong tatahakin sa loob ng pamantasan, isa lang naman ang aking payo, kapatid: na buksan at lawakan ang iyong pag-iisip sa lahat nang nagaganap higit sa ’yong kinagisnang paligid. Matutong magmasid, makiramdam at maging kritikal—ang makilala ang huwad sa hindi, ang matalas sa umaastang matalas at ang tunay sa mga nagpapanggap.
Malawak ang UP, at maaaring nalulula ka pa sa kabuuan nito ngayon, ngunit mas malawak ang mundo sa labas, kung saan walang espasyo ang mga makabagong kaisipan at mapanganib ang maghangad ng tunay na pagbabago.

Marahil sa puntong mabasa mo ito, handang-handa ka nang pumasok at sabik simulan ang iyong buhay UP. Hindi rin kita masisisi kung nakabili ka na ng mga UP merchandise na ipinagsisigawan sa mundong taga-UP ka.
Ang pagiging freshie ay panahon upang magkamali at matuto, pagkakataon upang magpuna at magwasto. Hindi ka rin habambuhay magiging freshman, kaya’t sulitin mo ang mga susunod na buwan bilang isa sa mga panibagong anak ni Oblê.
At sa pagdating ng araw ng iyong pagpili at pagpapasya, sanay makasama kita sa parehong hanay.



