Kampanya vs droga tagumpay — Bato By Betchai Julian December 28, 2016
Ipinagmalaki kahapon ni Philippine National Police (PNP) chief Director General Ronald ‘Bato’ dela Rosa na tagumpay ang pinaigting na kampanya ng pulisya kontra iligal na droga sa bansa.
Sa press briefing kahapon, sinabi ni Dela Rosa na umabot na sa 70% na bahagi ng kanilang target ang naaresto mula sa 1.8 milyon drug personalities na nasa watch list.
Base sa statistics mula sa PNP Directorate for Operations, nakakuha na ang project Double Barrel Alpha ng kabuuang 1,326,472 indibidwal na sangkot sa iligal na droga mula Hulyo 1 hanggang Disyembre 22, 2016. Kabilang sa 70% ay ang 1,049,302 indibidwal na sumuko sa Oplan Tokhang, 45,041 naman ang naaresto at 2,295 na drug suspects ang napatay sa police operations. May 69,647 drug offenders ang nasadlak sa bilangguan, 54 ang isinasailalim sa counseling ng Department of Social Welfare and Development (DSWD).
Tuloy ang PNP sa kampanya laban sa krimen at sa pagpapatuloy ng ipinatutupad na Oplan Double Barrel Alpha na nakatutok sa pagdakip sa mga high value target personalities na sangkot sa iligal na droga.



