ALAB: Olympians dekalibre talaga
By Al S. Mendoza December 30, 2016 Ayos na naman ang desisyon ng PSC-POC (Philippine Sports Commission-Philippine Olympic Committee) Task Force.
Ito’y ang pagpayag nilang papuntahin sa 2017 Malaysia SEA Games ang ating 13 atletang lumahok sa 2016 Rio Olympics.
Dapat lang. Sila pa rin ang pinakasiga sa lahat. Pangungunahan ni Olympic weightlifting silver medalist Hidilyn Diaz ang mga atletang hindi na kailangang dumaan pa sa SEA Games qualifying tryouts.
Ang mga kapuwa Olympian ni Diaz ay sina boksingerong Charly Suarez at Rogen Ladon, hurdler Eric Cray, long jumper Marestella Torres, marathoner Mary Joy Tabal, table tennis star Ian Lariba, golfer Miguel Tabuena, taekwondo jin Kirstie Elaine Alora, lifter Nestor Colonia, judoka Kodo Nakano at swimmers Jessie Khing Lacuna at Jasmine Alkhaldi.
Ang matuhog mo ang nilulunggating pagsabak sa anumang Olympics ay nangangahulugang dekalibreng atleta ka talaga.
Hindi maihahambing ang Olympic Games sa Asian Games. Ang SEA Games pa kaya?
Sa mga nakalahok na sa Olympics, wari’y sisiw na lang sa kanila ang SEA Games.
Kumbaga, parang barangay tournament na lamang ang SEA Games para sa ex-Olympians.
At dahil sa hirap makapasok sa Olympic proper, parang premyo na rin sa Olympians ang libre nilang tiket papuntang SEA Games.

Sana naman ay manalo sila sa Malaysia?
Happy New Year!



