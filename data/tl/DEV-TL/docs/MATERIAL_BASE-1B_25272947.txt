Volleyball
Gumabao ‘di nagseselos kay Pablo January 13, 2017
Kinumpirma ni Michelle Gumabao ang pagkalas sa Pocari Sweat team, pero hindi aniya dahil nagseselos siya sa kakamping si Myla Pablo.
Sa panayam ng Volleyverse.com, inihayag ni Gumabao na problema sa management ang dahilan ng kanyang pag-alis sa koponan.
“It’s final na talaga. I will leave Pocari and join another team after my contract expired last December 31,” lahad ni Gumabao, na naging instrumento sa matagumpay na kampanya ng Lady Warriors sa V-League season. “Ngayon lang nagsi-sink in sa akin na aalis na ako, na mag-iiba na ako ng teammates. Sad talaga pero kailangan ko, kailangan nila, kailangan naming lahat. It’s gonna be for everybody naman for sure,” patuloy niya. Ang hindi umano pagkakaunawaan niya at ng management ang dahilan kaya’t minabuti niyang umalis na lang.
Pero, binigyang-diin ni Gumabao na hindi selos kay Pablo ang dahilan.
Si Pablo ay binigyan ng Pocari Sweat ng mahabang kontrata (sa kasaysayan ng Philippine volleyball) na may kasamang brand-new car bilang signing bonus.
Ayon kay Gumabao, natuwa siya para kay Pablo, dahil batid niyang nagpakahirap naman ito para makamit ang nasabing kontrata.
Pero, nilitanya niyang may maling mensahe ang nasabing multi-million contract, lalo na sa mga teammates nilang hindi pa man lang nakakapirma kahit one-year deal.
“I mean, I’m happy for Myla, she worked hard for whatever she signed on. I love her as a teammate, as a friend and as a sister. So hindi ako magseselos kung binigay sa kanya ‘yun because I don’t need it. I mean, I have a car, I have a house and a family that supports me,” wika ni Gumabao.
“All I asked for was a happy team. And siguro naman part man ako ng team na ‘yun and I wasn’t happy anymore.”



