ALAB: Uytengsu kambiyo todo
July 4, 2016 Sa halos hindi kapani-paniwalang reaksiyon, naging mahinahon si Wilfred Uytengsu sa pagkakasibak ng kanyang batang si Calvin Abueva sa Gilas Pilipinas.
Sa gitna ng mabangis na pagkontra ng marami sa desisyon ni coach Tab Baldwin na tanggalin si Abueva, dedma lang si Uytengsu, ang boss-tsip ni Abueva sa Alaska.
“Hindi nasusunod lagi ang kagustuhan natin,” sabi ni Uytengsu sa Ingles. “Pero ang suporta natin sa Gilas ay walang halong pulitika, bagkus ito’y purong pagmamahal sa bayan.” Sa tanong kung magpapahiram pa rin ng Alaska player sa Gilas matapos ang ‘di kanais-nais na pagkakasipa kay Abueva, “oo” ang sagot ni Uytengsu.
“Buong puso kaming sumusuporta sa Gilas,” sabi ni Uytengsu. “Magaling na player si Abueva at masaya kami sa kanya at para sa Team Philippines.”
Dati, malupit kumana si Uytengsu pagdating sa mga bagay na kontrobersiyal, tulad ng kaso ni Abueva.
Halos wala akong nakausap na hindi galit sa nangyaring pagkakatanggal kay Abueva. Gayundin ang reaksiyon sa pagkaka-alis kay LA Tenorio: Nagngangalit.
“Bagamat durog ang puso namin, ipinagmamalaki pa rin namin si Abueva sa kanyang kahinahunan bunsod ng mga pangyayari,” sabi ni Uytengsu.
Parang hindi ko na kilala si Uytengsu: Mula mabalasik papuntang maamong tupa. Mula palaban papuntang atrasan. Ibang-iba na.
Lahat talaga’y nagbabago.



