Kaya Natin: Hindi siya bayani
By Harvey Keh August 5, 2016 May mga balita na pinag-uusapan na ngayon sa Malacañang ang pagpapalibing kay dating Presidente Ferdinand Marcos sa Libingan ng mga Bayani sa susunod na buwan. Naging isyu ito sa halalan at isa ito sa mga pinangako ni Presidente Rody Duterte noong kampanya.
Maraming mga grupo ang tumutol at siguradong tututol kung itutuloy ito ni Duterte. Pati si Bise Presidente Leni Robredo ay tutol sa planong ito.

Sa tingin ko ay mas maganda pa nga ang naging panukala ni dating Senate President Aquilino “Nene” Pimentel na sa bayan ng Batac, Ilocos Norte na lamang ilibing ang mga labi ni Marcos. Ayon kay Pimentel, mahal siya ng mga tao doon sa Batac kaya mas mainam siguro na doon na lamang siya ilibing para matigil na rin ang ilang taong debate tungkol sa isyu na ito.
Para sa akin, hindi dapat ilibing si Marcos sa Libingan ng mga Bayani. Kilala sa buong mundo si Marcos bilang isa sa mga pinuno ng bayan na may pinakamalaking ninakaw sa gobyerno. Kilala siya bilang nagpatupad ng Batas Militar kung saan libu-libong mga Pilipino ang nawala at pinatay ng military at pulis. Bayani nga bang maituturing ang isang kilalang nagnakaw ng bilyun-bilyon sa kaban ng bayan?

Bayani nga bang maituturing ang isang pinuno na kumitil sa ating kalayaan at pumayag sa kaliwa’t kanang pagpaslang sa mga nagpahayag ng pagtutol sa kanyang pinatupad na Batas Militar? Hanggang ngayon ay hindi pa nga ibinabalik ng pamilya Marcos ang kanilang ninakaw sa ating bayan.
Hanggang ngayon ay sumisigaw pa rin ng hustisya ang libu-libong mga pamilyang nawalan ng kanilang mga kamag-anak noong panahon ng Batas Militar. Kahit estudyante sa Grade 3 ay alam kung ano ang kahulugan ng pagiging isang bayani. Maituturing natin na bayani ang isang taong nagsakripisyo para sa ikabubuti ng iba at ng bayan.

Hindi natin maituturing na bayani ang isang pinuno na ginamit ang kanyang kapangyarihan para pagyamanin ang sarili at ang kanyang pamilya.
Kung hindi tayo tututol at papayagan natin na mailibing sa Libingan ng mga Bayani si Marcos, pinapakita natin sa mga kabataan na isang bayani ang pinunong umabuso sa kanyang kapangyarihan at nagnakaw sa kaban ng bayan.
Ni minsan nga ay hindi man lamang nag-sorry at humingi ng paumanhin ang pamilya Marcos sa mga ginawa nilang kasalanan sa ating bayan. Ganito nga bang klase ng pamumuno ang nais nating gawing halimbawa para sa mga susunod na henerasyon ng mga Pilipino?

Huwag naman sana.



