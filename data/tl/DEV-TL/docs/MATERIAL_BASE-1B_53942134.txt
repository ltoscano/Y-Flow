‘Pacman’ ni-retire na November 5, 2016
LAS VEGAS — Kapansin-pansin na tila may kulang sa Team Pacquiao.
Wala si Pacman (ang Jack Russell Terrier dog).
Ngayon lang hindi nasilayan sa kabuuan ng training ni eight division champion Manny Pacquiao ang nasabing aso. Kung dati’y kasa-kasama ni Pacquiao si Pacman – – mula sa kanyang pagdya-jogging hanggang sa ensayo at kung minsan pati sa pagtulog, sa kanyang laban kay Jessie Vargas ay hindi nasilayan ang anino ni Pacman.
Ayon sa tagapag-alaga ni Pacman na si Mang Noel Lautengco, ini-retire na si Pacman dahil may edad na ito.
“Hindi na isinama ni Manny, kasi matanda na raw at mahina na,” lahad ni Mang Noel, na adopted father ni Pacman sapul nang malipat kay Pacquiao ang pagmamay-ari sa aso mula sa original owner na si Buboy Fernandez, assistant trainer ng Pambansang Kamao.
“Ako na ang naging tagapag-alaga in Pacman mula nang mahingi siya ni Manny kay Buboy noong 2006, “ pahayag ni Mang Noel.
At kung pagbabasehan ang lahat ng laban ni Pacquiao sa loob ng sampung taon, maituturing na ‘lucky charm’ niya si Pacman na binansagan pang ‘the most traveled dog in the world’ dahil kahit saan lumaban si Pacquiao ay kasama ang nasabing aso.
“Nakakalungkot nga, imagine more than 10 years ko siyang alaga, dinadala sa Maynila kapag kailangan. ”At ibinabalik sa L.A,” lahad pa ni Mang Noel.
“If I have my say nga, dapat isinama kasi isa sa mga good luck charm ni Manny si Pacman,” pagtatapos niya.



