
Caraga Food Safe Campaign pinaigting ng DOST, Winrock International at PIA Caraga

November 09, 2016 Jennifer P. Gaitano

BUTUAN CITY, Nob. 9 (PIA) – Mas pinaigting pa ang kampanya sa publiko tungo sa malinis at ligtas na pagkaing nabibili sa mga pamilihan sa rehiyon ng Caraga matapos nailunsad at nilagdaan ang Memorandum of Understanding (MOU) ng Department of Science and Technology (DOST), Winrock International – Philippine Cold Chain Project (PCCP) at Philippine Information Agency (PIA) Caraga dito sa lungsod.

Ayon kay DOST Caraga regional director Dominga Mallonga, na siya ring nangunguna sa Caraga Food Safety Team, ang nasabing kampanya ay base sa Republic Act 10611 o ang Food Safety Act of 2013 -ang batas na nagpapatibay sa food safety regulatory system sa bansa na nagproprotekta sa kalusugan ng mga konsumante at nagtataguyod sa mga lokal na pagkain at produkto.

Dagdag pa ni Mallonga, ang Food Safe Caraga ay isang information at education campaign ng Caraga Food Safety Team na binubuo ng ibat-ibang ahensya ng gobyerno, kasama ang ibang partners sa non-government at civil society organizations.

Napag-alaman rin na ang Food Safe Caraga campaign ay naka-focus sa dalawang major components. Nagbibigay umano ito ng training programme on meat handling para sa mga meat shop operators, workers at meat vendors. At layon din ng nasabing kampanya na mapabuti pa ang food handling practices ng mga residente sa rehiyon at ito ay sa pamamagitan ng pagamit ng teknolohiya at media.

Sinigurado rin ng PIA na buo ang suportang ibibigay nito at gagamitin ng ahensya at lahat ng plataporma maiparating lang sa publiko ang mahahalagang impormasyon tungkol sa kampanya.

Ibinahagi rin ni Winrock International chief of party na si Dan Gudahl ang kanilang layuning matulungan ang mga Caraganon na makaiwas sa ibat-ibang sakit na dulot ng marumi at di-tamang paghahanda ng pagkain. Ang Winrock International ang syang magbibigay sa kinakailangang suport-pinansyal para sa nasabing kampanya.

Samantala, naging saksi naman si DOST Secretary Fortunato Dela Pena sa naging paglagda ng MOU ng mga nabanggit na ahensya at pinuri ang kanilang naging inisyatibo para sa Caraga Food Safe Campaign.

Ang Department of Agriculture (DA), Department of Health (DOH), at Department of Trade and Industry (DTI) ay kabilang rin sa mga partner-agencies na tutulong sa pagpapatupad ng kampanya. (JPG/PIA-Caraga)



