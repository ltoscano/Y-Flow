PH SPORTS INSTITUTE LARGA NA By Ramil Cruz SSeptember 3, 2016
Sa go-signal at buong suporta ni Pangulong Rodrigo Duterte, mag-ooperasyon na ang Philippine Sports Institute ng Philippine Sports Commission (PSC) umpisa sa Oktubre 1 na may buwanang pondong P25 milyon para sa 10 regional training centers sa kapuluan.
Binunyag ang bagay ni PSC chairman William Ramirez sa kaagahan kahapon ng mabungang mga balitaktakan sa pangalawa’t huling araw ng Top Level Consultative Meeting on Development Plan for Philippine Sports and Set-up of the Philippine Sports Institute sa Kachina Room ng Century Park sa Malate, Manila.
Aniya, nakapokus ang PSC sa grassroots at ang pagpili sa mga kabataang maaaring maging national athletes sa hinaharap na puwedeng makapagbigay ng karangalan sa bansa. “We will have 10 regional trainings with focus sports,” wika ni Ramirez, na hinirit kada lugar ay may kani-kanyang sports kung saan kilala ang lugar, gaya ng Davao City na bahala sa diving.
Sa Dumaguete City ang archery, sa Zamboanga City ang weightlifting, sa Cebu City, Vigan City at Baguio City ang track and field, sa Manila at Cebu ang taekwondo at sa Bacolod City at Davao provinces ang boxing.
Pinasalamatan din ng government sports agency ang mga bumahagi sa pulong pati ang mga naimbitahang mga magsalita sa pagtitipon na malaking tulong, aniya, para sa direksyon ng sports program ng bansa sa loob ng anim na taon.
“It is really on our plan for us to know everything and to realize the situation now,” hirit ni Ramirez. “Sinabi sa amin ng Pangulo na we really have to unite the sports, but I don’t know how. Kaya natin ito isinagawa para malaman natin lahat ang katotohanan.”
“I know may responsibilidad na sarili ang Philippine Olympic Committee habang kami ay kailangan namin sundin naman ang batas. Kapag hindi natin naisaayos, I will no longer stay here, I want to be in private life, I will join and be with my apo,” dagdag pa ni Ramirez.
“After hearing all, let’s just please come down and talk. I am just Butch, a simple teacher from Davao who wants to help not just by myself and the PSC Board but for all of us. For the country, we can,” panapos niya.



