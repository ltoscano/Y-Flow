MAGBANTAY vs DENGUE, LEPTOSPIROSIS

HABANG nagkakarambola ang marami ukol sa pulitika, mga Bro, bigyan naman natin ng pansin ang mga sakit na dumarapo sa atin ngayong tag-ulan.
Lalo na ang dengue at leptospirosis.
Bagama’t nagagamot ang mga ito, marami pa rin ang namamatay at syempre pa, marami ang nauuwi sa kagutuman at paghihirap.
Lalo na kung iisipin na nakararami sa mga tinatamaan ay mahihirap.
ILANG REKORD
Tingnan natin ang ilang rekord, mga Bro, ukol sa sakit na ito.
Ngayong Agosto, may tinamaan ng dengue na 2,166 sa Zamboanga at may 15 ang kinuha ni Lord sa mga ito.
Iba pa ang mga tinatamaan at namamatay sa ibang mga lalawigan.
Sinusubaybayan pa natin ang ukol sa leptospirosis at may naiuulat nang namatay sa Bacolod City.
Pero noong Oktubre 2013, masama ang nangyari na nagsimula sa buwan ng Enero.
May mahigit sa 131,000 kaso ng dengue at natodas ang 470.
Sa leptospirosis naman, may kasong 1,964 at may kinuha si Lord na 307.
Ganyan katindi ang dengue at leptospirosis.
Kaya huwag magpabaya rito, lalo ngayong tag-ulan na lumalala ang pagkakasakit natin sa mga ito.
HALOS PAREHO
Pag-aralan ninyo, mga Bro, ang mga itinatakbo sa mga ospital na maysakit ng dengue at leptospirosis.
Umaabot sa tatlong linggo ang pagkakaospital ng mga pasyente.
Kung mabubuhay ang mga pasyente, grabe ang laki ng gastos sa loob ng tatlong linggo.
Katamtamang P20-P30 mil ang gastos dito.
Pero para sa mga mahihirap lang ito samantalang inaabot ng daan-daan libong piso hanggang milyon ang sa mga mayayaman.
Paano kung tinamaan ang dalawa, tatlo o buong pamilya?
Puwera pa sa gastos na ito ang mga pamasahe, baon at bayad sa mga nagbabantay.
Kung isa kang obrero, dalawa o tatlong buwang sahod ‘yan.
Kaya naman tiyak na tatakbo ka sa mga usurero at bumbay para humiling ng saklolo.
At diyan ka mababaon sa utang.
P20,000-P40,000 SA PUNERARYA
Patay ka na nga, hindi ka pa patatawarin ng punerarya.
Sa mga lalawigan, pwedeng hindi ka gagamit ng punerarya at pwedeng hindi na basbasan ng pari na nagpapabayad din ng patak ng holy water sa iyong bangkay kung gusto mong magtipid.
Tumawag ka lang kina manang at dadasalan ka ng rosaryo sa loob ng siyam na araw at maaaring kape at kakanin lang ang isusukli mo sa kanila hanggang sa mag-40 days ka.
Pero talaga namang dagdag-gastos ‘pag minalas ka sa ospital.
Magbabayad ka na sa ospital ng P20,000-P30,000 plus mga ekstra gastos sa pag-aasikaso sa pasyente, ganito rin ang sisingilin sa iyo ng punerarya.
Pwera pa ang gastos sa lamay.
Kaya, sa kabuuan, mga Bro, uubos ka ng P40,000 hanggang P80,000.
Kung isa kang obrero na minimum ang sahod, ilang taong pagbabayaran mo sa usurero o Bumbay ang iyong pagkakasakit o kamatayan?
EKSTENSYONG KATAKOT-TAKOT
Napaiiyak na lang tayo sa mga balita at dumarating sa atin na humihiling ng tulong.
Maraming kaso ang hindi mailabas sa ospital ang mga pasyente dahil walang pambayad nang buo, maging sa morge kung minalas siya.
Kapag nailabas naman ang iyong bangkay, marami ang napopospon ang libing dahil hindi makaipon sa tamang oras ang mga biktima para rito.
Kaya katakot-takot na lakad ang ginagawa.
May tumatakbo kina kapitan, mayor, gob, DSWD, PCSO at iba pa.
Sa Kamaynilaan, may dala-dala ang isang kamag-anak na death certificate para ipanghingi ng limos sa mga dyipni driver.
Kung bakit naman hindi pupwedeng maglibing kung walang death certificate na galing sa mga ospital, munisipyo at iba dahil sa kakulangan ng pambayad.
Swerte lang ang mga tinutulungan ng mga may pasaklang patay.
Eh, kung may huli ng mga pulis, patay kang patay ka.
Lalong pospon ng libing ang aabutin mo.
Oh ‘di ba, nakaiiyak ‘yan?
ANO ANG MGA GAGAWIN?
Para maiwasan o mabawasan man lang ang ating mga pagkakasakit o labis na paghihirap sa mga sakit na ito, magandang mag-esep-esep tayo nang mabuti.
Una, huwag tamaring pumunta sa mga barangay health center para malaman natin ang mga sintomas ng mga sakit na ito.
Kapag mayroon tayong mga sintomas, pagtiyagaan nating pumunta sa mga center na ito at magpakonsulta.
Huwag daraanin sa lakas ng loob ang mga ito, lalo na kung mga bata, matatanda, buntis at maysakit ang may sintomas ng mga ito.
Kapag saka ka lang kikilos kung emergency na, patay kang bata ka.
Ikalawa, malaki ang maitutulong ng kaalaman kung paano nakukuha ang mga sakit na ito.
Sabi, mula sa mga lamok ang sa dengue habang mula sa mga ihi ng daga at iba pang hayop ang sa leptospirosis.
Pero paano puksain o iwasan ang mga lamok na nasa mga kapaligiran lang natin at paano labanan ang lepto na talaga namang kumakapit at kumakalat lalo na sa tagbaha?
Magkakalepto ka rin.
Ikatlo, huwag kalimutan ang pakikipagkapwa.
Ang mga kapwa, kapitbahay at iba pa ang katulong natin sa pakikipaglaban sa mga sakit na ito.
Ang kapwa ang magtatakbo sa atin sa ospital, ang mauutangan natin sa oras ng pangangailangan at handang tumulong kahit walang kapalit.

ULTIMATUM/Benny Antiporda



