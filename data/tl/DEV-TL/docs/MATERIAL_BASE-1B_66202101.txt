ISPORT LANG!: Homegrown talents
By Zaldy Perez December 18, 2016 May katwiran si Philippine Sports Commission chairman William ‘Butch’ Ramirez na tumuon na lamang sa paghanap ng mga home grown athletes kesa umasa sa mga banyagang coach o atleta.
Para kay Ramirez, hindi naman siya kontra sa Fil-foreign athletes o imported coach, pero masarap nga naman ang pakiramdaman at ikararangal kung purong Pinoy na atleta ang mananalo ng medalyang ginto sa international competition para sa Pinas.
Para maisagawa ang bagay na ito, mas pagtutuunan ng pansin ng kanyang ahensiya ang National Youth Games, Batang Pinoy Championships, Philippine National Games at pang-rehiyong mga kompetisyon para makahanap ng mga may potensiyal na atleta. Tinutukoy ni Ramirez dito si Rio silver medalist Hidilyn Diaz na nadiskubre sa Mindanao region.
Hindi baga’t ang mga naging coach ni Hidilyn ay pawang purong Pilipino?
Para kay Ramirez, bakit nga naman kukuha pa ng foreign coach kung kaya namang tapatan ng local coach ang programang ilalatag ng banyagang coach.
Sa ngayon, pinapasuweldo ng PSC ang mga foreign coaches nang mula $1,500 to $3,000 (katumbas ng P75,000 to P150, 000 kada buwan).
Sinabi ni Ramirez na sa halip na mapunta sa mga taga-ibang bansa ang ating dolyares, bakit hindi na lamang ibigay sa ating kababayang coaches.
Ayon sa PSC chair, magbibigay siya ng hanggang P100,000 na suweldo sa isang Pilipino coach depende sa performance ng kanyang atleta.
Kaya doon sa ating mga coach na nananahimik at nariyan lang sa mga sulok-sulok, pagkakataon na ninyo ito na lumabas, iwagayway at ipangalandakan ang inyong husay at nalalaman sa paghubog ng isang atleta para sa karangalan ng ating “Inang Bayan”!

Pero, teka, may warning din si Ramirez ‘dun sa mga local national coach na ang mga tinuturuan ay palaging pinupulot sa ‘kangkungan’ na ayusin ang kanilang trabaho dahil delikado na sila.



