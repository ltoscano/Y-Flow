
Pagseguro sa Kalusugan ng mga Bulakenyo, sentro ng administrasyon ni Gob.

Willy

July 07, 2016 Shane F. Velasco

LUNGSOD NG MALOLOS, Hulyo 7 (PIA) -- Naging una sa mga prayoridad ng nakalipas na anim na taon ng pamamahala ni Gobernador Wilhelmino Sy-Alvarado sa Kapitolyo ang pamumuhunan sa kalusugang pangkalahatan ng mga Bulakenyo.

Patunay dito ang apat na bilyong pisong nagugol ng kanyang administrasyon mula 2010 hanggang Hunyo 2016 para sa mga ospital na pinapatakbo ng Pamahalaang Panlalawigan partikular na ang Bulacan Medical Center o BMC at ang limang pandistritong ospital. Kabilang diyan ang San Miguel District Hospital, Baliwag District Hospital, Calumpit District Hospital, Emilio G. Perez Memorial District Hospital sa Hagonoy, Gregorio Del Pilar District Hospital sa Bulakan, at ang Rogaciano Mercado Memorial Hospital sa Sta. Maria. Ayon kay Alvarado, binuksan sa BMC noong Agosto 2011 ang Oncology Unit nito na gumamot sa may 4,493 pasyenteng may sakit na kanser sa pamamagitan ng murang chemotherapy. Nagkaroon din ng Eye Center rito kung saan natulungang maoperahan ang 1,652 Bulakenyong nangangailangan malunasan ang sakit sa kanilang mata. Iba pa rito ang 4,592 mga mahihirap na napagkalooban ng libreng salamin sa mata. Naisaayos din ang Hemodialysis Department na gumamot sa mahigit 34,000 Bulakenyong may sakit sa bato. Bukod dito, inanunsiyo rin ni Alvarado na nakatakdang dumating sa BMC ang karadagang 30 bagong yunit ng mga dialysis machine mula sa Department of Health. Pumasok din sa isang kontrata ang pamahalaang panlalawigan, sa ilalim ng Public-Private Partnership sa MSR Dialysis na isang pribadong kumpanya, upang bumili ng karagdagang 40 bagong dialysis machine para sa BMC. Ibig sabihin, sa pagtatapos ng 2016, magiging 82 ang kabuuang bilang ng mga dialysis machine sa naturang pagamutan. Samantala, natapos na rin ang renobasyon ng gusali ng Department of Obstetrics and Gynecology ng BMC. Pangunahing isinaayos ang pagpapantay ng mga sahig na dating may mga baiting at centralized air conditioned na ang lahat ng wards nito. Kasama ring isinaayos ang Pediatric Intensive Care Unit o ICU na nasa ikatlong palapag at ang Neo-Natal ICU. Kaugnay nito, kasabay ng pagpapabuti ng mga pasilidad, nai-enrol ng Pamahalaang Panlalawigan ang 22,379 na pinakamahihirap na mga Bulakenyo sa Philippine Health Insurance Corporation sa ilalim ng Point-of-Care. Umabot naman sa 5,919 na mga pinakamahihirap na mga Bulakenyo ang napagkalooban ng sari-saring ayuda at tulong gaya ng wheel chair, tungkod, crutches, walkers, at nebulizer. (CLJD/SFV-PIA 3)



