Para kay J, bagong kakilala

ni Marjohara Tucay
Mababaw lang naman talaga ako. Hindi ko gustong nakatatanggap ng mga mamahaling regalo, bulaklak o anumang kaartehan. Sabi ko nga, dalawang bagay lang ang tunay na magpapangiti sa akin: kahit anong klase ng tsokolate at puto calasiao – ‘yung maliliit na putong puti na mabibili sa bangketa.
At oo nga pala, kanin. Nagpustahan kasi kami ng mga kaibigan ko na huwag kumain ng kanin buong linggo. Kaya ganoon na lang ang pananabik ko nang matapos ang linggong iyon at sa wakas, nakakain na ulit ako ng kanin. May halong kilig ang bawat pagnguya.
Ganoon ang pakiramdam kapag nakikita kita. O nakakausap. Mababaw lang, pero masaya. Hindi ito katulad ng nag-aalab na pakiramdam kapag nasa rali ako o kaya’y nagtatalumpati hinggil sa mga isyu sa lipunan. O ‘di kaya’y nagtuturo ng mga manggagawa, o nakikipag-usap sa mga magsasaka. Ibang klase rin namang pakiramdam ‘yun – kasiyahang nakatataas ng moral, kaligayahang nakaaantig ng damdamin.
Mas tama sigurong tawaging kilig ang nararamdaman ko kapag nakikita kita. ‘Yung tipong natitigilan ako sa tuwing magtatama ang ating mga mata, o kaya’y makatatanggap ako ng mensahe mula sa’yo. Alam ko namang wala lang sa’yo ang mga ‘yun, ‘di rin naman ako ang tipo mo, pero masaya lang talaga ang pakiramdam.
Nakakapagod ka na nga e. Lagi na lang kasi kitang iniisip. Sa pagitan ng mga gawain, lumulutang sa kukote ko ang nakangiti mong mukha, at mapapangiti na rin ako. Noong isang araw nga, hindi ko na namalayan na ngiting-ngiti na pala ako habang nakasakay sa MRT. Tiningnan tuloy ako ng masama ng ale sa tapat ko.
Bakit nga ba napakagaan ng pakiramdam ko sa’yo? Sa totoo lang, hindi pa talaga kita kilala. Siguro ay dahil masaya ka lang talagang kausap, at napakabukas mo sa mga bagay. Kung pwede nga lang na hindi na matapos ang mga usapan natin. Pero masaya na rin naman na kahit saglit, kahit papano, nakakasama kita.
Hindi ko alam kung may patutunguhan ba lahat ng kilig na idinudulot mo sa akin. Hindi ko rin kasi mabasa kung anong nasa isip mo. O baka ayaw ko lang talagang basahin. Nakakatakot din kasi. Sabi ng mga kaibigan ko may limang phase daw kasi akong pinagdadaanan sa tuwing may magugustuhan ako – discovery, happy phase, rejection, acceptance, at moving on. At paulit-ulit na nangyayari ‘yun, kaya siguro, takot na rin ako. Nasa happy phase kasi ako ngayon, at kung ako lang, ayoko nang umalis sa phase na ito.
At dahil wala naman akong ibang kayang gawin kundi magsulat, dito ko na lang ipadadaan lahat ng hirit ko sa’yo. Nasubukan ko na kasi lahat ng gimik para magpahayag ng nararamdaman – mula sa pagiging kimi at pakipot hanggang sa harap-harapan at agad-agaran. Ngayon, parang ang gusto ko namang gimik ay parang ‘yung sa anonymous na kuyang nag-iiwan ng rosas sa guard ng Vinzons para sa isa sa mga artist ng Kule.
Kuyang may magandang ngiti, sakaling mabasa mo ito at may kahit kaunti akong pag-asa sa’yo, isang supot lang naman ng puto calasiao ang katapat ko. Iwan mo na lang kay Kuyang Guard sa Vinzons. Mag-aabang ako at aasa. Sana nga, may patunguhan lahat ng kilig na ito.



