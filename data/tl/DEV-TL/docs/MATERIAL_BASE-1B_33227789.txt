Gilas Pilipinas Final 12 By Ramil Cruz June 27, 2016
Pinangalanan na kahapon ang Final 12 na bubuo sa Philippine men’s basketball team o Gilas Pilipinas na sasabak sa nalalapit na Rio Olympics Qualifying Tournament na magaganap sa Pilipinas simula sa Hulyo 5.
Kahapon sa pamamagitan ng TV5, ay pormal na inihayag ni Gilas Pilipinas veteran Jimmy Alapag ang 12 manlalaro.
Unang inihayag ni Alapag ang apat na sina naturalized Filipino Andray Blatche, Jayson Castro, June Mar Fajardo at Gabe Norwood. Sinundan nina Japeth Aguilar, Ranidel de Ocampo, Terrence Romero at Marc Pingris. At panghuli sina Jeff Chan, Ray Parks, Ryan Reyes at Troy Rosario.
Hindi napabilang sa Final 12 si veteran playmaker LA Tenorio at ang tinaguriang ‘The Beast’ na si Calvin Abueva.
Magaang namang tinanggap ng dalawang manlalaro na ‘out’ sila sa koponan.
Kasalukuyang nasa Italy ang Gilas Pilipinas para sa pocket tournament doon bilang bahagi na rin ng paghahanda sa sasabakang kumpetisyon sa susunod na buwan.



