
MAG-INGAT SA CANCER TREATMENT SCAM

Tweet

ISANG tip ang aking natanggap mula sa isang mapagkakatiwalaan nating source hinggil sa isang raket na ginagawa ng isang bagong sindikato na kumikilos dito sa bansa.
Ang sindikatong ito ay binubuo ng ilang tiwaling indibidwal mula sa Tsina na nagpapakilalang eksperto sa panggagamot at pagpapagaling sa mga taong maysakit na kanser.
At dahil dito sa Pilipinas kumikilos ay awtomatik na may kasapakat din siyempre silang mga Pinoy na ang iba pa nga ay lisensiyadong mga manggagamot.
Ang raket ng sindikato ay tumambay sa mga malalaking ospital kung saan ay may mga mayayamang pasyente na maysakit na kanser.
Kapag nakahanap na sila ng target na biktima ay kakausapin nila ito at sa tulong ng mga kontak nilang Pinoy na madalas magbiyahe sa Tsina ay magpapakilala silang mga ekspertong oncologist o cancer treatment specialist mula sa nasabing bansa.
At dahil sa galing ng sales talk ng mga kolokoy na ito na gumagamit pa ng testimonial ng ilang dating pasyenteng gumaling kuno, ay tiyak na makukumbinsi nilang pumunta sa bansa nila ang mga desperadong pasyente para roon magpagamot ng kanilang sakit.
Ang masaklap dito ay gagastos na nga ng milyon-milyon ang mga pasyente subalit pagbalik nila ay hindi naman sila gumaling. Sa halip nagiging mas malala pa ang sitwasyon nila kaysa sa rati at kung minamalas-malas pa ay baka bangkay na silang maiuuwi rito.
Sa madaling salita ay isang maliwanag na panloloko ang ginagawa ng sindikatong ito na balita ko ay nagtayo pa ng isang clinic kuno riyan sa Makati para nga naman mas magmukhang lehitimo ang kanilang gawain.
Hanggang sa ngayon ay wala pa ring gamot sa maraming uri ng kanser at ito naman ang sinasamantala ng sindikatong ito para pagkakitaan pa at bigyan ng maling pag-asa ang mga nagdurusa na ngang mga pasyente.
Kaya naman nananawagan ako kay Health Secretary Enrique Ona at sa pamunuan ng Philippine Medical Association (PMA) at maging sa National Bureau of Investigation at Philippine National Police na imbestigahan ang kabulastugang ito ng nasabing sindikato ng cancer treatment scam.
Hinihintay ng taumbayan ang mabilis ninyong aksyon! Abangan!



