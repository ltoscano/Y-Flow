
Kontraktuwalisasyon, patuloy sa mga kawani ng gobyerno by Darius Galang

Sabi ng mga manggagawa sa gobyerno, marami namang nagawa si Duterte sa unang 100 araw niya, lalo na sa usapang pangkapayapaan. Pero sa mga manggagawa, wala pa umanong natutupad na pangako.

Kasama sa plataporma ni Pangulong Duterte noong kanyang kampanya ang pagtatapos sa praktika ng end of contract o endo, o kontraktuwalisasyon, at marami pang suliranin na kinakaharap ng mga manggagawang Pilipino. Pero makalipas ang 100 araw ng kanyang panunungkulan, hindi pa rin natutugunan ang hiling ng mga manggagawa. Hinihintay pa rin ng mga kawani ng gobyerno ang pangakong pagbabago hanggang sa ngayon.

“Sa nakaraang 100 araw, wala pa kaming nakikitang pagkakaiba sa nagdaang administrasyon at sa administrasyong Duterte,” saad ni Santiago Dasmarinas, unang bise-presidente ng Confederation for Unity, Recognition and Advancement of Government Employees.

“Bagamat may binitiwan na siyang mga salita, hindi pa rin naisasakatuparan (ang mga pangako niya). Ang panawagan nami’y siya pa ring panawagan noong nakaraan pang administrasyon na ipatupad na ang national minimum wage sa pampubliko at pribadong sektor. Panawagan rin namin na itigil na ang kontraktuwalisasyon, at iyong iba’t ibang anyo ng kontraktuwal na manggagawa ay gawin nang regular,” ani Dasmarinas.

Ngunit patuloy pa rin ang atake sa mga manggagawa. Nito lamang Oktubre 11, naglabas ng memorandum ang Department of Agriculture na nagsasaad ng pagbabawas ng 50 porsiyento ng job order employees epektibo noong Oktubre 1.

“Malinaw na tanggalan pa rin ito,” ani Dasmarinas. Paliwanag pa niya, nagpapakita lang ito na wala pa ring kaseguruhan sa trabaho maging sa hanay ng mga kawani ng gobyerno.

Mangyayaring tanggalan sa ilang ahensiya ng gobyerno, at tinututulan ito siyempre ng Courage. Darius Galang Dagdag pa ni Manuel Baclagon, tagapangulo ng Social Workers Employees Association of the Philippines-Department of Social Welfare and Development, hindi sang-ayon ang memorandum sa order ni Duterte na itigil ang kontraktuwalisasyon at pagreregularisa ng mga kontraktuwal.

Sa kanilang datos, sinabi ni Baclagon na isa sa tatlong kawani ng gobyerno ay nakakategorisa bilang kasuwal, kontraktuwal, o job order o contract of service na manggagawa. Aniya, bumibilang ito sa mahigit kalahating milyong manggagawa.

“Marami naman nang nagawa ang administrasyong Duterte lalo na sa usapang pangkapayapaan,” ani Baclagon. “Pero pansin pa rin namin ng mga kawani ng pamahalaan na wala pa ring nangyayari sa aming Collective Negotiating Agreement sa departamento.” Dagdag pa niya na may mga balak pang “re-engineering” na magrersulta ng dagdag pang kawalan ng trabaho. Binanggit ni Baclagon na mayroong plano “to rightsize the bureaucracy” na ayon kay Budget Sec. Benjamin Diokno ay mangangahulugn ng retrenchment ng mga kawani ng gobyerno.

Nitong Oktubre 19, tumungo sa tarangkahan ng Batasan Pambansa ang mga kawani ng gobyerno, kasama ang mga manggagawa ng DSWD, ng National Food Authority, ng MMDA, at iba pang sangay ng gobyerno, maging mga kawani ng siyensiya at teknolohiya.

Patuloy ang panawagan nila sa makabuluhang dagdag-sahod, sa kaseguruhan ng trabaho, at pagtigil sa kontraktuwalisasyon, hindi lamang sa kanilang hanay, kundi maging pati sa pribadong sektor.



