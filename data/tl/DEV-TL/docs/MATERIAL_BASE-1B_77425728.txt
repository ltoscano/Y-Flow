Maging armado ng impormasyon sa kampanya kontra iligal na droga
January 21, 2017 Sa patuloy na kampanya kontra iligal na droga, hindi maitatangging unti-unti nang napagtatagumpayan ang labang ito ng gobyernong Duterte.
Bagama’t aminado ang pamahalaan partikular ang Philippine National Police (PNP) marami pang dapat na linisin ay ramdam na ang tagumpay sa giyera kontra illegal drugs.
Kaya nga lamang sa kabila ng naaninag na tagumpay sa kampanya sa illegal drugs ay nakakalungkot na may sumasabay na puwersa na sumisira sa magandang layuning ito ng PNP na walisin ang mga sangkot sa iligal na droga. Ito ay dahil sa pagkakasangkot ng ilang opisyal at tauhan ng PNP sa pagdukot at pagpatay sa negosyanteng Koreano na hinuli gamit ang kampanyang “Oplan Tokhang”.
Malinaw sa impormasyong naglalabasan na ginamit ng grupong sangkot sa krimen ang kampanya sa iligal na droga ng pamahalaan para kumita dahil malaking pera ang umano’y kanilang hiningi sa kampo ng negosyante kapalit ng kalayaan nito pero kalaunan ay nadiskubreng wala nang buhay.
Ang mga ganitong kaganapan ay nakakaalarma kaya mahalagang maging alerto ang publiko sa mga sindikato o tiwaling pulis na ginagamit ang Oplan Tokhang o Oplan Taphang ng PNP sa kanilang iligal na gawain.
Kaya mahalagang maging armado tayo ng kaalaman hinggil sa tamang proseso ng kampanyang ito ng pamahalaan upang hindi abutin ang sinapit ng negosyante.
Bilang bahagi ng proseso ay ang pormal na imbitasyon sa isang indibidwal, lalo na kung may reklamo sa pamamagitan ng sulat.
Hindi rin maaaring ipilit ng pulis ang pag-imbita dahil may karapatan ang naimbitahan na tumanggi at kumuha ng abogadong magdedepensa.



