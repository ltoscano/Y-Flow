ISPORT LANG!: Vargas sinimangutan ng fans By Zaldy Perez August 7, 2016 Ibaeiba ang reaksiyon ng boxing fans sa balitang si Jesse Vargas ang napili para sa comeback fight ni senator Manny Pacquiao sa Nov. 5 ngayong taon.
May mga nagsasabi na nakakabagot (boring) ang laban. Mas gusto daw nila si Terence Crawford o si Danny Garcia o si Adriene Broner.
‘Yung iba ang sabi pinili si Vargas para hindi mahirapan ang nagkaka-edad nang si Pacquiao, na sa Disyembre 17 ay mag-38 anyos na. Pero teka muna. Hindi baga’t si Vargas ang kasalukuyang WBO welterweight champion.
Impresibo rin ang kanyang title defense kay Sadam Ali via 9th round stoppage.
Hindi rin biro ang kredensiyal ni Vargas dahil dati siyang WBA at IBO superlighweight champion.
Ang matindi pa nito kung natatandaan pa ninyo ay muntik na niyang madale si Timothy Bradley sa 12th round ng kanilang bakbakan noong June 2015.
Edad 27 pa lamang si Vargas at ang height nito ay 5-11 na para daw si Antonio Margarito na giniba noon ni Pacquiao. Kaya lang mas mabilis si Vargas at deadlier ito kumpara kay Margarito.
Kaya doon sa mga fans na sumimangot dahil ayaw nila kay Vargas na kalaban ni Pacquiao, maghintay lang kayo dahil baka pagkatapos nito ay si Floyd Mayweather Jr. na ang susunod niyang kalaban.



