Tsamp na ang Ginebra?
By Al S. Mendoza October 19, 2016 Para sa Barangay Ginebra, ngayon na ang araw na dapat ay maitakbo nito ang korona.
Kung hindi, delikado ang Gin Kings sa Game 7.
Magpapakamatay ngayon ang Meralco para maitabla sa 3-3 ang serye para sa PBA Governors’ Cup. Iyan ang kailangang solusyunan ng Ginebra: Ang patay-kung-patay na asta ng Bolts.
Ang mga dapat gawin ng Ginebra?
Kapag takbuhan ang gusto ng Meralco, dapat sawatahin ito.

Slowbreak at hindi fastbreak ang isagot.
Kapag kaldagan sa gitna ang isusulong ng Meralco, iwas ang Ginebra. Matinding magbox-out si Bolt Cliff Hodge.
Merong tira sa tres sina Hodge at Reynel Hugnatan. Idagdag pa si Jimmy Alapag, ang bagong hari ng three-point shot.
Para sa Meralco, dapat bawas sa kakareklamo sa reperi sina coach Norman Black at mga alalay nito. Nakakasira ng focus.
Posasan nila si Gin LA Tenorio, na hindi lang hanep pumasa kundi sumusiyut pa. Hindi lang dos kundi tres pa.

At idagdag pa si Sol Mercado, ang pinakabagong tirador sa arko ng Ginebra.

Ang matindi, nakukulya niya si Meralco import Allen Durham.
Magaling si Bolt Chris Newsome. Pero may tendensi itong sumalaksak nang wala sa lugar.
Wala halos maitapat ang Meralco kay 6’9” Japeth Aguilar. Dahil diyan, malamang si Japeth ang kakandado sa tagumpay ngayon ng Ginebra.
Pero si Tenorio pa rin ang may hawak ng susi ng panalo.



