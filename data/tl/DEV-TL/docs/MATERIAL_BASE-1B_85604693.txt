
PLASTIC SURGERY

MAGUGULAT siguro ang marami kung malaman na ang isa sa mga panghakot ng mga turista papunta sa China ay ang “beauty industry” nila roon, partikular ang plastic surgery.
Nahuhumaling ang mga Chinese sa pagpapaganda at dahil nagkakaroon na sila ngayon ng extra “money to spend” dahil sa paglago ng kanilang ekonomiya mula nang nagbukas ng pinto ang bansa para sa mundo ay nagiging positibo ang angat ng “beauty industry” nila.
At nagiging pang comeon pa ito para pumunta ang mga turista sa China.
Pero ayon sa report sa pahayagang China Daily, mas marami ang mga Chinese national na sumasadya pa sa katabing bansa na South Korea para sa mga katulad na beauty service.
So, kung marami ang turista na pumupunta sa China para magpaganda, mas marami ang mga Chinese na pumupunta sa South Korea para raw sa mas advanced na teknolohiya ng beauty enhancement surgery.
Ang pinupunto natin dito ay ang sari-saring paraan ng paghatak ng mga turista.
Kung may teknolohiya ang China at South Korea para sa mga beauty enhancement at ginagamit nila ito na panghikayat sa mga turista para pumunta sa kanilang bansa, ano ang meron tayo?
Sikat din naman ang ating mga beauty enhancement guru tulad ni Vicky Belo at mag-asawang Calayan halimbawa.
May mga kaibigan ako na tuwing uuwi sa Pilipinas galing sa ibang bansa, kasama lagi sa itinerary nila ang pagdalaw sa Belo at Calayan clinics.
Mas mura raw kasi rito sa Pilipinas at iba pa rin daw ang “alagang Pinoy.”
Speaking of “alaga”, hindi nga ba at dito tayo kilala sa buong mundo – sa ating pagiging mapagmahal sa mga taong ating inaalagaan, mapa-domestic helpers or medical practitioners.
May kakaibang brand ng pag-kalinga at pag-aruga ang mga Pinoy.
Kaya tulad sana ng China at South Korea ay pakinabangan natin ang ating mga skill at talent para sa pag-angat ng Turismo sa bansa.
Kung masyado mang kontrobersyal para sa atin ang plastic surgery ay marami pang iba na pwede natin itulak at isulong, kung may suporta lang ng gobyerno para naman makatulong sa Turismo at makapag-ambag sa pag-angat ng ekonomiya ng bansa.



