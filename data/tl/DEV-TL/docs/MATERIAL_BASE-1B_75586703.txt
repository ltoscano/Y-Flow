Gintong alay

AMBETHABOL Ni Maribeth Repizo-Meraña (Pilipino Star Ngayon) | Updated July 2, 2015 - 12:00am

Natatandaan pa ba ninyo ang Gintong Alay?
Sa mga kaedad ko maliwanag pa sa sikat ng araw ang alaala ng Gintong Alay. Ito ang panahon na ang Pilipinas ay namamayagpag sa Asya sa larangan ng sports.
Sa panahong ito sumikat ang tulad nina Lydia de Vega, Elma Muros, Paeng Nepomuceno at marami pang iba na nagbigay ng karangalan sa bansa.
Simple lang ang taktika noon sa Gintong Alay. Pagyamanin ang mga sports kung saan may potensyal ang bansa at tumuklas nang tumuklas ng mga atleta na maaaring makapagbigay ng medalya sa bansa sa mga internasyunal na kompetisyon.
Pero matagal nang panahon iyon. Matagal nang nagretiro ang mga atleta na sumikat dahil sa Gintong Alay. Matagal na ring lumayo ang Pilipinas sa prinsipyo ng Gintong Alay sa simpleng kadahilanan. Ito ay bunga ng inedeya noong panahon ni dating pangulong Ferdinand Marcos.
Hindi kasi nakita ang kagandahan ng prinsipyo ng Gintong Alay. Ang tanging nakita lamang ay kung sino ang nag-isip o nagpasimuno nito. Ang Gintong Alay ay isang programa noon na binangkuhan ng gobyerno. Namuhunan at pinagtuunan ng pansin ang programa upang ito ay magtagumpay.

Pero ngayon ang Philippine sports ay umaasa lamang sa ‘ambon’ na nagmumula sa pribadong sector. Nagsilbing anino lamang ang gobyerno at ang nangunguna na bumabaston ay ang mga malalaking kompanya na may pansarili at kanya-kanyang mga interes na komersyal.
Hindi naman masama na tumulong ang pribadong sector. Pero ang bulto dapat ng responsibilidad ay nasa gobyerno. Sa ngayon ay kakarampot lamang ang pondo ng gobyerno sa sports. Hindi nga kayang magpatayo ng isang world class facility na maaaring maipagmalaki sa ibang mga bansa.
Maging ang turnover ng mga atleta ay hindi rin maayos kaya’t matagal bago makakita ng mga potensyal na atleta. Ang resulta nang lahat ng ito--ang patuloy na pagbaba ng Pilipinas sa larangan ng sports.



