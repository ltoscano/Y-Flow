Konseho ng Maynila nagkakagulo sa P14-Bilyong budget?

Posted by: Jerry Yap
on January 24, 2017
in Opinion

MAY kasabihan ang mga tuso at tiwaling lider, para madaling mapamunuan ang isang grupo kailangan ang divide and rule tactics.
Pero sana naman ay hindi ganito ang rason ng asuntong inihain ni Manila Vice Mayor Maria Shiela “Honey” Lacuna-Pangan laban sa grupo ni majority floor leader Councilor Casimiro Sison kasama ang 17 konsehal ng Maynila.
Naghain ng petisyon si VM Honey para pigilan ang implementasyon ng P14-billion city budget para sa 2017 matapos matuklasan na binawasan ang budget ng kanyang tanggapan.

Pero hindi pinaboran ni Judge Armando Yanga ng Manila Regional Trial Court Branch 173 ang petisyon para sa temporary restraining order (TRO) dahil lack of merit umano.

Ayon kay Lacuna mayroong “unauthorized moves” na ginagawa ang ‘ilang tao’ partikular ang committee on appropriations.
Ang budget umano ng ibang departments kabilang ang Office of the Vice Mayor, City Administrator’s Office at ang Sanggunian, ay hindi naisalang sa pagdinig, ayon sa bise alkalde.

Kaya naman nagulat siya nang makita niyang ang kanyang tanggapan ay ‘tinabasan’ ng P360 million na nakalaan sa job orders, contractual employees, office supplies at donations.
Aba, kaya pala pumiyok ‘e natapyasan pala ang kanyang budget!?
Malaking gulo nga ‘yan!
Sabi nga ng matatanda, huwag pakikialaman ang kusina ng may kusina kung ayaw ninyong magkagulo.
Isa pa, hindi ba’t si VM Lacuna-Pangan ang presiding officer ng council?!
Ano ang naging dahilan at parang sinuwag si VM Honey ng kanyang mga konsuhol ‘este’ konsehal?!
Talagang bang pagdating sa usapin ng kuwarta ‘e may nagkakabati at may nag-aaway?
Mukhang nakaaamoy tayo nang malansa at maagang pamomolitika sa Konseho ng Maynila.
Kanino mapupunta ang tinapyas na budget ni VM Honey? Sa majority floor leader?! Sino kaya ang nag-utos na tapyasan?

Anyway, sana ma-realize ng Konseho na habang nagkakagulo sila, mayroong mga tao o grupo na natutuwa.
Ano ang silbi ng isang nagkakagulong Konseho? Wala.
Baka ‘yan pa ang maging mitsa ng pagkatalo nila sa susunod na eleksiyon dahil wala silang ginawa kundi magbangayan sa kaban ng Maynila kaysa magserbisyo sa mamamayan.
Pakiusap lang sa Konseho ng Maynila, huwag kayong maging uto-uto!



