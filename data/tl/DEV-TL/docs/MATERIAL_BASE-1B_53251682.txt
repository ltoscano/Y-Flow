Mga guro ng Batangas, nagsanay sa kaalaman laban sa climate change

June 05, 2016

LUNGSOD NG BATANGAS, Hunyo 5 (PIA) - Sumailalim ng pagsasanay ang mga guro sa Green House gas inventory at energy audit training bilang bahagi ng pagkilos ng Batangas City na mabawasan ang carbon emission na siyang nagdudulot ng climate change. Ang nasabing pagsasanay nitong May 26-27 ay itinaguyod ng City Environment and Natural Resources Office sa pakikipagtulungan ng Department of Education at United States Agency for International Development (USAID) Building Low Emission Alternatives to Develop Economic Resilience and Sustainability Project(B-LEADERS). Kasama sa mga lumahok sa green house gas inventory ang 82 public elementary at 18 public high schools habang may 10 napiling elementary at high schools kasama ang mga kinatawan ng business sector ang lumahok sa energy audit training kasama ang humigit kumulang sa 90 Youth for Environment in School Organizations o YESO teachers. Sa kanyang welcome remarks, sinabi ni Oliver Gonzales, City ENRO at president of the Philippine League of Local Environment and Natural Resources Officers (PLLENRO) na ang pagpupursige ng City Government na maturuan ang mga guro sa larangang ito ay isang pamamaraan na makalahok ang academic sector sa pagbabalangkas ng environmental policies at low emission development strategies(LEDS) ng lungsod. Ayon kay Diwata Paredes, Communication and Outreach Specialist ng USAID B-LEADERS Project, sa pamamagitan ng pagsasanay ay matututunan ng mga participants ang paraan ng pagcompute ng consumption ng kuryente. Naniniwala sila na malaki ang maitutulong ng mga guro sa pagpapalaganap ng awareness o kaalaman hinggil sa climate change at GHG inventory sa kanilang mga mag-aaral. “This is the first time na may public elementary at high school na involved sa energy audit at GHG inventory na may Dep Ed memo. Ito yung unique sa lahat ng ginawa namin unlike sa ibang lugar na voluntary,“ ayon kay Paredes. Nagsilbing resource speakers sina USAID B-LEADERS’ consultants Marina Mallare na nagbigay ng overview sa GHG accounting at si Jeanette Laurente, na tumalakay sa climate change at sa institutionalization ng GHG Inventory. Pagkatapos ng training, ang CENRO ay magmo monitor ng completion ng GHG Inventory report at magsasagawa ng stakeholder consultations kaugnay ng pagpapatupad ng mga inisyatibo para sa energy efficiency pagkatapos ng pagsasagawa ng energy audit sa iba’t ibang paaralan at business establishments Noong Abril, nakipagtuwang din ang pamahalaang lungsod sa Metro Batangas Business Club (MBBC) at USAID B-LEADERS sa paglulunsad ng IMPACT (Initiate, Mitigate, Participate, Adapt, Clean and Transform), a public-private partnership ng siyang magko conceptualize at magpapatupad ng iba;t ibang proyekto na naglalayong mapalawak ang kaalaman ng mga mamamayan sa climate change issues at ang localization ng LEDS. Taong 2012 noong matukoy ang Batangas City bilang isa sa tatlong pilot cities ng USAID Climate Change and Clean Energy (CEnergy) Project para sa Greenhouse Gas (GhG) Inventory and Accounting kasama ang lungsod ng Iloilo at Cagayan de Oro. Ipinabatid din ni Paredes na sa ika-15 ng Hunyo ay bibisita sa lungsod si Gerry Bison, USAID Senior Official mula sa Washington upang magsagawa ng assessment. (MCA/Ronna Endaya Contreras-PIO Batangas City/PIA Batangas)



