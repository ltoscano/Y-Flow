DUDA SA DOTC

ISANG BILYONG PISO halos ang nawala sa Pilipinas sa kontrobersiyal na desisyon ng Dept. of Transportation & Communications na idiskuwalipika ang isang bidder sa Automated Fare Collection System (AFCS) project para sa Metro-Rail Transit (MRT) at Light Rail Transit (LRT).
Ito Ang Totoo: pati embahada ng bansang Turkey ay may negatibong reaksiyon dahil sa kontrobersiyal na “pag-disqualify” sa E-Trans Solutions na partner ng Kentkart na kompanyang Turkish.
Sumbong ng kababayan nating taga E-Trans Solutions, mahigit P800M ang taas na ibibigay nila sa pamahalaan kumpara sa alok ng nanalong bidder na AF Consortium at pumangalawang SM Consortium, na halos magkapareho at tila nag-usap sa kani-kanilang “bid.”
Ang lalong nakadududa ay ang pag-”disqualify” ng DOTC sa E-Trans Solutions dahil sa umano’y bagay na “technical” kaya hindi na nito inalam ang kakayahan at kung magkano ang alok nito para sa kaban ng bayan.
Hindi kaya pati DOTC ay kasama sa “usapan,” kung meron man?
Hindi natin masisi kung may pagdududa si Turkish Embassy Commercial Counsellor Cezmi Besogul, na sumulat pa kay DOTC Sec. Joseph Abaya, bilang protesta at humihiling ng patas na pag-trato sa E-Trans Solutions na partner ng Kentkart na respetadong kompanya sa Turkey.
Dapat busisiin ang “bid” ng E-Trans Solutions para maikumpara sa “bid” ng nanalong kompanya at makita ng madla kung ano ang mas bentahe para sa gobyerno at mamamayang Filipino. Ito Ang Totoo!



