Iginuhit na Kamalayan

Marvin Joseph E. Ang
Kilala siya sa palayaw na “Pipoy” sa kaniyang pamilya, kaibigan, at kasamahan sa komunidad. Tulad ng ibang bata, simple lang din ang nagpapasaya sa kaniya—paglalaro ng patintero, pag-aaral, at pagtulong sa mga magulang sa mga gawaing bukid.
Kasalukuyang nag-aaral si Pipoy sa Alternative Learning Center for Agricultural and Livelihood Development (ALCADEV). Itinayo ang paaralang ito ng mga katutubo para sa edukasyon ng kanilang mga kabataan, lalo pa’t hindi abot ang pampublikong edukasyon ng pamahalaan sa kanilang komunidad. Partikular na tuon sa kanilang kurikulum ang agrikultura dahil ito ang pangunahing ikinabubuhay ng mga katutubong pamayanan sa kanayunan. Para sa kanila, “ang lupa ay buhay.”
Gumigising si Pipoy ng ika-4 ng umaga para maghandang pumasok. Pagsapit ng ika-5 ng umaga, kasama ng mga kaklase niya, tutungo na siya sa bukirin para sa kanilang asignaturang agrikultura. Dalawang oras silang tuturuan ng kanilang guro tungkol sa pagtatanim, pag-aani, at iba pang mga gawaing may kinalaman sa agrikultura. Ika-7 at kalahati ng umaga, didiretso na sila sa kanilang paaralan upang mag-aral tungkol sa History, Values Education, at Technology and Home Economics.
Hilig niya rin ang pagguhit. Agad niyang iginuguhit ang kung anumang imaheng mangati sa utak niya—mga ibong lumilipad sa himpapawid, ang sinag ng araw na lumalagos sa siwang ng mga sanga’t halaman, ang kanilang bukirin sa panahon ng kanilang anihan—anuman basta’t kaaya-aya sa mata. Pagmamalaki pa niya, nakapaskil sa dingding ng kanilang klasrum ang ilan sa kaniyang mga likhang-sining.
Ngunit nag-iba ang lahat nang biglang nanghimasok ang mga militar sa kanilang komunidad. Sa pamamagitan ng Oplan Bayanihan ni dating Pangulong Benigno Aquino III na naglalayong dakpin ang mga rebelde sa kanayunan, tumaas ang antas ng mga pagpatay, pandarakip, at pagpapalayas sa mga katutubong mamamayan sa kanilang lupang ninuno.
Parang kahapon lang kung gunitain ni Pipoy ang pangyayaring mahigit isang taon na ang nakalipas—kung paano pinatay ang kanilang mga lider sa komunidad na sina Dionel Campos at Datu Bello Sinzo sa mismo sa kanilang harapan. Natagpuan ding patay si Emerito Samarca, ang Executive Director ng ALCADEV, sa loob ng Faculty room. Nakagapos ang kamay nito, may tagos ng bala sa ulo at may bakas ng pambubugbog.
“Pangarap kong maging organizer ng mga ganito [Lakbayan] para kung may mangahas na namang kunin ang lupa namin, maipagtatanggol ko ang aking mga kasama.” Nakaapekto nang malaki ang mga nangyari sa kamalayan ni Pipoy. Ito rin ang nag-udyok sa kaniya upang patuloy pang gumuhit—madalas niyang kathain sa kanyang pagguhit ang mga taong nakataas ang kamao at ang kanilang namayapang datu bilang protektor ng kanilang komunidad.
Bumabalik na sa dati ang kanilang buhay sa kanilang lugar ngayon—nakabalik na sila sa kanilang lupa at naisasaayos ang kanilang pag-aaral. Unti-unti na rin niyang nararating ang pangarap niyang makapagtapos ng pag-aaral. Ngunit para sa kaniya, hindi rito natatapos ang lahat. Magpapatuloy ang laban para kay Pipoy, “hanggang sa tuluyang mawala ang presensya ng militar, at makabalik na kami sa dati naming pamumuhay.”



