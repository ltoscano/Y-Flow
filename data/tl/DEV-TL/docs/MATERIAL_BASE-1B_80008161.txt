Personal best hahabulin ni Tabal By Ramil Cruz June 21, 2016
Ngayong kumpirmado na ang kanyang paglahok bilang unang babaing marathoner ng bansa na tatakbo sa 31st Olympic Games sa Rio de Janeiro, Brazil sa Aug. 5-21, asinta naman ni Mary Joy Tabal na basagin ang 2-hour, 40-minute barrier.
Ang personal best ni Tabal ay 2:43:31 sa eighth place finish niya sa 42nd Scotiabank Ottawa Marathon 2016 noong May 29 sa Canada, nahigitan ang 2:45 entry standard.
Nagposte si Tabal ng personal best 1:18:44 sa Adachi Goshikizakura Half Marathon noong Abril 3 sa Tokyo. At sa pagpasok na sa prestihiyosong palaro, nakatingala sa bituin ang 26-years-old Cebuana. “Lahat naman ng athletes na magko-compete sa Rio isa lang ang goal eh–to get that medal or mag-podium. Para sa akin, dream big na lang ako and aim high; wala namang mawawala kung ita-try ko,” wika niya.
Suntok sa buwan lang talaga dahil ang pinakamatuling oras sa makasabog-baga’t na 42.195-kilometer race ay 2:19:41 na tinatak nito lang Enero sa Dubai ni Ethiopian Tirfi Tsegaye.



