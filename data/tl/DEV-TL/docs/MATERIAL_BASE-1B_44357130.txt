Medical Mission 2016, isasagawa sa San Jose, OccMin

January 10, 2016 Voltaire N. Dequina

SAN JOSE, Occidental Mindoro, Enero 10 (PIA) -- Nakatakdang isagawa ang isang medical mission sa Enero 22-27 na gaganapin sa San Jose District Hospital (SJDH), barangay San Isidro, bayan ng San Jose. Tatlong medical teams mula sa ibang bansa ang magbibigay ng libreng serbisyo. Ang mga ito ay ang Destination Hope, na hatid ay libreng cleft lip and palate operation sa mga batang may edad na siyam na taong gulang pababa, MedLend Team na titingin sa reproductive health ng mga kababaihan at ang Prosthesis Team na makailang ulit ng bumalik sa lalawigan upang tulungan ang mga naputulan ng kamay at paa na magkaroon ng mga artificial limbs. Ayon kay Jerina Pablo, Administrative Officer ng San Jose District Hospital, ang mga nais maging benificiaries ng medical mission ay dapat bumisita agad sa district hospital upang mabigyan ng inisyal na pagsusuri. (VND/PIA 4B/Occ Min)



