Hating kapatid: Sipat sa kalagayan ng Special Education sa bansa

ni Gloiza Rufina Plamenco

“Ate, kailan ka uuwi?”
Pasigaw at paulit-ulit na tanong ng aking nakababatang kapatid na si Yodney nang mag-usap kami sa telepono nitong nakaraan lang. Higit isang buwan rin ang lumipas bago kami muling nakapag-usap, kaya bilang paglalambing, ilang beses ko rin siyang sinasagot. Nang nagsawa, ibinalik niya ang telepono sa Nanay ko nang hindi nagpapaalam sa akin.
Tuwang-tuwa ang buong pamilya noong ipinanganak si Yodney. Kaiba sa kayumangging kulay namin ni Kuya, namana niya ang maputi at makinis na balat ng Nanay. Sa aming magkakapatid, siya lang ang may malalim na biloy sa magkabilang pisngi. Ngunit sa aming lahat, siya lang ang nahirapang lumaking katulad ng mga ordinaryong bata.
Tatlong taong gulang siya nang magsimulang lumitaw ang mga sintomas: minsa’y bigla na lang siyang nag-aalburoto ng walang dahilan, hindi nakakapagsalita ng maayos, at tila hindi rin nakakaintindi sa mga sinasabi ng nakapaligid sa kanya. Kinalaunan, nalaman naming autistic si Yodney—isang special child ang kapatid ko.
Gayunman, kailanma’y hindi ko naisip na naging pabigat siya sa buhay ko. Totoong malikot pa rin siya sa tuwing may mga bisita sa bahay, ngunit madalas nakababad lang siya sa computer at nanonood ng YouTube videos. Minsan pa nga, mabibigla na lang ako na siya na ang nagliligpit at naghuhugas ng aming kinainan.
Kakalabing-walong taon lang ni Yodney nitong nakaraang Linggo. Sa bawat ngiti niya, napupukaw ang pag-asa ng aming pamilyang maranasan niya rin ang pinagdaraanan ng mga karaniwang tao — ang makapag-aral sa isang paaralan, magkaroon ng mga kaibigan, at makaharap ang lungkot at saya ng buhay.
Unang hakbang
Taong 1999 nang ipinayo ng doktor na pag-aralin si Yodney sa mga pribadong paaralan sa Maynila na nag-aalok ng Special Education (SPED), upang mas mapabuti ang kalagayan niya. Kaya’t noong apat na taong gulang na siya, inilipat siya ng aming mga magulang mula Samar tungong Maynila.
Nahahati ang SPED sa dalawang klase ng mag-aaral: mga mentally gifted; at mga batang may kapansanan kagaya ng mga bulag, pipi, bingi, at may developmental disorder kagaya ng aking kapatid, ayon kay Ma’am Mirla Olores, SPED Division Chief ng Kagawaran ng Edukasyon (DepEd).
Hindi ganoon kadaling makahanap ng paaralang may murang matrikula at maayos na mga pasilidad para sa mga special children sa Pilipinas. Sa katunayan, sa mahigit limang milyong special children sa bansa, mahigit 230,000 lamang ang nakakapag-aral ng SPED, ayon sa tala ng DepEd.
Kwento ng Nanay, nangapa sila sa paghahanap ng mga paaralang malapit sa aming tinitirhan. Sa huli, pumasok si Yodney sa isang pribadong paaralan sa Ortigas na umaabot hanggang P60,000 ang matrikula bawat taon. Hindi kinaya ng pamilya ang mahal na matrikula, kaya’t inilipat si Yodney sa isa pang paaralan sa Mandaluyong. Hindi man singmahal ng nauna, mabigat pa rin sa bulsa ang gastusin.
Noong 2004, kinailangan nang umuwi ng kapatid ko sa Samar.
Pangalawang subok
Sa limang taong pag-aaral ni Yodney sa pribadong paaralan, natuto siyang banggitin ang kanyang pangalan, bumasa, sumulat, humawak ng kutsara’t tinidor, at kinalaunan, bumuo ng mga simpleng pangungusap.
Noong 2010, ipinasok namin siya sa isang pampublikong SPED center sa Samar ng ilang buwan. Nang minsang akong nagbantay kay Yodney, naisip ko ang kalagayan ng ibang mga batang hindi nakapag-aral sa mas maayos na paaralan. Napagtutuunan ba ng pansin ang bawat isa?
Halimbawa, hinahayaan na lang si Yodney ng ilan sa kanyang guro na biglang lumabas ng silid-aralan upang maglaro. Matalino raw ang kapatid ko, tamang nakakasagot kapag tinatanong.
Walang matrikulang binabayaran sa 381 pampublikong SPED centers sa buong bansa, ngunit hindi maikukubli ang kakulangan ng mga ito sa mga gurong tututok at maging kagamitan. Hindi lahat ng SPED center sa bansa ay may mga kagamitan para sa bawat uri ng kapansanan, ani Olores.
Gustuhin mang mapahusay ng SPED Division ng DepEd ang kanilang serbisyo, hirap pa rin sila bunsod ng mga perenyal na suliraning hindi natutugunan ng pamahalaan.
Ayon kay Olares, bagaman itinaaas ng pamahalaan ang badyet ng SPED ngayong taon sa P180 bilyon mula P115 bilyon nitong 2012, nananatili itong kulang upang mapaayos ang bawat pampublikong SPED centers sa buong bansa o kaya makabili ng mga mahahalagang kagamitan tulad ng Braille writer para sa mga bulag.
Sa karanasan, hindi hamak na mas maayos ang pasilidad sa mga pribadong paaralan na may sapat ring mga guro—wari bang tanging mga may salapi lamang ang may pagkakataong mapagaan ang pag-aaral ng mga “espeyal” na mahal sa buhay.
Huling pagpipilian
Bukod sa maliit na badyet at kakulangan ng mga guro at propesyunal, nariyan din ang isyu ng nararapat na pagtututok sa mga special children. Kailangan ang masinsinang pagsasanay sa mga guro ukol sa tamang pagtuturo at pakikitungo sa iba’t ibang kaso ng mga special children, dagdag ni UP Educ SPED Department Head Dr. Edilberto Dizon.
“[Isa sa mga nag-udyok] sa akin na mag-aral ng SPED ay dahil special child ang anak ko…karamihan sa amin ay nag-aaral dahil sa mga mahal namin sa buhay,” ani Kristina*, isang doctoral student ng SPED sa UP College of Education (UP Educ). Ngunit ani Prof. Myra Tantengco ng Educ, ninanais pa rin ng karamihang makapagtrabaho sa ibang bansa kung saan mas malaki ang sahod.
Mula 2005 hanggang 2010, may 2,768 Pilipinong guro ang lumipad patungong Estados Unidos, kung saan in-demand ang mga guro ng SPED, ayon sa National Statistics Coordination Board. Dagdag ni Olores, mabibilang sa mga daliri ang mga therapists ng mga special children na nagtatrabaho para sa public SPED centers sa buong bansa.
Kumpara sa P130,000 kada buwang sahod ng mga guro sa US, kakarampot ang sweldong natatanggap ng mga guro sa bansang nasa mahigit-kumulang P18,000. “Pero hinihimok namin ang aming mga mag-aaral na maglingkod sa mga special children dito sa bansa,” ani Tantengco.
Samantala, planong ilatag ng SPED Department ng UP Educ sa administrasyon ng UP ang pagkakaroon ng edukasyong “inclusive” para sa mga espesyal na mag-aaral sa pamantasan.
“Naniniwala kami na mas mapapagyaman ang pag-aaral ng mga special children sa UP [kung isasama sila] sa mga regular na iskolar ng bayan,” ani Dizon. Matindi ang magiging preparasyon at malaking rekurso ang gugugulin para rito, ani Dizon, ngunit kung pagtutuunan ng pansin ng UP at pamahalaan, isa itong hakbang na mas magbubukas ng edukasyon sa pamantasan para sa lahat.
Bilang pamantasan ng bayan, magsisilbing mabuting ehemplo ang inisyatibang ito ng UP kung maayos na maipatupad na maaaring sundan at tularan ng iba pang mga institusyong pang-edukasyon.
Subalit mauuwi lamang sa pagkabigo ang anumang hangaring mapabuti ang SPED sa bansa kung nananatiling kalunos-lunos ang pangkabuuang kalagayan ng sistemang pang-edukasyon. Sa patuloy at sistematikong pagpapabaya ng pamahalaan sa sektor ng edukasyon, hindi maiiwasang maapektuhan maging ang SPED na madalas isinasandig na lamang sa mga pribadong paaralan.
Kung tutuusin, munting regalo lang sa kaarawan ng kapatid ko ang magsaliksik at sumulat ng artikulo hinggil sa kanyang kalagayan. Hanggang ngayon, umaasa pa rin kaming darating ang araw na mararanasan ni Yodney ang mamuhay ng normal, at mag-aral sa isang mura ngunit dekalidad na paaralan, kung saan maaari niyang makilala ang mga katulad at di niya katulad na kasabay niyang matututo at tutuklas sa mga hiwaga ng buhay.



