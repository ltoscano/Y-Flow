
‘OPLAN WOLVERINE IS MISSION IMPOSSIBLE’

DAPAT maging proud ang sambayanan sa ipinakitang dedikasyon ng mga namatay na 44 elite commando ng PNP-SAF.
Sa kabila ng susuungin na panganib, hindi nila inalintana na sila’y mamamatay dahil ang nanaig ay ang kanilang sinumpaang tungkulin.
“Oplan (Operation-Plan) Wolverine is a mission impossible”, sambit ng isang retired PNP official na nakakwentuhan ng Chokepoint. At kahit na ang well- equipped U.S SEAL forces pa ang nagsagawa ng operasyon, tiyak na magkakaroon ng maraming casualty sa mga ito.
Dahil ang Bgy. Tukanalipao, Mamasapano, Maguindanao kung saan nagtatago si Zulkifli Bin Hir, alyas Marwan ay napakadelikadong lugar.
Ang ‘taguang lugar’ ni Marwan ay napalilibutan ng mga kampo ng Moro Islamic Liberation Front at Bangsamoro Islamic Freedom Fighters.
“Extremely dangerous” kung tawagin niya ang lugar na Bgy. Tukanalipao sa Mamasapano na nilusob ng PNP-SAF forces.
Dito raw nagkakanlong ang mga wanted terrorist na batid ng military, subalit ‘di nila malusob-lusob dahil ang lugar ay napakadelikado.
Batid din ng PNP-SAF na dangerous ang kanilang isasagawang misyon pero ‘di nila inisip ang mangyayari makuha lamang si Marwan.
Nanaig, kumbaga, sa mga lumusob na SAF commando, ayon sa ating nakausap na police official ang makuha dead or alive si Marwan.
Kahit na sila’y nalagasan ng 44 na miyembro, ang operasyon ay itinuturing ng SAF na ‘terror victory’, ‘di lang sa Pilipinas, kundi sa buong mundo.
Sa anomang paraan, sa ngalan ng kapayapaan ng mamamayan, kailangang mawala si Marwan sa mundo, mariing punto ng police official.
International bomb expert terrorist na may $5-million reward, si Marwan ang nasa likod ng Bali bombing na ikinamatay ng mahigit 200 katao.
Nagbuwis ng 44 buhay ang SAF, pero ‘di bale dahil sila’y bayani naman ng lipunan sa buong mundo dahil napatay nila si Marwan.
Sa pagkawala ni Marwan, ligtas ang maraming buhay sa panganib ng kanyang pagiging international terrorist, kwento ng police official.
Sa gitna ng matinding kalungkutan na nararamdaman ngayon ng sambayanan, sana’y magsilbing inspirasyon ang ‘Fallen 44’ sa lahat.
Tayo’y pare-parehong Filipino, give peace a chance. CHOKEPOINT/BONG PADUA



