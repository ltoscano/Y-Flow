
Papel ng kabataan, binigyang-diin sa isinagawang youth forum sa Calapan

April 27, 2016

CALAPAN, Oriental Mindoro, Abr 27 (PIA) â€“ Kamakailan ay ginanap ang isang Youth Forum on Drug Abuse sa lungsod kamakailan lamang. Ipinangaral ng City Health and Sanitation Department na pinangunahan ni Program Manager Dr.

Teresita N. Bolor sa katauhan ni Glenda Mendoza-Raquepo na mahalaga ang dangal ng mga kabataan lalo na ang kababaihan, na dapat ma-enjoy muna nila ang kanilang kabataan. Isa aniya na nagiging dahilan kung bakit ang ilan sa kabataan ay nasasadlak sa kapahamakan ay dala ng kapusukan, maagang pakikipag-relasyon at ang makamundong gawain ang isinasaisip sa halip na pag-aaral.

Binigyang-diin dito na lasapin ng mga kabataan ang buhay kabataan dahil marami pa silang maaring gawin kaysa pumasok sa maagang pag-aasawa. Ayon naman kay PCInsp Russel L. Tuliao ng Calapan City Police Station, ang droga na laganap saan man sa mundo ang kalimitang nabibiktima ay mga kabataan. Aniya, kahirapan at kakulangan ng atensyon ng mga magulang ang nagiging dahilan kung bakit nagugumon sa bisyo ang kabataan at ang pagkawasak ng kinabukasan at katinuan ang kinasasadlakan. Kung ang isang pamilya aniya ay may magandang komunikasyon at napapag-aral ng mga magulang ang anak ay walang imposibleng makamit ng mga ito ang rurok ng tagumpay. Sa mensahe naman ni Mayor Arnan C.

Panaligan, ipinahayag nito ang kahalagahan ng mga kabataan sa kanya. Anuman aniya ang kahilingan ng mga ito na alam niyang makabubuti ay hindi siya mag-aatubiling ibigay sa mga ito lalo na kung pakikinabangan ito ng mga kabataang tulad nila. (CIO/LTC/PIA-Mimaropa/Calapan)



