UTAK NG PAMBOBOMBA SA “LUPANG PANGAKO”

SA magkakasunod na “pambobomba” sa Mindanao nitong nakaraang linggo, umiral na naman ang mapaglarong imahinasyon ng ilan nating kababayan.
May naghihinala na isa sa may pakana nito ay si Napoles o mga kaalyado nito sa gobyerno.
Para nga naman mailayo ng media ang usapin mula sa sampung bilyong pisong eskandalo na kasalukuyang pinagpipiyestahan ng madla.
Sa pera, konek sa pamahalaan at karanasan ng dating military officer na asawa ni Napoles, ang masasabi natin ay . . . pwede!
Kaya lang, baka naman masyado ng “extreme” ang bagay na ito bilang solusyon sa kanilang problema!
May naghihinala rin na maaaring isa itong uri ng destabilisasyon hindi para agawan ng upuan si PNoy gaya sa mga kaguluhan noong panahon ng kanyang nanay, kundi dulutan lang ng walang humpay na pagyanig ang kanyang panunungkulan.
Para kung hindi makaporma para sa 2016 ang manok ng Palasyo na si Mar Roxas ay mamamayagpag ang triumvirate nina Binay, Erap at Enrile!
Hmmm, Enrile? Pwede, kaya lang mukhang may ka halong “paranoia” na yata ang espikulasyon na ito! Hehehe.
Sandali lang parekoy, hindi naman kaya “justification” ito ni Angkol Sam du’n sa nauna nilang warning laban sa terorismo na siyang dahilan ng pagsarado ng marami nilang embahada sa buong mundo?
Pwede, pero ‘yan ay kung may malalim na namang hakbang na niluluto si aydol Barrack Obama at ang kanyang CIA!
May hinala rin na nag-aalburuto na naman si MNLF Chairman Nur Misuari dahil tuluyan siyang mawawalan ng kamandag kung hahayaan niyang maisakatuparan ang “peace agreement” ng gobyerno at ang grupong MILF.
Pwede! Pero, masisikmura ba ni Nur na maraming inosenteng sibilyan ang mamatay at masaktan dahil lamang sa pride o ambisyon sa poder?
Pwede kaya?
Oo nga pala parekoy, hindi ba’t inako na ng Bangsamoro Islamic Freedom Fighter o BIFF ang isa sa naganap na bombahan?
Hmmm, ang hirap lang kasi panghawakan ang mga salita nitong si Ameril Umbra Kato dahil ang takbo ng kanyang utak ay mas malabo pa kesa nilamutak na uhog! Huh!
Sa ngayon parekoy, halos lahat tayo ay pawang espikulasyon lang dahil wala naman tayong alam.
Maliban lang opkurs sa mga impaktong may kagagawan sa serye ng bombahan doon sa “lupang pangako.”
Pero isa lang ang tiyak, may iilang demonyo na makikinabang dito sa kanilang ginawa! Tangna nila!
Sino man kayo, itigil na ninyo ‘yan ha! Baka mapikon pa si PNoy at makaisip na magdeklara ng Martial Law!
D’yan na tayong lahat magkakahetot-hetot!



