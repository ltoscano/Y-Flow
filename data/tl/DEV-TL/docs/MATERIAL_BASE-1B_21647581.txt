
Seminar ng DOST, layuning gabayan ang mga grade school students sa kursong kukunin sa kolehiyo

July 01, 2016 Bhaby P. De Castro

LUNGSOD NG BATANGAS, July 1 (PIA) - Isinagawa ng Department of Science and Technology(DOST) ang career planning seminar on STEM (Science,Technology,Engineering and Mathematics) para gabayan ang mga estudyante sa nararapat na kursong kukunin pagdating sa kolehiyo. Tinalakay sa naturang seminar ang mga kursong maaaring kunin ng mga Grade 10 students upang mapadali ang pagpili ng track sa senior High School at maging ang kursong maaaring kuhanin sa kolehiyo. Ilan sa mga ito ay ang mga karerang konektado sa engineering and industrial sciences, information technology, medical and biological science/food science, science education, chemistry, physics and mathematics, geography and earth science, environmental science at agricultural science. Ayon kay Engr. Alex Sy, vice president ng Philippine Association for the Advancement of Science and Technology (PhilAAST) Division, kinakailangang sunggaban ng mga mag-aaral ang oportunidad kapag nakita nila ito at piliin ang karerang nais nila. “Kapag may oportunidad huwag ninyong pakawalan i-grab nyo kaagad sapagkat kung minsan maaaring hindi mo ito muling matiyempuhan,sundin ninyo ang inyong kalooban sa kung ano ang gusto nyong gawin sa hinaharap,” dagdag pa ni Sy. Sinabi naman ni Dr. Jaime Montoya,executive director Philippine council for Health Research and Development na ang makina ng ekonomiya ay ang siyensya at teknolohiya kaya kailangan ang mga kakayanang mula dito upang maging mahusay sa pagresolba ng problema at paggawa ng tamang desisyon. Aniya, malaking bahagi din ang tamang komunikasyon at personal skills alinsabay ng mga magandang asal tulad ng serbisyo, compassion, empathy, patuloy na pag-aaral at integridad. Ayon naman kay Dr. Corazon Menguito,vice president PhilAAST Division D, ang seminar na tulad nito ay nagbibigay ng oportunidad sa mga kabataan na mamili kung anong karera ang maaaring piliin ng mga ito sa pagdating ng panahon. Binigyang diin pa ni Menguito na may mga scholarships na ipinagkakaloob ang DOST para sa mga kabataang may kakulangang pinansyal upang maipagpatuloy ang kanilang pag-aaral. Sa mensahe naman ni PhilAAST President at incoming DOST Secretary Professor Fortunato dela Pena, sinabi niya na patuloy ang ginagawang paghikayat ng kanilang tanggapan upang mag-aral ang mga kabataan ng mga kursong kaugnay sa STEM. Aniya ang isang bansang umuunlad ay kailangan ang mga taong may expertise sa siyensya at teknolohiya kaya’t dalawang beses sa isang taon ay umiikot sila upang magsagawa ng career planning seminar at mabigyan ng mga alternatibo ang mga kabataan sa kung anong uri ng karera ang kanilang pipiliin sa hinaharap. Pinuri din nito ang Batangas State University bilang isa sa mga state university sa bansa na nakapahusay mag-produce ng mga engineers. Sa kanyang mga prayoridad na plano sa kanyang pag-upo bilang DOST Secretary sinabi nito na may mga programa silang ipatutupad upang ang ilang sector ay lalong mapaunlad. Sa larangan ng kalusugan ay isusulong ng kanilang tanggapan ang pagdevelop ng gamot na mula sa mga halamang herbal at paggawa ng mga gamot na mula sa mga kemikal na galling sa halaman. Sa industriya naman ay ang patuloy na pagpapataas ng pagproseso ng mga produktong mula sa agriculture at marine resources. Sa research and development,inaasahan ang pagtuklas ng bagong material at product design,mapalawak ang paggamit ng output mula sa R and D paa dumami ang mga gagamit ng laboratories tulad ng ahensya ng gobyerno at maging pribadong sector at ang pagtuklas ng magandang teknolohiya na makakatulong sa mga mahihirap na lokal na pamahalaan. Nakalinya din ang pagpapataas ng kapabilidad ng mga institusyon sa rehiyon kaugnay ng R and D,modernisasyon ng mga pasilidad para sa scientific at technological services lalo na sa bahagi ng Visayas at Mindanao at mapabilis ang pagkuha ng advanced learning sa S and T upang mapabilis ang pag-unlad ng Bansa.(MCA/BPD-PIA BATANGAS)



