IDAAN SA SPORTS

NITONG nakaraang mga araw, umaapaw na naman ang damdamin ng mga Pinoy ukol sa basketball. Ang daming nagpunta rito sa Pinas na international basketball superstars at na-impress sila lahat sa ipinakitang affection ng Pinoy fans sa basketball.
Pati ang laban ng UST at La Salle ay naging emosyunal at lahat halos ay nanood. Talaga naman kasing sportsminded ang mga Pinoy. Kaya nga mas tumitibay ang paniniwala ko na malaking bagay ang magkaroon ng tinatawag na sports tourism.
Konsehal pa ako ay sinulong ko na ang Sports Tourism sa QC. Isinulong ko ang mga event tulad ng QC vs. the World Billiard tournament at ang QC Chess Road Show kung saan sa mga tourist spot sa QC ginawa ang mga laban.
Hindi lang basketball ang pwedeng magpasigla ng turismo sa Pinas. Ang boxing ang nangunguna, ang dami na nating superstars sa larangan na ito. Ang bowling, ang
billiards na marami tayong sikat.
Pwede rin tayong mag-spearhead ng water sports at maipakita natin ang kagandahan ng mga beach sa bansa.
Marami pang lugar sa Pilipinas na magagandang destinasyon at marahil ay malaking tulong na ang mga sikat na sportsman natin ang magpasikat, magpakilala at tumulong para sa pag-angat ng turismo sa bansa.
Malaki ang potensyal ng turismo sa Pilipinas lalo kung gagamitin ang mga sikat na atleta na promoters at lalo dahil magaganda ang kwento ng buhay ng ating mga atleta at totoong pwedeng maging inspirasyon kahit kanino.
Sana ay samantalahin ng pamahalaan ang kasikatan ng ilan sa ating sports people para makaenganyo ng maraming interes at maraming atensyon sa Pilipinas.
Kung naipanalo nga noon ni Pacman ng kanyang endorsement ang isang senador sa Amerika, isipin na lang kung ano ang magagawa niyang tulong sa bansa kung magsasalita siya, at mga atleta tulad niya, sa buong mundo tungkol sa kagandahan ng minamahal nating bayang Pilipinas at hikayatin ang ibang lahi na isama ang ating bayan sa mga balak nilang puntahan bilang mga turista.



