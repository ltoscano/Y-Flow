ALAB: Ayo kaayu-ayo
By Al S. Mendoza December 9, 2016 Nabantayan nga si Ben Mbala pero napabayaan namang makahulagpos si Jeron Teng.
Iyan ang suma-tutal sa panalo ng La Salle noong Miyerkules.
Sa 19 points lang ni Teng sa first half, mistulang bali ang gulugod ng Ateneo. Wala na lang ginawa ang Ateneo kundi piliting tapyasin, habulin, ang abanteng 45-35 ng La Salle sa halftime.
Wari’y pinanood lamang ni Mbala ang pamamayagpag ni Teng sa unang 20 minutos ng laro.
Tumarbaho lamang siya sa final half nang nakita niyang nagmenor na si Teng.
Idagdag ang kanyang 9 points sa second half, tumabo si Teng ng 28 points–ang huling 3 niyang puntos ay bahagi ng panapos na 7 points ng La Salle para selyuhan ang panalong 78-72 ng Archers.
Ang 4 points diyan ay mula kay Mbala, na bumasket sa sumasagitsit na assist ni Teng para sa abanteng 75-69 ng La Salle, 1:13 ang nalalabi sa oras.
Dalawa pang charities ni Mbala ang nagpaangat sa La Salle 77-69 bago tuluyang walisin ng Archers ang Eagles sa best-of-three Finals ng UAAP Season 79 basketball championship.
Maalab na tapik kay La Salle coach Aldin Ayo. Dahil alam niyang guwardyado si Mbala, binigyan niya ng lisensiyang bumaril nang bumaril si Teng.

Tsamp sa 2015 NCAA bilang coach ng Letran, si Ayo’y tsamp naman ngayon sa 2016 UAAP. Ayo kaayu-ayo! Hanepski!
Nagmistulang estudyante ni Ayo si Ateneo coach Tab Baldwin.



