Niemer, Petron tatapatan ng RC Cola By Elech Dawa November 12, 2016
Nakatikim ng talo ang Petron sa defending champion Foton, pero title favorite pa rin ang Tri-Activ Spikers dahil sa kanilang super import na si Stephanie Niemer.
Susubukan tapatan ng RC Cola-Army ang tikas ni Niemer at ng Petron sa paghaharap nila mamayang alas-singko ng hapon sa Asics Philippine Superliga Grand Prix sa Malolos Sports and Convention Center.
“She’s simply impressive,” patungkol ni Petron coach Shaq Delos Santos kay hard-hitting former Puerto Rican league campaigner Niemer.
Kinalos ng Tornadoes ang Cignal sa apat na sets noong Huwebes kaya nasa tuktok sila ng team standings hawak ang 5-0 card nasa likuran nila ang Tri-Activ Spikers na may 5-1 baraha.
Naging dominante sa huling dalawang laro ang high-flying na si Niemer kaya naman siya ang paniguradong sasandalan ng Tri-Activ Spikers para makuha ang pang-anim na panalo.
Laban sa Foton, kumana si Niemer ng conference-high 38 points kasama ang 34 kills, tatlong service aces at isang block may sahog pang 13 digs at 10 excellent receptions.
Pagkaraan ng dalawang araw, nagtala si Niemer ng 21 puntos at league-high nine aces para bitbitin ang Tri-Activ Spikers sa 25-22, 25-19, 25-10 panalo laban sa reigning All-Filipino champions F2 Logistics.

“All I can say is that she’s good, (Niemer) and she’s always there when we need her. She was sad when we lost our first match of the conference, but vowed to bounce back. So we were not surprise when she led us to another win over F2 Logistics.” ani Delos Santos.
Maghaharap sa unang laro, (12:30 p.m.) ang F2 Logistics at Cignal habang magkatapat ang Foton at Generika sa alas-tres ng hapon.



