TAGAMASID: Sana lang, sana…
By Jimmy Cantor August 13, 2016
Isang magandang balita ang ginawang pasalubong ni Hidilyn Diaz sa mga sumalubong sa kanya noong Huwebes ng hapon sa airport sa kanyang pagdating mula sa Rio de Janeiro.
Buong akala ng lahat ay tatapusin na niya ang kanyang pagsali sa mga internasyonal na kumpetisyon matapos na makopo ang silver medal noong Linggo.

Pero ang sabi niya, handa siyang ipagpatuloy ang kanyang career at sumali sa 2020 Tokyo Olympic Games.
Pero bago ‘yun, mag-eenjoy muna siya sa kanyang P5 milyon na pabuya at isang house and lot. Balak niyang bilhin ang isang bakanteng lupa katabi ng kanilang bahay sa Zamboanga at magpapatayo ng isang weightlifting center para ma-enganyo ang mga kabataan sa kanilang lugar na subukin ang isport na siyang nagdala sa kanya sa tagumpay.
Kulang ang P5 milyon para sa kanyang balak pero siguradong may mga magagandang loob ang tutulong para matuloy ang kanyang nais mangyari.
Sana lang ay hindi pa sawa si Diaz sa kanyang ginagawang mahirap na training para nga muli siyang makasali sa Tokyo apat na taon mula ngayon.
Natatandaan ko pa ang nangyari noong 1996 nang umuwi na mayroong silver medal si Onyok Velasco mula sa Atlanta Olympics. Naimbita siya sa showbiz at dahil nga may angking talino sa comedy, nabigyan siya ng break.
Ang siste, hindi na bumalik sa boxing si Onyok. Mas nagustuhan ang kalakaran sa showbiz na malayong-malayo sa kalakaran sa boxing kung saan kailangan niyang gumising ng maaga para mag-jogging at mag-training, kung saan kailangan niyang panatilihin ang kanyang timbang, kung saan kailangan niyang magsakripisyo araw-araw.
Hindi naglaon, kinalimutan na ni Onyok ang boxing at mas pinili ang makulay na buhay sa showbiz. Kung baga, nagsawa na sa boxing.

Sayang, dahil noon ay 21 anyos pa lang si Onyok at sana ay hinog na hinog kung sumali siya sa 2000 Sydney Olympics.
Sana ay hindi ganito ang mangyari kay Diaz, na siguradong tatanghaling Athlete of the Year ng Philippine Sportswriters Association.



