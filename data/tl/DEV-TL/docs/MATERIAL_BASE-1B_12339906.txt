Panawagan kay Pangulong Duterte
By Jeany Lacorte November 4, 2016 Naniniwala tayo sa unti-unting tagumpay na inaani ng kampanya kontra iligal na droga ng ating Pangulong Rodrigo Duterte katuwang ang Philippine National Police (PNP) at maging ang Armed Forces of the Philippines (AFP).
Sa katunayan ay buhos talaga ang suporta sa kampanya kontra iligal na droga ng gobyernong Duterte dahil maging ang ilang pribadong sektor at non-government organizations (NGOs) ay nakatukod na rin.
Pero sa kabila ng tagumpay na ito ng pamahalaang Duterte sa kampanya kontra iligal na droga ay natatakpan ang problema sa kriminalidad. Kasabay kasi ng maigting na kampanya kontra iligal na droga ay maraming malalagim na krimeng nangyayari na labis na ikinalulungkot ng ating mga kababayan dahil tila hindi nabibigyang-pansin ng pamahalaan bunsod ng pagtutok sa giyera kontra illegal drugs.
Kagaya na lamang ng isang panawagan sa Facebook ng isang Luz Sarmiento Leonerio na tubong Zambales.
Narito ang kabuuan ng panawagan ng netizens na si Miss Luz.
“Nananawgan po aq sa presidente sna wag lng droga ang tutukan ninyo dhil 2 nangyri n s aming probinsiya ang pinaslang dahil lang sa holdap at isa sa malapit sa aming pamilya ang ginawan ng panghoholdap parang manok lang na pinatay. D lng po cguro sa bayan ng iba at bayan ng Botolan nangyari yan s buong Zambales na.
D lang nman po yan ang laganap s ating bansa. Dahil kahit anong gawin gat di napapatay ang pinakautak di matitigil yan. Lalong lumalaganap na ang panghoholdap kaya pls. lang po kung mahal nu ang taong bayan igala ninyo ang mga mata nu at pagalawin ang mga kapulisan na pangalagaan ang taong bayan. Marming salamat po!!!!!”
Isa lamang ito sa alam kong napakaraming panawagang ating natutunghayan sa social media araw-araw na sana ay mabigyang-pansin ng Pangulo at ng PNP sapagkat kaawa-awa ang mga nagiging biktima ng mga kriminal na nagsasamantala sa pagkaabala ng pamahalaan sa laban sa iligal na droga.



