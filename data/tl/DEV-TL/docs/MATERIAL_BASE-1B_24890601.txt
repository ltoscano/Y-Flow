RMSC ‘di ipagbibili By Ramil Cruz December 16, 2016 Hindi ipagbibili ng City of Manila ang makasaysayang Rizal Memorial Sports Complex, taliwas sa unang napaulat na inihayag ni dating Pangulo at ngayo’y Manila Mayor Joseph Estrada.
Tiniyak ito ng ilang opisyal ng kabisera ng bansa matapos makipagpulong kahapon sa Philippine Sports Commission sa nasabing isyu sa mahigit siyam na ektaryang lupain.
“We’re not selling the lot,” giit ni Jose Alberto Flaminiano ng Manila City Hall kasama si dating PSC Commission on Audit chief at ngayo’y Manila city auditor Mario Lipana na nakipag-meeting kina PSC chairman William Ramirez, Kim Uy na kumatawan kay Executive Secretary Salvador Medialdea at PSC commissioner Fatima Celia Kiram . Hinirit ng dalawang opisyal na hawak ng Lungsod ng Maynila ang titulo at mga dokumento na nagpapatunay sa pagmamay-ari ng lupang kinatitirikan ng RMSC at ang mahigit sa 15 pasilidad nito na track oval, diving, swimming pool, baseball field, gymnastics at PSC administration building.
Pero hinihintay pa ng PSC at City of Manila ang opinyon ng Department of Justice hinggil sa legalidad para sa inaasam na pagbabago sa pasilidad na tinayo nung 1934 para sa hosting ng bansa sa Far Eastern Games, kalauna’y naging Asian Games.
Kinakailangan din ang approval ni Pangulong Rodrigo Duterte para sa paglilipat ng karapatan sa lupain.
“We have facilities in Ultra (PhilSports Complex) pero ang lupa ay pag-aari ng DepEd and we have the Rizal Memorial pero nasa pag-aari naman ng Manila. Mas maganda sana na mayroon tayong isang sports complex na nakatayo mismo at nasa titulo ng gobyerno,” aniya pa patumbok sa Green Zone sa Clark, Pampanga na nais ni Ramirez maging bagong national stadium kapalit ng RMSC.



