EBOLA AGAPAN; PHILIPPINE CONTINGENT, OFW PAUWIIN NA

DAPAT na mabilis na kumilos ang pamahalaan sa pagliligtas ng mga Pinoy sa ebola virus disease sa mga bansang mayroon nito.
Hindi ito dapat na magpatumpik-tumpik o umubos ng mahabang panahon sa pagdedesisyon para maligtas ang nasa 115 Philippine contingent sa United Nations Peacekeeping Force na nakaistasyon sa bansang Liberia.
Kasama dapat sa mga iligtas nito ang may kabuuang 4,200 na overseas Filipino worker na matatagpuan sa nasabing bansa at mga bansang Sierra Leone at Gunia.
Ang mga bansang ito, parekoy, ay sinasalakay ng walang gamot at nakamamatay na ebola at nagdeklara ang mga pamahalaan dito na national emergency na ang kanilang kalagayan sa dami ng namamatay sa kanila.
Dapat tularan ng pamahalaang Pilipinas ang ibang mga bansa na naglikas na ng kani-kanilang mga mamamayan mula sa mga nasabing bansa bago pa mahawaan ang mga ito ng mga may sakit at namamatay.
Sa marami nang pagkakataon, laging late, parekoy, ang pamahalaan sa pagliligtas sa mga OFW sa mga nagaganap na giyera sa ibaâ€™t ibang bansa hanggang sa magkaipit-ipit ang mga ito, kasama na rin ang pamahalaan.
Maituturing na kasingbagsik ng matinding giyera ang ebola na nangangailangan ng sapilitang paglilikas.
Kung hindi mabilis na magdesisyon at kumilos ang pamahalaan, king-ina, nakatatakot isiping saka na lang kikilos ito kung may nahawa at namatay nang OFW.
Gaya ng nangyari makaraang pugutan ng mga taga-Libya ang isang lalaking OFW at reypin naman ang isang Pinay na nars.
Kapag hindi kumilos ang pamahalaan para iuwi at pauwiin ang Philippine contingent at mga OFW at nahawaan ang mga ito, nakatatakot nang pauwiin pa ang mga ito.
Dapat na alalahaning walang anomang kakayahan ang gobyerno na labanan ang ebola.
Baka magkandapeste-peste pa sina Usec. Eric Tayag kung mapasok tayo nito.
Wala rin itong malinaw pang programa kung ano-ano ang mga gagawin nito sakaling napasok na nga tayo ng ebola.
Kaya naman, habang wala pang masamang balita ukol sa mga Pinoy kaugnay ng ebola, dapat nang kumilos ang pamahalaan.
O kumilos na kayo, mga inutil kayo. Pwe! BURDADO/Jun Briones



