HANDA NA ANG LAHAT, SABI NILA

KASADO na [raw] ang lahat ng kailangan na gawin ng ating gobyerno para sa nalalapit na pagbabalik ng mga estudyante sa paaralan.
Handa na ang mga silid, handa na ang mga libro, lamesa at mga upuan ng mga estudyante. Ang sabi naman ng pulisya, handa na rin sila kaya nga magpapakalat daw sila ng mga naka-sibilyan na pulis.
Ito ang isa sa kanilang ginawang kahandaan upang bigyan ng proteksyon ang mga estudyante laban sa mga ogag ng lipunan tulad ng mga holdaper kaya magkukunwaring pasahero ang mga pulis.
Sa Metro Manila naman, hindi syempre magpapahuli ang Metro Manila Development Authority (MMDA) kaya kasado na rin umano ang kanilang mga tauhan upang masiguro ang magaan na daloy ng trapiko.
Dagdag pa ng MMDA, handa na rin ang mga tinatawag na Pumping Station sa buong Kamaynilaan na ginagamit upang makaiwas sa baha ang ating mga kababayan sa pagsapit ng tag-ulan.
Sa madaling salita, kung pagbabasehan ang lahat ng pahayag ng iba’t ibang ahensiya ng gobyerno ay tiyak na magiging maayos ang muling pagbubukas ng mga paaralan sa darating na Hunyo.
Lahat sila handa na. Lahat sila ay may kanya-kanyang pakulo sa publiko bilang tanda ng kanilang kahandaan. Kaya kung magpapauto tayo ay tiyak na masasaktan lamang tayo sa mga pahayag na ito.
Ipupusta ko ang bahay ng kapitbahay kong ogag! Sa muling pagbubukas ng mga paaralan sa buong bansa ay nariyan ang kulang sa mga silid, upuan, lamesa at libro.
Sa muling pagbalik ng mga estudyante sa paaralan lalo na roon sa mga pampublikong paaralan ay tiyak na mayroong mga nawawala ang pangalan listahan o kaya ay natanggal sa listahan dahil nasingitan.
Pagpasok ng buwan ng Hunyo… tiyak na sisikip ang daloy ng trapiko at kapag dumating ang malakas na ulan ay tiyak na lalakad sa baha ang ating mga estudyante lalo na sa Kamaynilaan.
Ilang estudyante naman kaya ang makatitikim ng bangis ng mga ogag ng lipunan tulad ng holdaper, isnatser at iba pang modus? Sasabihin na naman natin niyan… nasaan ang mga pulis?! Nasa ilalim ng tulay, nanunuklay?!
Karkula ko nga ay mas marami pang ginawang kalsada kaysa punuan ang malaking kakulangan sa mga silid-aralan. Mas malaking pondo pa ang ginamit sa almusal ng mga tanggapan ng gobyerno kaysa sa pondo para sa libro, lamesa at upuan. Sa palagay ninyo, taumbayan?



