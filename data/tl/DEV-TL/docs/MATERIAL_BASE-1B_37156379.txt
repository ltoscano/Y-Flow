ISPORT LANG!: Sports prayoridad na
By Zaldy Perez October 16, 2016 Sa ginawang pagdedeklara ni President ‘Digong’ Duterte na ang buwan ng Oktubre ay Volleyball Month, nawala na ang pagdududa ng marami na pakitang-tao lamang ang pagbibigay niya ng pansin sa sports ng bansa.
Nilalaman ito sa nilagdaang Executive Order No. 80 ng presidente nito lamang nakalipas na linggo na naglalayong mapagtuunan ng pansin ang pagdaraos ng 2016 FIVB Women’s Club World Championship dito sa bansa simula sa Oct.18.
Sa nakalipas na dalawang dekada ay dalawang beses pa lamang itong nangyayari. Ang una ay noong 1994 nang tumayong host ang bansa sa FIVB World Grand Prix. Sa nasabing international tournament kalahok ang mga pinakamagagaling na koponan mula sa mga bansang Turkey, Switzerland, Brazil, Italy, Japan at Thailand.
Noong Miyerkules, pinarangalan pa ng House of Representatives sa pangunguna ni Speaker Pantaleon Alvarez ang PSL-Logistics Manila na kakatawan sa Pilipinas.
Sa nakalipas na 2016 Rio Olympics, unang pagkakataon na ang presidente ng Pilipinas ay hinarap ang mga atletang Pilipino na lalahok sa Summer Games.
Sa nasabing okasyon, mismong si Pangulong Digong din ang nagpahayag na tinataasan na niya ang allowance ng mga athletes at coaches .
Nang manalo naman si Hidilyn Diaz ng silver medal, bukod sa P5M incentives mula sa pamahalaan ay dinagdagan pa ito ng pangulo ng P2M .
Inatasan rin niya si PSC chair Butch Ramirez na samahan ang mga Pinoy athletes bilang kinatawan niya sa Rio Olympics.
Ngayon, sa mga aksyong ito ng pangulo na nahaharap sa kaliwa’t kanang batikos dahil sa kanyang kampanya sa illegal drugs sa bansa, dapat ng magpasalamat ang ating mga sports officials at athletes dahil kahit na papaano ay nabibigyan pa rin niya ng pansin ang kapakanan ng Philippine sports.



