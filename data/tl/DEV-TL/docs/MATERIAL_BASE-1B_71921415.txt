Dear K, layuan mo na ako, pls.

ni Jerome Tagaro
Sa muling pagsisimula ng klase, nandiyan na naman ang mga ka-tropa natin tuwing enrolment: mahahabang pila, maalinsangan na panahon, at walang humpay na lakaran. Kasama rin dito ang paghahanap sa klasrum ng mga nakuhang subjects, pakikipagkilala sa mga bagong kaklase, pagkilala at pagtatantiya sa mga bagong propesor.
Pero sa lahat ng mga kaibigan ko, isa lamang ang maituturing kong pinakamatalik. Nakilala ko siya noong pagtuntong ko sa kolehiyo, at hindi na niya ako nilubayan simula noon. Mas mapapadalas pa nga ang bonding namin sa isa’t isa ngayon, lalo na’t may dalawang taon pa akong gugugulin sa UP.
Siya ang klase ng kaibigang mapanghimasok. Kapag kasama ko siya, nalilimutan ko na ang mga dapat ko pang gawin. Siya ang nagdidikta sa magiging takbo ng semestre ko.
Hangga’t maaari nga, inuubos ko ang lahat ng mga allowable absences ko sa bawat isang subject. Ang kaibigan kong ito ang nagtatakda kung kailan at kung saan ako liliban.
Marahil ay kaibigan din siya ng karamihan ng mga mag-aaral sa UP. May iba na itinuturing lamang siyang kakilala o ‘di kaya’y kaklase lamang, at mayroon ding halos kapatid na yata ang turing.
Bakit nga kaya sobrang lakas ng impluwensya ng kaibigan kong ito sa ating mga mag-aaral? Hindi mo rin naman masasabi kung talagang humihirap lang ang mga subject habang tumatagal, o dumarami lamang ang ginagawa, lalo na sa mga may sinasalihang orgs, o talagang nagiging tamad na ang mga taga-UP habang tumatagal sa pamantasan.
Sa ganitong lagay, mahalaga sa ating balikan kung ano nga ba talaga ang dahilan kung bakit tayo nasa pamantasan. Maging personal man ito o idinikta sa atin ng pagkakataon, mahalaga sa atin na isaisip nang muli ito upang hindi tayo maligaw sa landas na tatahakin.
Maaaring nandito ka upang pagdating ng panahon ay makapaglingkod sa bayan, makatulong sa iyong mga magulang, o di kaya’y para lang may magawa ka sa iyong buhay pero kahit anong dahilan pa man ito, hindi dapat ito tumigil sa pag-tulak sa atin na matuto.
Kaibigan ka man ng katamaran sa napakahabang panahon, hindi ibig sabihin nito na patuloy ka nang mahuhulog sa mga patibong sa buhay kolehiyo. Gunitain mong muli ang mga inspirasyon mo. Ngunit sa paglingon mong muli sa mga batayan ng iyong mga kilos, unti-unti mo na ring ilatag ang semento sa landas na iyong tatahakin.
Mahalagang isaisip ang ating mga magulang na nagbabanat ng buto, mabayaran lang ang nagmamahal nating matrikula, ang iyong mga kamag-anak at mga anak na papag-aralin, at ang buwis ng sambayanan na siyang nagpapaaral sa ating lahat.

Lumalayo siya sa akin sa tuwing naiisip ko ang lahat ng ito. Mula ngayon, mas madalas ko na silang aalalahanin, sana lang tuluyan na siyang lumayo sa akin.



