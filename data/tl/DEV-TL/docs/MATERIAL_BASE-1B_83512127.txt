Allergic sa pabango
By George Nava-True II November 22, 2016 Meron akong isasangguni sa inyo tungkol sa aking sinus problem. Madalas naman ako nagpapa-check up. Ini-X-ray pa nga ako at normal naman ang resulta. Bakit kaya ‘di mawala ang sakit ko? Kapag meron akong naamoy na matapang na pabango sunud-sunod ang aking pagbahin. Sana masabi niyo kung ano ang gamot dito. — Name withheld.
Sa tingin ko ang problema mo ay non-allergic rhinitis. Sa ganitong sakit, madalas ang pagbahin at laging barado at tumutulo ang ilong. Maaari rin magka-plema sa lalamunan o postnasal drip. Ang sintomas ng non-allergic rhinitis ay pareho sa allergic rhinitis o hay fever pero walang allergic reaction dito. Madalas itong mangyari sa edad na 20-anyos. Sa non-allerginic rhinitis, hindi rin nangangati ang ilong, mata at lalamunan. Hindi delikado ito pero nakakainis at nakaka-irita. Ang mga sintomas ng non-allergic rhinitis ay paulit-ulit at pwedeng tumagal ng ilang oras o araw. Maraming bagay ang pwedeng magdulot nito. Kasama dito ang ilang amoy o irritants sa hangin tulad ng usok, pabango, kemikal at yosi, pagbabago ng panahon, viral infections tulad ng sipon o trangkaso, stress, hormonal changes dulot ng pagbuntis, menstruation o paggamit ng oral contraceptives, gamot, mainit o maanghang na pagkain, beer at alak.
May mga gamot din na nagdudulot ng non-allergic rhinitis, Halimbawa nito ay nonsteroidal anti-inflammatory drugs tulad ng aspirin at ibuprofen at gamot sa high blood tulad ng beta blockers. Pwede rin ito makuha sa paggamit ng sedatives, antidepressants, o gamot sa erectile dysfunction.
Hindi makikita sa X-rays ang non-allergic rhinitis. Kailangan mo ng allergy skin o blood test para malaman kung meron ka nito. Para maiwasan ito, iwasan mo ang mga bagay na nagdudulot nito. Kung malala ang problema, pwedeng gumamit ng mga sumusunod:
Saline nasal sprays — mabibili ito kahit walang reseta o pwedeng gumawa ng saltwater solution para matanggal ang mga irritants sa ilong, mawala ang bara at mapanipis ang mucus.
Corticosteroid nasal sprays — ang prescription spray na fluticasone o mometasone ay makakatulong. Subalit may mga side effects ito tulad ng indigestion, pagkahilo, sakit ng ulo at pananakit ng katawan.
Antihistamine nasal sprays — walang epekto ang oral antihistamines sa non-allergic rhinitis pero nakakatulong ang prescription antihistamine spray na azelastine at olopatadine hydrochloride. Ang mga side effects nito ay bitter taste sa bibig, sakit ng ulo at pagkapagod.
Anti-drip anticholinergic nasal sprays — ang prescription drug ipratropium ay madalas gamitin sa mga asthma inhalers. Subalit ang nasal spray nito ay maaaring gamitin for non-allergic rhinitis kung ang main problem mo ay runny nose. Side effects include ay bitter taste in the mouth at tuyong ilong.

Oral decongestants — mabibili ang pseudoephedrine-containing drugs at phenylephrine kahit walang reseta. Mababawasan nito ang nasal congestion o pagbara ng ilong. Pero ang kapalit nito sa ibang tao ay high blood pressure, insomnia, walang ganang kumain, palpitations, anxiety at restlessness.
Decongestant nasal sprays — ang active ingredient nito ay oxymetazoline pero huwag gamitin ito ng matagal kasi babara uli ang ilong mo.

Ang side effects nito ay sakit ng ulo, insomnia at nervousness.



