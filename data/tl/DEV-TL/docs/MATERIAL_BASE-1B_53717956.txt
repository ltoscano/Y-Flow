
HINDI NAMAN OVERNIGHT

ANG dami nang nasulat sa AlDub Nation, magdaragdag lang ako nang konti.
Noong una akong manood ng AlDub, tulad ninyo, ang sabi ko sa sarili ko, ibang klase talaga ang kasikatan ng dalawang ito.
Hindi inaasahan, hindi inakala, aksidente, nangyari lang basta.
Pero hindi ako naniniwala na ang lahat ng ito ay sumulpot na lang, mula sa kung saan, na parang walang pinanggalingan, lalo na sa kaso ni Yaya Dub na si Maine Mendoza.
May nabasa akong libro na ang title ay the Outliers.
Ang punto ng nasabing libro ay ang pagdating ng tamang panahon para sa isang bagay.
Sabi ng libro, kailangan daw nag-spend ka ng at least 10,000 hours sa isang bagay na gusto mo bago ka maging eksperto sa bagay na ito.
Halimbawa, sabi ng libro, ang Beatles o si Justin Bieber – ang kwento ay mga overnight sensation daw sila.
Pero ang hindi alam ng marami, maraming taon muna silang nagpakadalubhasa sa kanilang craft bago sila sumikat.
Sa kaso ni Yaya Dub, bata pa si Maine ay nagda-“dubsmash” na siya.
Naisip ko, ano kaya ang comments ng mga magulang ni Maine Mendoza tungkol sa pinaggagawa niya sa Youtube mula pa noon.
Hindi siguro naging madali sa parents ni Yaya Dub na maintindihan kung ano ang klase ng craft na napili nya – ang dubsmash nga – pero tingnan naman natin ngayon ang naabot na n’ya ‘di ba! Pero hindi “overnight” sensation ‘yun.
Ginawa ni Maine Mendoza ang “dubsmash” sa loob ng mahabang panahon.
Ang maaaring naging “overnight” lamang ay ang loveteam nila ni Alden Richards.
Ang punto ko lang naman dito ay ang mensahe para sa kahit na sino na ang pagsikat o pagtatagumpay sa isang napiling larangan ay hindi naman talaga “overnight” lang kundi bunga ng mahabang panahon ng paghahanda at paghihintay sa tamang panahon.
Si Mark Zuckerberg halimbawa, ang founder ng Facebook, mula pa sa batang paslit, ay hinasa na niya ang kanyang kakayahan sa computer at sa pagko-connect ng mga tao.
Nangyari ang kanyang tagumpay noong nasa college na siya, pagkatapos ng mahabang panahon ng pagpapakadalubhasa sa larangang kanyang napili.
o0o
Mag-email ng reaksyon sa ariel.inton@gmail.com o kaya’y mag-text sa 09178295982 o 09235388984. SIBOL/LTFRB COMM. ARIEL ENRILE-INTON



