DTI at LGU OrMin, mas palakasin ang kita ng mga magka-calamansi

May 29, 2016

CALAPAN, Oriental Mindoro, Mayo 29 (PIA) – Mas pinalakas ngayon ang industriya ng pagka-calamansi ng mga negosyante sa lalawigan. Ito ay sa pamamagitan ng mga makabagong teknolohiya na ginagamit sa pagpoproseso, at dahil dito mas napapalaki ang kita ng kalamansi growers. Sa bayan ng Roxas, sa inisyatiba ni 2nd District Representative Reynaldo V. Umali, naipatayo ang gusali nang Oriental Mindoro Calamansi Producers Association (OCPA) na nakabase sa Sitio Ibaba, Barangay San Miguel. Katuwang sa naturang proyekto ang Department of Trade and Industry (DTI) na naglaan ng mga pasilidad na kinabibilangan ng water purification system, chiller, bottler/filling machine, food dyer machine, vertical continuous band seller, chest freezer, at digital weighing scale na nagkakahalaga ng P1.575 milyon. Ayon sa mga residente, dagdag-kita at malaki ang naitutulong sa kanila ng naturang proyekto bilang isa sa pangunahing ikinabubuhay nila. Isa na rito si Aling Marina Gauno. Si Aling Rebeca naman na apat na taon nang nagtatrabaho rito ay nagpasalamat sa aniya’y pagkakataong makapaghanap buhay. Ayon naman kay Mang Arnel Merez, 43 taong gulang, sa proyektong ito ay wala aniyang pinipili. Aniya pa, "lahat ay may pagkakataong makapasok sa livelihood program na ito." Samantala, ipinakita ng mga tagapangasiwa ng OCPA ang ilang mga hakbang sa pagpoproseso ng calamansi concentrate na anila’y may flavoring ng calamansi with honey at guyabano, guyabano concentrate, mangostene, lagundi at iba pa. Ang proyektong ito ng OCPA ay maituturing na palatandaan na ang industriya ng kalamansi sa lalawigan ay mas lalong umuunlad sa tulong ng mga ahensya ng pamahalaan at mga indibidwal na may malasakit sa mga mamamayan. (CPRSD/LTC/PIA-Mimaropa/Calapan)



