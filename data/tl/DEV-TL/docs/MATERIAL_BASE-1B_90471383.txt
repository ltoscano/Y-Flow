
EPEKTO SA EDCA NG ISKAM NG GLOBAL SA SUBIC (3)

NADARAMAY ang United Sates Navy sa maanomalyang kontrata ng Global Terminals & Development, Inc. (Global) at dating pamunuan ng Subic Bay Metropolitan Authority (SBMA).
Ito Ang Totoo: tila nawalan ng otoridad ang SBMA sa tatlong pantalan ng dating Ship Repair Facility ng US Navy dahil sa naturang kontrata na patuloy na umiiral kahit tinutulan ng Deputy Administrator for Legal Affairs at Seaport Department ng SBMA.
Nitong nakaraang linggo ay muntik nang hindi makadaong ang isang US Navy Supply ship dahil ayaw ng Global.
Kasi hindi sila ang kausap ng mga Amerikano para sa mga serbisyong kailangan nito.
May sariling pa-bidding ang US Navy sa mga serbisyo at suplay pero gustong i-monopolyo ang lahat ng Global kapag sa Subic, partikular sa dating SRF compound, ang daong ng mga barko, batay raw sa kontrata nito.
Hindi naman maasahang aayunan ng mga Amerikano ang pagkaganid ng Global dahil bukod sa labag sa malayang pagnenegosyo, may partikular na pangangailangan ito na hindi naman kayang ibigay ng Global at syempre, natural lang na makipagtransaksyon kung saan ang mas bentahe.
Malakas ang loob ng Global dahil sa mga ipinagmamalaking kontak sa Senado tulad ni Sen. Loren Legarda, mga taga-Malacañang at maging si presidential sister Kris Aquino na kamakailan ay bisita sa Segara Hotel na pag-aari ng Global, kasosyo ang pamilya Gordon, na nasa loob din ng SRF compound.
Mukhang ang kasalukuyang SBMA Board ay hindi makaaksyon laban sa maanomalyang kontrata na pinasok ng mga nauna dahil sa takot na sila ang makalog sa puwesto.
Ito Ang Totoo: kung talagang tuwid na daan ang plataporma ng pamahalaan ni Pangulong Noynoy Aquino, ipabubusisi niya ang “pamimigay” ng SBMA sa pribadong kompanya ng napakalaking asset ng gobyerno na naglalagay pa ngayon sa alanganin sa maayos na pagpapatupad ng Enhanced Defense Cooperation Agreement (EDCA) ng Pilipinas at US.
Apektado hindi lamang ang mga negosyo kundi pati ang seguridad at mga teritoryo ng bansa na ninanakaw o sinasakop ng Tsina sa West Philippine Sea kaya marapat lang ang agarang aksyon sa pambubuwaya ng Global.
Ito Ang Totoo!



