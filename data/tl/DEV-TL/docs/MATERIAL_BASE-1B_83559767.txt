
4-A NILINIS NI GEN. ESTIPONA; TMA GROUP ISANG EHEMPLO

KAUGNAY sa sunod-sunod na banat natin sa iligal na sugal sa mga naglipanang pergalan sa Calabarzon, ating napag-alaman na mismong si RD Gen. Benito Estipona ang nag-utos sa Provincial Directors na walisin ang mga pergalan.
Dahil d’yan, napatunayan ng mga PD na pansamantala lang kung mapalulusutan man nila si RD Estipona.
Sa ipinakita nitong dedikasyon sa tungkulin at pagiging sensitibo sa mga ulat ukol sa kanyang AOR, naniniwala tayo na malayo pa ang tatahakin ng opisyal na ito sa larangan ng serbisyo publiko.
Hindi natin ugaling pumuri kung pabalat-bunga rin lang, pero sa ginawa mo, Gen. Estipona sir, hayaan mong ibilang mo ako sa mga mangangarap na isang araw ay ookupa ka sa isa sa mga upuan ng PNP top brass!
Saludo ako sa iyo, sir!
-o0o-
KUNG sa iba ay malaking perwisyo sa komunidad ang hatid ng ilang grupo sa social networking sites dahil nagiging sanhi ito ng bullying, ginagawang labasan ng sama ng loob at pinagmumulan ng sigalot. Sa Masbate naman ay may grupo sa Facebook na nararapat mabigyang pansin sa national o international level.
Dahil, sa aking limitadong kaalaman ay ito ang kauna-unahan sa buong bansa (baka maging sa buong mundo) na ang magkababayang naninirahan sa iba’t ibang dako ng daigdig ay nagkaroon ng ugnayan para sa isang layunin: ang tumulong sa kapwa!
Ang grupong Taga-Milagros Ako (TMA sa Facebook), sa simula ay naging daan sa mga taga-Milagros, Masbate na maghuntahan anomang oras, saang lugar man sila naroroon.
Ramdam natin noong una na nakatitighaw ito sa pangungulila ng mga miyembro ng TMA na nasa malalayong lugar dahil updated sila sa kaganapan sa Milagros, sa Masbate at maging sa buong bansa.
Pero nitong huli ay nagkaroon ng ideya ang TMA na agad sinuportahan ng lubos (ang iba ay pera ang iba’y pagod) ng mga miyembro hanggang sa matagumpay na naisagawa kamakailan lang ang proyektong pamimigay ng maga-ganda at kumpletong gamit pang-eskwela sa mga “anakpawis” ng Milagros na ang “pilot area” ay Nagurang island, Pob. West, Milagros.
Kaagad itong nasundan sa pagbibigay naman ng “wheelchair” kay Ilo Medina, ng Brgy. Bacolod, na nauna nang pinuntahan mismo ng doktor sa kanilang bahay sa pakikipag-ugnayan at pagpupursigi ng TMA members.
Kulang ang espasyong ito sa pagpapasalamat sa TMA, pero ramdam ko na higit sa tinanggap na pagpasasalamat ang nadarama ng bawat miyembro ng TMA: ang ibayong “maka-Diyos na kasiyahan” sa kanilang ginagawa na tunay na serbisyo sa kapwa!
Sa pamamagitan man lang ng espasyong ito ay makaambag nawa ako sa TMA upang lalong mapaalab ang kanilang maka-Diyos at maka-taong layunin na alam ko na marami pang kasunod na gawain sa mga darating na araw.
Sa TMA members, ngayon ninyo pinatunayan na hindi kailangang maging politiko at sumawsaw sa kaban ng bayan para maisagawa ang tinatawag na pablik serbis!
At sa mga tagasubaybay ng ating kolum na Burdado, Masbatenyo man o hindi na nais makiisa sa napakarangal na layuning ito, puntahan po lamang ninyo sa facebook ang grupong . . . Taga Milagros Ako . . .
Saludo po ako sa inyong lahat!!!



