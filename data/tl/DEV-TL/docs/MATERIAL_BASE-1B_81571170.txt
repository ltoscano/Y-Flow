De Lima nanermon kina Dayan at Kerwin By Boyet Jadulco December 6, 2016
Emosyonal na sinermunan ni Senador Leila de Lima ang dati niyang driver at bodyguard na si Ronnie Dayan at ang drug lord na si Kerwin Espinosa nang humarap ito sa imbestigasyon ng Senate committee on public order and dangerous drugs hinggil sa pagkamatay ni Albuera, Leyte Mayor Rolando Espinosa, Sr.
Sinabon ni De Lima ang dati niyang karelasyon na si Dayan dahil sa pagsisinungaling nito sa komite na binigyan daw siya nito ng P8 milyon bilang campaign fund mula kay Kerwin.
“Katulad ng sinasabi ni Senator (Antonio) Trillanes, maaaring ngayon makalusot kayo sa kasinungalingan n’yo. Lahat naman kayo may mga punto, kayo Kerwin and Ronnie may mga sinabi kayong totoo, pero mayroon din kayong mga sinabi na hindi totoo. At sigurado po ako na ‘yung hindi totoo ay ‘yung tungkol sa pagtuturo sa akin na tumanggap ako kay Kerwin, may kinalaman ako kay Kerwin na kilala ko ‘yang si Kerwin, tumawag ako kay Kerwin, lahat po iyon hindi totoo!” mariing pahayag ni De Lima. “I watched the YouTube in full, ilang oras po ako. I’m telling you marami po akong nakikita, maski ‘yung testimony mo noong ni-review ko dito na talagang may mga butas po,” sumbat ni De Lima kay Dayan.
Sa kabila nito, hindi naman nagsagawa ng cross examination ang dating kalihim ng Department of Justice (DOJ) kina Dayan at Espinosa dahil sa kanyang paniniwala na baka baguhin pa ang kanilang testimonya para linisin ang kanyang pangalan.
“Ang sarap po sana i-cross examine kayo eh but I’m avoiding that kasi you know baka may opportunity pa kayo, mga handlers n’yo na ayusin pa rin ‘yung mga testimony n’yo kung makikita sa line of questioning ko na talagang nagsisinungaling kayo,” diin ni De Lima.
“Si Ronnie ganun din. Kayang-kaya ko kayong i-cross examine kayong dalawa, lalabas ang kasinungalingan n’yo,” diin ng senadora.
Kinompronta rin ni De Lima si Chief Insp. Jovie Espenido, chief ng Albuera Police, kung may kumausap sa kanyang tao para magtugma ang kanilang testimonya ni Kerwin na siya ang tumawag sa drug lord para kausapin si Dayan hinggil sa hinihinging campaign fund umano ng senadora.



