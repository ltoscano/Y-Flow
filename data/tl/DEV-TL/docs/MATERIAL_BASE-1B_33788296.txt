Poe at Bongbong, nanguna sa Ilocos Sur

May 10, 2016 BEN P. PACRIS

VIGAN CITY, May 10 (PIA) - Ang independent presidential candidate na si Senadora Grace Poe at ang “Anak ng Ilokandia’ na si Vice Presidential bet Senador Ferdinand “Bongbong” Marcos Jr ang pinag- number one ng mga Ilokano sa naganap na national elections noong Mayo 9 sa lalawigan ng Ilocos Sur.
Base sa opisyal na Comelec final results na inilabas ng Provincial Board of Canvassers sa Kapitolyo, nakakuha si Sen. Poe ng 88,353 votes sa 934 clustered precincts na may 565 voting centers sa probinsya habang si PDP presidential bet Rodrigo Duterte ang pumangalawa na may 85,002 na boto.
Pumangatlo si Bise Presidente Jejomar Binay ng United Nationalists Alliance na nakakuha ng 65,753 bagamat siya ang dating nangunguna sa SWS survey. Ang kandidato ng administrasyon na si dating Secretary Mar Roxas ng Department of Interior and Local Government (DILG) ang pang-apat na nakakuha ng 52,680 votes at ang panghuli na si Sen. Miriam Defensor Santiago, na numero uno sa mga mock elections sa mga unibersidad kabilang na ang University of Northern Philippines sa Vigan City, ay nagkamit lamang ng 44,397 votes.
Ang anak ng yumaong Presidente Ferdinand Marcos na si dating Ilocos Norte Governor Bongbong Marcos ay nakakuha ng 312, 145 na boto mula sa mga kapuwa Ilokano mula sa 768 barangays sa 34 na bayan kabilang na ang Candon City at Heritage City na nakakabit sa tinatawag na “Solid North”.
Si Congresswoman Leny Robredo, ang asawa ng yumaong DILG Sec. Jesse Robredo at pambato ng Liberal Party sa pagka-bise presidente, nakakuha ng 14,033 na boto, pumangatlo ang running mate ni Senador Poe na si Senador Francis “Chiz” Escudero na may 4,309 votes; pang-apat si Sen. Alan Peter Cayetano na may 2,226 votes; Senador Gringo Honasan, 1,403 votes at Senador. Trillanes, 1,383 votes.
Samantala, inihayag ni PNP Provincial Director Police Sr./Supt. Reynaldo Tamondong na ang kabuuan ng naganap na halalan sa lalawigan na hindi maituturing na “generally peaceful.” (VHS/ BPP/PIA-1- Ilocos Sur)



