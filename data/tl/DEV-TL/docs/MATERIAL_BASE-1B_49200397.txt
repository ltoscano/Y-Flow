Essential tremor
By George Nava-True II August 31, 2016
Nanginginig ang kamay ko. Meron kaya akong Parkinson’s disease? Hindi pa ako nakapunta sa doktor.

Dahil sa sakit ko, hindi ako makasulat at makagamit ng kutsara ng maayos.

Mahirap pigilan ang panginginig ko. Sana ay matulungan mo ako. — Charles Kelvin Santos.
Kapag nanginginig ang kamay, iniisip ng marami na sintomas ito ng Parkinson’s disease. Kadalasan, ito ay essential tremor, isang nervous system (neurological) disorder na pwedeng makaapekto ng kahit anong bahagi ng katawan. Pangkaraniwan nakikita ito sa kamay lalo na kapag ginagamit ito.

Dahil dito, mahirap uminom, kumain, magsulat o magtali ng sapatos. Kung apektado ang boses, mahirap magsalita.
Hindi delikado ang essential tremor pero lumalala sa katagalan. Walang pinipili na edad ang sakit ngunit madalas lumitaw sa edad na 40 pataas. Ang panginginig ay unti-unti nagsisimula at lumalala kapag gumagalaw. Maaring isa o dalawang kamay ang apektado at nagiging grabe kapag pagod, sa pag-inom ng caffeine o dahil sa stress. Pwede rin maapektuhan ang ulo (“yes-yes” or “no-no” motion of the head).
Iba ang essential tremor sa Parkinson’s disease kung saan nanginginig ang kamay kahit hindi ginagamit. Sa Parkinson’s disease, hindi diretso ang tayo ng pasyente, mabagal ang kilos at mahirap maglakad. Sa essential tremor, kamay, ulo at ang boses ang apektado.
Sa Parkinson’s disease, nagsisimula ang panginginig sa kamay at maaring kumalat sa binti, baba at ibang bahagi ng katawan.
Kadalasan ang essential tremor ay epekto ng genetic mutation na namamana (familial tremor). Sa iba, hindi alam ang sanhi nito. Kung konti lang ang sintomas, hindi na kailangan gamutin ito. Pero kung malala na, pumunta sa doktor para mabigyan ng tamang gamot.
Kasama dito ang beta blockers na madalas gamitin sa high blood pressure. Halimbawa nito ay propranolol. Huwag gumamit nito kapag may asthma o sakit sa puso.
Pwede rin gumamit ng anti-seizure medications o gamot sa epilepsy tulad ng primidone kapag walang epekto ang beta blockers.

Iba pang halimbawa nito ay gabapentin at topiramate. Ang mga side effects nito ay pag-aantok at pagkahilo na nawawala sa katagalan.

Makakatulong din ang tranquilizers tulad ng alprazolam at clonazepam kung pinapalala ng stress ang panginginig. Maaring maantok o mapagod dahil, dito.

Sundin ang reseta ng doktor dahil habit-forming ito.
Swak ang Botox injections sa panginginig ng ulo at boses. Tumatagal ang epekto nito hanggang 3 buwan.

Huwag gamitin sa kamay dahil hihina ang daliri. Kung gagamitin sa boses, maaring mamaos at mahirapan maglunok.
Gaganda din ang kilos sa pamamagitan ng physical o occupational therapy. Tuturuan ka ng exercises para lumakas at magkaroon ng muscle control at coordination.
Kung walang epekto ang mga binanggit ko, ang last resort ay deep brain stimulation.
Lalagyan ng doktor ng mahaba at manipis na probe ang utak na konektado sa pacemaker-like device (neurostimulator) na nakabaon sa dibdib. Pinipigilan nito ang bahagi ng utak na may kinalaman sa panginginig.



