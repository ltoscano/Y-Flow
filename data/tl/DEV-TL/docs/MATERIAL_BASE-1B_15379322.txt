Paano ihihinto ang paninigarilyo? By Kuya Rom November 21, 2016
Dear Kuya Rom,
Kami ng misis ko ay bagong kasal. Mabait ang aking father-in-law. Siya ang nagsabing tumira muna kami sa bahay nila. Okay naman ang aking relationship sa pamilya ng asawa ko, maliban sa isang issue. Ang ama niya ay mahilig manigarilyo sa loob ng bahay.
Sinabi ng misis ko sa father-in-law ko na ako ay may asthma at allergic sa usok ng sigarilyo. Nagkuwento ako ng tungkol sa family ko, kasi ang totoo namatay ang lolo ko sa kanser sa lalamunan at ang ugat ay sobrang paninigarilyo. Nakikinig at ngumingiti lang ang father-in-law ko. Patuloy pa rin siya sa paninigarilyo sa loob ng bahay.
Hindi ko siya masabihan. Umiiwas akong masamain niya ito. Ayaw kong magkaroon ng lamat ang pakikitungo ko sa kanya.
Kuya, ano ang magandang advice sa isang chain-smoker? Paano namin sasabihan siya? Paano ihihinto ang paninigarilyo? — Jim
Dear Jim,
Una, ang isang matandang tulad ng iyong biyenang lalaki ay kadalasang hindi nakikinig sa taong mas bata sa kanya. Pangalawa, hindi mo masasabihan ang father-in-law mo, sapagkat bahay niya ito at magagawa niya ang gusto niyang gawin. Ang pinakamabuting gawin ninyo ay bumukod kayong mag-asawa ng sariling tirahan.
Ang paninigarilyo ay lumilikha ng nicotine. Ang nicotine ay nakakaadik, kaya’t mahirap ihinto ang paninigarilyo. Gusto man ng father-in-law mo na ihinto ito, hindi niya magawa, sapagkat posibleng siya ay isang nicotine addict. Ang katawan niya ay laging naghahanap ng nicotine.
Ang paninigarilyo ay isa sa pinakamalaking sanhi ng sakit at kamatayan. Taun-taon, libu-libong tao ang namamatay dahil sa paninigarilyo. Ang paninigarilyo ay sanhi ng 50 na sakit. Ito ay 90 porsiyentong ugat ng kanser sa baga. Kahit ang mga taong hindi naninigarilyo ay apektado kapag nakakalanghap ng usok ng sigarilyo. Ito ay nakakasama sa babaeng buntis. Ang usok ng sigarilyo ay nagdudulot ng sakit sa isang sanggol, at nagsasanhi ng pagkabaog ng lalake at babae.
Ano ang mabuting payo sa isang taong adik sa paninigarilyo? Una, kailangang makita at aminin niyang ang paninigarilyo ay masama sa kanyang kalusugan. Pangalawa, magsisi siya sa kanyang ginagawang pagsira sa kanyang katawan. Pangatlo, magdesisyon siyang ihinto na ang pagwasak sa sariling katawan.
Higit sa lahat, siya ay magpakumbaba, lumapit siya sa Diyos at hinging bigyan siya ng makalangit na lakas, sapagkat hindi niya kayang ihinto ang paninigarilyo sa pamamagitan ng sarili niyang lakas lamang.
Kilalanin at panaligan niya ang Panginoong Jesus. Manangan siya sa lakas ng Panginoong Jesus at matatag na tayuan ang talatang ito: “Kaya kong harapin ang kahit anong kalagayan sa pamamagitan ng tulong ni Kristo na nagpapatatag sa akin” (Filipos 4:13).



