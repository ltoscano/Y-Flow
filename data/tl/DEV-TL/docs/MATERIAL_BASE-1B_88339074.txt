
TAC PADILLA SA PULITIKA?

SI Tac Padilla, kilalang matagumpay na negosyante, nagbigay at patuloy na nagdadala ng karangalan sa bansa bilang shooting champion.
At mula sa business at sports na usap-usapan na kanyang imahe, ang isang ‘Tac Padilla’ ay nababanggit na rin sa mundo ng pulitika Marami ang magtataas ng kilay at ‘di maniniwala sa kumakalat na ulat na ito, pero ‘yan ang umuugong sa Brgy. San Agustin sa Malabon.
Ang ulat, mismong mga residente na raw ang kumukumbinsi sa shooting champ na tumakbo sa darating na Oct. 28 Brgy. elections.
Pero parang napakaimposible, si Tac Padilla, papasukin ang magulong mundo ng pulitika, tatakbo bilang chairman ng Brgy. San Agustin?
‘Yan ang tiyak na maglalaro sa isipan ng mga nakakikilala kay Tac. Sports icon, may sinasabi sa buhay, lahat yata meron na si Tac.
Pero sa ibang banda, may katwiran ang mga kabarangay ni Tac kung bakit nais ng mga ito na magpaimbulog sa larangan ng pulitika.
Ang nakikita natin, malaki ang paniniwala ng mga taga-San Agustin na kay Tac, nasa mabuting kamay ang kanilang barangay.
Na kung si Tac ang mapalad na maluklok bilang chairman, ang San Agustin ay mararating ang inaasam ng mga residente na kaunlaran.
Bilang matagumpay at may ginintuang puso na negosyante, madali para sa mga taga-San Agustin na makalapit at makahingi ng tulong sa kanya.
Katunayan, ang pamilya Padilla ay marami nang nagawang kawang-gawa sa naturang barangay, ayon sa mga residente.
Dahil simple at walang yabang sa sarili, sa kabila ng matayog na estado, sa kanya’y mananaig ang respeto ng mga taga-San Agustin.
At kapag respeto ang umiral sa pagitan ng mga residente at lider ng barangay, walang duda na magiging maayos ang takbo ng barangay.
Pero ang tanong: maeengganyo kaya si Tac sa gusto ng mga kabarangay na siya’y tumakbo at maging kapitan ng San Agustin.
Sa ganang atin, kung ito naman ay tawag ng serbisyo publiko, aba’y, dapat tanggapin ni Tac ang hamon ng kanyang mga kabarangay.



