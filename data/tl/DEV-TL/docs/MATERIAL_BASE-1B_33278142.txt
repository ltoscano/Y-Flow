
MGA ARAL SA BAWAT PAGSUBOK, HAMON SA BUHAY

SA bawat pagsubok at hamon ng buhay, may mga aral na mapupulot.
Tulad na lamang ng nangyari sa ating mga kababayan sa Zamboanga City na matapos daluhungin ng mga rebeldeng MNLF, sinalanta naman ng baha.
Sa kabila ng mga pangyayari, lumutang at muling nagtumingkad ang katatagan, pagkamaawain at bayanihan ng mga Filipino.
Sa ngalan ng pagpapanumbalik ng kaayusan at katahimikan at ayon sa Philippine Defense Forum as at 28 SSeptember 2013, may kabuuang 18 sundalo at limang pulis ang nagbuwis ng buhay sa humigit kumulang 20 araw na bakbakan.
Samantala, 169 sundalo at 14 pulis naman ang nasugatan.
Iba-ibang kwento ng kabayanihan at sakripisyo ang ating narinig. Halimbawa na lang ang kina Army 1Lt. Francis Damian at Navy Petty Officer 2nd Class Jose Audrey Banares na kapwa kabilang sa mga nasawi.
Nakatakda sanang mag-bakasyon si 1Lt. Damian dahil katatapos lang ng kanyang Airborne Course pero nag-volunteer siya na sumama sa operations sa Zamboanga City. Si PO2 Banares naman ay nakatakda sanang umuwi on R & R sa kanyang pamilya subalit nagpasyang manatili sa kanyang yunit at makibahagi sa Navy special operations.
Nang malaman naman ng mga Zamboangeño na kinakailangan pang magluto ng pagkain ang mga sundalo at pulis habang nakikipaglaban, ‘di nagdalawang isip ang una na maghanda ng balot-balot na mga pagkain. Ang iba sa kanila ay personal pang ipinamamahagi ang mga yaon sa pwersa ng pamahalaan.
Sa sobrang dami, kinailangan pang bigyan ng schedule ang pamimigay upang hindi mapanis ang pagkain. Napabalita pa nga na namatay si Lola Norma Lladores na nasabugan ng mortar sa kanyang tahanan habang nagluluto ng agahan para sa mga sundalo.
Bumaha naman ang relief goods sa Philippine Navy na pinasan-!!pasan ng mga sundalo paakyat sa BRP Benguet (LT 507). Ihahatid na lang sana ang mga iyon kung hindi dahil naman sa pananalasa ng bagyong “Odette” sa Hilagang Luzon.
Isa-isa na namang ibinaba ang relief goods na para sa Zamboanga at ikinarga ang mga tulong para sa Batanes.
Pagkatapos ng misyon sa Batanes, natuloy rin ang barko patungong Zamboanga City.
Bukod sa relief goods at tulong medical, nagbayanihan ang iba’t ibang ahensya ng pamahalaan para sa stress debriefing lalo na sa mga bata sa evacuation centers.
Sa pakikipagtulungan sa DSWD, nagpalabas ng pelikulang katatawanan at cartoons ang Navy Civil Military Operations Unit-Western Mindanao sa loob ng ilang magkakasunod na gabi na lubos na ikinagalak ng nasa evacuation centers–bata man o matanda.
Nagdaos naman ng Football for Peace clinic ang mga kagawad ng Philippine Marine Corps para sa mga kabataangbabae at lalaki na evacuees sa Zamboanga State Polytechnic College.
Ano pa at sa kabila ng katotohanang lugmok at lubog pa ang malaking bahagi ng Zamboanga City, isang aral na naipamalas natin sa buong daigdig ang pagkakapit-bisig, katatagan at pagtutulungan na likas sa mga Filipino lalo na sa panahon ng kalamidad.
Isang aral ding maituturing ang kahandaan sa hanay ng mga kawal at pulis na isuong ang mga sarili sa panganib kahit may pagkakataon silang umiwas.
Leksyon ding maituturing ang pangangailangan ng karagdagang kahandaan at kasanayan ng ating pamahalaan para maibsan, kundi man maiwasan, ang ganitong mga pangayayari sa alinmang bahagi ng bansa.
Sana lang, hindi malimutan ang mga nabanggit na ilan lang sa mga aral na siyang dapat basehan ng mga karampatang hakbang sa hinaharap.



