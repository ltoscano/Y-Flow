Cojuangco kinasahan ni Araneta By Ramil Cruz October 21, 2016
Hindi kataka-takang may maglakas-loob na magdeklara nang paghamon kay incumbent Philippine Olympic Committee (POC) president Jose ‘Peping’ Cojuangco sa halalan sa panguluhan sa darating na Nobyembre 25.
Siya ay si Philippine Football Federation (PFF) president Mariano ‘Nonong’ Araneta, na nagpahayag na tatakbo sa pagkapangulo nang pinakamataas na pribadong organisasyon sa sports sa bansa, ayon sa isang reliable source kahapon.
Sinubukang kunin ang panig ni Araneta pero wala itong tugon habang sinusulat ang balitang ito.
Nakatakdang isumite ni Araneta, nasa kanyang second term bilang PFF president, ang kanyang kandidatura sa susunod na linggo para sa quadrennial POC polls na wala pang venue sa Metro Manila.
Sa mga nais pang tumakbo para sa 1st at 2nd vice-president, treasurer, auditor at apat na board of director o member, may hanggang Oktubre 30 para mag-submit ng intensyon. Appointed lang ng president ang secretary general.
Sa kaagahan ng pagsusumite ng candidacy simula sa pangalawang linggo ng kasalukuyang buwan, walang nagpasabi na lalaban kay Cojuangco na nangangarap makuna ang pang-apat na dikit na four-year term mula nang unang maupo sa puwesto nu’ng 2004 kontra kay Celso Dayrit ng fencing.
Nanalo ng isang boto sa kanyang re-election si Cojuangco laban sa sa namayapang si Arturo Macapagal ng shooting noong 2008 sa minaniobra niyang maraming national sports associations (NSAs).
Walang kumasa kay Coajuangco nu’ng 2012 nang magdesisyon ang 3-man POC Comelec na sina dating Cong Victorico Chavez, Richard Palou at Br. Bernard Oca na i-disqualify si former Philippine Athletics Track & Field Association (PATAFA) at Philippine Karatedo Federation (PKF) president Go Teng Kok na dineklarang persona non grata ng POC executive committee at pinatalsik sa general assembly sa pangunguna ni Cojuangco.
Plano ng dating national football team captain na si Araneta, kung manalo, na palakasin ang lahat ng NSAs na nasa umbrella ng POC. Naupo ang businessman at miyembro ng Asian Football Confederation executive committee, sa PFF nung 2010 matapos manalo sa eleksyon bilang kapalit ng yumao na si Jose Mari Martinez.



