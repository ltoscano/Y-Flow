
Pagpapalawig ng tigil-putukan sa Isla ng Negros

Komiteng Rehiyon ng Isla ng Negros
Partido Komunista ng Pilipinas Nobyembre 25, 2013

Ipinapaabot ng Komiteng Rehiyon ng Negros ang pagpapalawig ng tigil-putukan sa Isla ng Negros. Magkakabisa ang tigil-putukan mula ngayong araw hanggang 2359 hours ng Disyembre 24, alinsunod sa atas ng Partido Komunista ng Pilipinas. Layunin ng pagpapalawig ng tigil-putukan ang pagbigay ng dagdag na panahon sa mga humanitarian na gawain sa relief at rehabilitasyon sa Cadiz City, Sagay City, Escalante City at sa paligid nitong mga munisipalidad at isla na matinding hinagupit ng bagyong Yolanda.

Ang mga yunit ng BHB at milisyang bayan sa naturang mga lugar ay dapat huminto sa paglulunsad ng mga opensibong operasyon at tumulong sa mga biktima ng bagyong Yolanda. Gayunman, dapat mag-ingat at ipatupad ang modang aktibong depensa laban sa mga atake ng AFP-PNP. Mapupulutan ng aral ang nangyaring engkwentro sa Kabankalan City noong Nobyembre 16.
Titiyakin ng mga yunit ng BHB, lokal na sangay ng Partido, organisasyong masa at organo ng kapangyarihang pulitika na organisado at ligtas na makapapasok ang mga lokal at international na relief organizatios at agencies, personaheng medikal, personahe sa agrikultura, at iba pang handang tumulong sa mga biktima. Patuloy na oorganisahin ang mga biktima ng bagyong Yolanda para sa pagpapatupad ng relief, rehabilitasyon at para sa pakikibaka para sa kanilang kapakanan at kabuhayan.

Ang mga lugar sa Negros na hindi grabeng apektado sa bagyong Yolanda ay dapat maglunsad ng mga aktibidad na makatutulong sa mga matinding naapektuhan. Ang mga progresibong pwersang nakabase sa mga syudad, bayan at puting purok ay patuloy na gagampan ng mga operasyong relief at rehabilitasyon. Patuloy silang magsisikap na makapagpalitaw ng mga rekurso para sa pangangailangan ng mga biktima ng bagyong Yolanda.

May mga indikasyong gagamitin ng mga korap na pulitiko ang sakuna para makakurakot ng pondo sa gitna ng ligal na tagumpay laban sa PDAF. Idineklara na nasa "stae of calamity" ang Negros Occidental kahit malinaw na ang hilangang bahagi lamang ng isla ang matinding apektado ng bagyong Yolanda. Dapat maging mapagmatyag ang mga progresibong pwersa na lumaban sa lahat ng anyo ng pagmamaniobra at pagnanakaw at para maibigay sa mamamayan ang nararapat na mapunta sa kanila. Ang salantang idinulot ng bagyong Yolanda sa mamamayan ng Negros ay hindi kasintindi ng salantang idinulot nito sa Tacloban at palibot nito na sinabayan pa ng storm surge. Kaya nararapat na tumulong ang mamamayan ng Negros sa mamamayang mas grabeng hinagupit ng bagyong Yolanda. Kapag may nga nagbakwit mula sa ibang lugar, dapat ihanda ang baseng masa sa isla ng Negros at sa proseso ay ikoordina sa mga lokal na organo ng kapangyarihang pulitika at mga organisasyong masa ang pagtamasa ng mga nagbakwit ng mapagkakakitaan sa pamamagitan ng pagsasaka.



