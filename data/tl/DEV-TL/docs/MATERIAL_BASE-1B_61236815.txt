Tamang pangangalaga sa mata tinalakay sa N. Cotabato

August 31, 2016

KIDAPAWAN CITY, North Cotabato, Ago. 31 (PIA)--- Upang mapalakas ang kampanya sa tamang pangangalaga ng mata, isang Basic Eye Care Orientation ang ginanap sa Capitol Rooftop sa Barangay Amas dito sa lungsod kamakailan.

Ayon kay Integrated Provincial Health Office (IPHO) Head Dr. Eva Rabaya, katuwang nila ang Department of Health (DOH) 12 sa naturang aktibidad na dinaluhan naman ng mga may taya sa sektor ng kalusugan.

Binigyang- diin ni Dr. Rabaya na ang mata ay isa sa pinakamahalagang bahagi ng katawan kayaâ€™t kailangan ang wastong pangangalaga at proteksyon sa mga ito.

Nagbigay naman ng mga paalala kung paano maka-iwas sa maagang pagkasira ng mga mata o low vision hanggang sa pagkabulag si Dr. Zandro Casado na siyang representante ng DOH 12.

Kabilang sa kanyang mga paalaala ay ang pag-iwas sa sobra-sobrang paggamit o pagtutok sa mga cell phone, tablet at iba pang gadget.

Sa kabilang banda, hinimok ni Governor Emmylou Mendoza ang mga lumahok sa aktibidad na sundin ang mga payo at paalaala ni Dr. Casado at ibahagi ang kanilang mga natutunan sa iba. (SJDuerme-PIA12 with report from JSta.
Cruz-NorthCot Media Center)



