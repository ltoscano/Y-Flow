UST tandem swak sa semis By Elech Dawa October 4, 2016
Sumampa sa semifinals ang women’s at men’s divisions ng University of Sto. Tomas matapos nilang kalmutin ang mga nakatunggali sa UAAP Season LXXIX beach volleyball tournament sa the Sands SM By The Bay kahapon.
Kinatay nina fan favorite Cherry Rondina at Jem Gutierrez ng Tigresses sina Bulldogs duo Roma Doromal at Aiko Urdas, 21-18, 21-16, para ilista ang malinis na limang panalo.
Sinakmal naman nina Growling Tigers tandem, KR Guzman at Anthony Arbasto ang 5-0 karta matapos paluhurin sina Bryan Bagunas at Fauzi Ismail, 21-15, 21-14 ng Bulldogs. Tinatahak ng women’s at men’s squads ng UST ang outright passage sa best-of-three championship series, kailangan lang nilang ipanalo ang huling dalawang laro para kumpletuhin ang seven-game sweep sa elimination round.
Lumalapit naman sina Bernadeth Pons at Kyla Atienza ng Far Eastern University sa pag-entra sa semis matapos nilang kalusin sina Diana Carlos at Arielle Estrañero, 21-16, 21-8 ng University of the Philippines.
Napaganda ng Lady Tamaraws ang kanilang baraha sa 4-1 habang ang Lady Maroons ay nalasap ang pangalawang sunod na talo matapos ang 3-0 start.
Pinalitan ni reigning MVP Kim Fajardo si Desiree Cheng para makipagtambalan kay Tin Tiamzon at itaguyod ang De La Salle sa panalo laban sa Adamson University nina Jema Galanza at Bernadette Flora, 22-24, 21-16, 15-13.
Nilipad naman nina Michelle Morente at Kim Gequillana ng Ateneo Lady Eagles ang 21-13, 21-10 panalo kontra Judith Abil at Angelica Dacaymat, 21-13, 21-10 ng University of the East.



