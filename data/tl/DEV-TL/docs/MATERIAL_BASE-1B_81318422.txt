HINDI NILA PROBLEMA ‘YAN

NAKALULUNGKOT ang mga balita tungkol sa suicide.
Mas lumalala ang problema kasi masyado nailulutang sa media ang mga balita ng pagpapakamatay ng mga sikat na tao.
Tuloy ay pwedeng isipin ng ilan na solusyon nga sa problema ang pagpapakamatay.
Lalo kapag mga sikat na artista, na kahit sobra ang dami ng problema ay naisip magpakamatay dahil sa kung anomang dramatic na dahilan.
Ang nakalulungkot ay kapag bata ang nagpapakamatay at kapag ang ibinibigay na dahilan ay kahirapan.
May masasaklap na mga balita na narinig tayo tungkol sa mga nagpakamatay dahil walang pang tution, o hindi makapag-enroll, o ‘yung ang iniwang mga suicide note ay dahil sa sobrang hirap ng buhay.
Mga kabataan na sana ay pag-asa ng kanilang mga magulang, pag-asa ng bayan, ang aga-aga ay bumigay sa mga pagsubok ng buhay.
Hindi problema ng ating mga kabataan ang pera, sana.
Kung protektado lang sila ng kanilang mga magulang, hindi nila problema ang pinansyal na pangangailangan ng kanilang pamilya, lalo na kung bata pa sila at wala pang kakayahan na kumita ng sapat.
Responsibilidad ng magulang ang kanilang mga anak, hindi solong problema ng anak ang pinansyal na hamon sa pamilya.
Sana naman ay mailinaw natin ito sa ating mga anak.
Oo at makabubuti na nakatutulong ang mga bata sa kita sa pamilya pero walang dapat pressure at hindi dapat iaatang talaga sa kanila ang problema sa pera.
Hindi nila problema ‘yun.
Nakasasakit ng damdamin kapag ang mga bata, kahit nasa murang edad pa, ay nagpipilit na kumita para makatulong sa magulang kapag naisasaalang-alang ang kanilang kaligtasan at kinabukasan.
Kamakailan lang, nabalita na naman ang isang 18-anyos na nagpakamatay dahil daw sa rami ng problema ng pamilya sa pera.
Sana ay muling matutukan ng ating mga magulang ang pag-iingat sa ating kabataan lalo sa panahon na sinasabing dumarami ang naghihirap na Pinoy.
Sa Pilipinas ang October ay National Children’s month.
Sa Amerika, ang November ay tinaguriang national homeless youth awareness month.



