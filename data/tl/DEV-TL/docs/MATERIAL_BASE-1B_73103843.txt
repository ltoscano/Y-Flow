
Ang aking pagbisita sa 10th Scout Ranger Company

Ang isa sa masaklap na kaganapan tungkol sa aking pinamunuang yunit, ang 10th Scout Ranger Company, ay ang pagka-dissolve nito noong 2003.

Isa ako sa unang binalitaan ng aking mga tauhan na ang kumpanyang kanilang kinabibilangan ay buwagin at sila ay ilipat sa ibang mga line companies.

Ang una kong naiisip ay baka naman mapariwara ang iilan sa tropa kapag ihalo na sa iba't-ibang yunit.

Marami agad ang mga 'Baka' na pumasok sa aking isipan sa mga panahong iyon:

Baka naman wala nang mag-mentor sa kanilang mga pinagkatiwalaan NCOs?
Baka naman ay mawalan sila ng disiplina at maging pasaway sa ibang yunit?

Ang paliwanag ng pamunuan ng Philippine Army sa panahong iyon ay kailangang i-'downsize' ang FSRR. Napakarami ng tanong ko noon kung bakit kailangang buwagin ngunit wala ni isang opisyal na aking tinanungan ang makapagbigay noon ng maliwanag na sagot.

Paano naman kasi, di naman kumokonti ang mga tigasing kalaban ng estado sa mga panahong iyon, eh bakit paliitin ang First Scout Ranger Regiment? Nariyan pa rin ang mga teroristang Abu Sayyaf, NPA at samo't-saring secessionist groups sa Mindanao!

Nasayangan ako sa naipundar ko na pagod at pawis para
maiangat ang kakayahan at kumpyansa ng yunit na ito sa pamamagitan ng paghubog sa
kaalaman sa pakikidigma, leadership skills ng NCOs at integridad nito. Hindi kasi ito nagagawa ng overnight at kailangan ay aktwal na
karanasan at mga pagsubok na syang nagbibigay ng di makakalimutang aral para sa aming mga mandirigma.

Batid rin namin na ang Scout Rangers ang pinakamadaling tawagin para kalabanin ang pinakapasaway na mga kalaban ng pamahalaan sa panahon na iyon kaya nalungkot din kami na mabuwag ang ilan sa mga Ranger Companies.

Anyway, we naturally obey first before we complain. Kahit murmuring kami noon, natuloy ang pagbuwag sa humigit kumulang na sampung kumpanya para i-merge sa ibang mga units.

Kung susuriin, hindi naman lumiit ang FSRR kundi pinarami ang fill-up ng mga companies. Ang punto lang naman talaga namin ay baka naman pwedeng dagdagan ang strength ng FSRR as a whole at wag na itong buwagin.

Ayon sa naitala sa kasaysayan, nangyari din noong 1991 na ang dating deactivated na First Scout Ranger Regiment ay binuong muli dahil sa nakita ng AFP leadership ang importansya nito sa pakikipaglaban sa rebelde at terorista.

Dahil sa napipintong pagbuwag ng aming kumpanya, minabuti kong ipagbilin kay Lt Mon Gurat na ipadala sa akin ang mga memorabilia ng yunit lalo na ang Best Company Streamers na nasungkit namin sa aking kapanahunan. Malay nga naman, buuhing muli ang 10th SRC.

Tuwing makibalita ako sa kalagayan ng tropa simula noon, napag-alaman ko na sila ay nasa iba't-ibang dako ng Pilipinas. Natutuwa ako kapag sila ay nakikilalang magagaling at maaasahang NCOs sa kani-kanilang yunit.

Dalawa sa kanila, si SSg Roselito Tayros at SSg Rodel Bonifacio ay nagiging awardees ng The Outstanding Philippine Soldiers (TOPS) na iginawad ng Metrobank Foundation Inc. at Rotary Club of Makati-Metro.

Noong 2012, si SSg Arnold Panganiban at SSg Jose Legaspi ay naitalagang First Sergeant ng 11SRC at 10th SRC, respectively.

Samantala, karamihan sa mga tropa ay mga mandirigma pa rin at naitalagang Platoon Sergeants at mga staff NCOs.

Reactivation

Ayon sa aking inaasahan, binuong muli ang 10SRC pagkatapos ng humigit kumulang na tatlong taon na ito ay buwagin. Dahil nalipat na rin ako noon sa ibang yunit, hindi ako nagkaroon ng pagkakataon na bisitahin at isabit na muli ang streamers sa kanilang company colors.

Nang mabalitaan kong sila ay nalipat sa battlegrounds ng Bukidnon iilang linggo lamang ang nakaraan, kinuha ko ang pagkakataon na sila ay bisitahin at ibalik ang streamers na ebidensya ng kagalingan at kontribusyon nito sa kasaysayan ng pakikidigma ng First Scout Ranger Regiment.

Hindi ako nag-atubiling tahakin ang maputik na daanan papunta sa kanilang lungga para sa wakas, maibalik ang parte ng kasaysayan ng yunit.

Ito ay parte sa aking misyon ngayong kapaskuhan. Mission accomplished!



