Man-made tourist attractions, tampok sa pagpapalakas ng turismo sa Puerto Princesa

SSeptember 05, 2016 Leila B. Dagot

PUERTO PRINCESA, Palawan, Setyembre 5 (PIA) --- Puspusan ngayon ang pagpa-plano ng pamahalaang lungsod ng Puerto Princesa kaugnay sa lalong pagpapalakas ng turismo na siyang pangunahing industriya ngayon sa siyudad.

Sa ikatlong pagpupulong ng City Tourism Council kamakailan, iniulat ni Mayor Lucilo Bayron na kasado na ang mga man-made tourist attractions na planong ilagay sa lungsod bilang karagdagang tourist destinations.

Maglalagay ng Balayong Park ang pamahalaang lungsod sa tabi ng bagong City Hall, kung saan tataniman ng mga namumulaklak nang puno ng Balayong ang palibot ng lugar na gagawing parke.

Sa disenyo na pahapyaw na ipinakita ng City Engineering, sa loob ng parke ay lalagyan ng water park, concert park, childrenâ€™s park, mga karwahe ng kabayo at maliit na simbahan na maaaring maging lugar para sa kakaibang kasalan.

Isa din sa mga itatayong atraksyon sa siyudad ay ang DNA Tower na katulad ng Dubai Tower na dinarayo ng mga turista. Plano itong lagyan ng elevator at hagdan paakyat sa tuktok nito kung saan naman matatagpuan ang isang restaurant.

Pinag-iisipan pa ng lokal na pamahalaan kung ilalagay ang tower sa city quarry sa Sitio Magarwak, sa bandang Quito o sa Honda Bay.

Pinag-aaralan na rin ngayon na gawing Acacia Tunnel ang mayabong na Acacia forest sa Barangay Inagawan at hotspring sa Sta. Lucia.

Ayon kay Acting City Tourism Officer Demetrio Alvior, nasa estado na ng pagpa-plano ang City Engineering para sa nasabing mga proyekto.

Samantala, kabilang sa mga natalakay sa pagpupulong ng konseho ang paglalagay ng Tourism Mile o food bazaar sa mga bahagi ng kalsada sa may kapitolyo at Abrea Road malapit sa Airport, na planong mai-habol bago sumapit ang buwan ng Nobyembre kung saan inaasahan ang pagdagsa ng maraming bisita dahil sa magkakasabay na kaganapan sa lungsod. (LBD/PIAMIMAROPA-Palawan)



