9 'centenarian' sa Puerto Princesa, kinilala ng pamahalaang panlungsod

October 11, 2016 Leila B. Dagot

PUERTO PRINCESA, Palawan, Okt 10 (PIA) --- Pinarangalan ng Pamahalaang Lungsod ng Puerto Princesa ang siyam na Centenarians kasabay ng ika-21 pagdiriwang ng Elderly Filipino Week sa pamamagitan ng isang linggong programang inihanda para sa mga miyembro ng Senior Citizens ng lungsod na ginanap noong nakaraang linggo.

Plaque of centenarian at insentibo mula sa City Government ang iginawad sa mga lolo at lola na nag-e-edad 100 na sina Caridad Garcia ng Barangay Matiyaga, Sofia Sibugan ng Sicsican; 102 taong gulang na sina Amil Adjarani ng Bagong Silang, Milagros Rollon ng Tagabinet; 103 taong gulang na sina Juana Dygico ng Tiniguiban, Carolina Francisco ng Tagumpay at Maximeno Garcia ng Barangay Maningning.

Kinilala naman bilang pinaka-matanda sa mga ito si Sebastian Hugo ng Barangay Concepcion na nag-e-edad 104 at 107 taong gulang na si Felisa Tolentino ng Cabayugan.

Sa kalagitnaan ng programa, binigyang diin ni Mayor Lucilo Bayron ang nararapat na pagpapahalaga sa mga nakatatanda na siyang pinanggalingan ng kasalukuyang henerasyon.

Ipinagmalaki rin ni Bayron ang programa ng Pamahalaang Lungsod para sa mga miyembro na tiyak aniyang natatanggap ng mga ito dahil halos lahat ay naka-rehistro sa opisina ng Senior Citizenâ€™s Affairs (OSCA).

Sa kasalukuyan, umaabot sa 8.4 porsiyento ng residente ng lungsod ang naitatalang miyembro ng OSCA, mas mataas ito sa national average na mahigit sa anim na porsiyento lamang. (LBD/PIAMIMAROPA-Palawan)



