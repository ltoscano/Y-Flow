Para kay Danê

ni Amelyn Daga
Ilang buwan na ang lumipas ng makita ko sa peryodiko ang balitang ito.Tungkol ito dun sa estudyante ng UP na nagpakamatay. Kamusta na kaya ang mga magulang niya? Nakakarelate ako kasi magulang din ako at ramdam ko kung ano ang pakiramdam ng mga magulang ng batang ‘yun ng mga panahon na ‘yun.
Masakit para sa isang magulang ang masabihan na parang wala silang ginagawang aksyon para mapunan ang pangangailangan at pangtuition ng kanilang anak. Sigurado akong kung naririnig ng batang ito ang akusasyon na ‘yun sa kanyang magulang, malamang ay galit na galit na ito. Tiyak akong may nagawa sila—‘di nga lang sila pinalad na makamit ang gusto nilang maibigay sa kanilang anak.
Kung sana’y naging responsable din ang gobyerno para mabigyan ng tamang budget para sa edukasyon ang mga kabataan, hindi na sana umabot sa ganoong sitwasyon. Wala na sanang batang mag-iisip na magpakamatay o titigil ng pag aaral dahil lamang sa hindi matustusan ang kanyang pangangailangan bilang isang mag aaral.
Naniniwala ako na walang magulang na hindi gagawin ang lahat ng paraan para lamang sa pangangailangan ng kanilang mga anak. Isa ako sa mga magulang na ‘yon na gagawin ang lahat para sa kinabukasan at pangarap ng kanyang anak. Wala akong pakialam kahit pa husgahan ako ng ibang tao o tangkain pigilan ako. Hindi ako perpektong tao. May mga sablay din ako sa buhay. Pero ang imporatante, malinis ang hangarin ako.
Hindi lahat ng nakikita ay pinaghihinalaan at hindi lahat ng pinaghihinalaan ay totoo. Anak ko ‘yun at handa akong igapang siya sa hirap makatapos lang sya ng pag aaral. ‘Di ko papayagan na mahirapan sya dahil wla siyang pangbayad ng matrikula o walang pamasahe para makapasok ng eskwelahan. Sobrang dinamdam ng batang ‘yun ang mga pangyayari kung kaya’t di nya nakayanan at tuluyan na niyang kinitil ang sarili niyang buhay.
Sana may natutunan tayo sa mga nangyari. ‘Di natin alam kung hanggang saan ang tatag o kahinaan ng ating mga anak hangga’t di sila nakakaranas ng matinding problema sa buhay. At masakit, sobrang sakit, ng pakiramdam para sa isang magulang, kung wala na silang magawa pang higit sa nagawa na nila at maakusahan na sila ay iresponsableng magulang.
Apat na taon ang kursong kinuha nya at siyam na buwan mula ngayon ay gagraduate na anak ko ng koleheyo. Hindi ko pinanghihinayangang gastusan gawin ang responsibilidad ko sa kanya bilang magulang, dahil masipag siyang bata at may dedikasyon sa pag aaral. Kaya kailangan kong magpursige nang husto at rumaket ng rumaket—kahit maglabada ,magbenta ng load, magpa-ukay ng mga lumang damit—lahat na pinasukan ko at kahit na nga pagsusulat ay inekstrahan ko na din para kumita lang ng pera.
Ginagawa ko ito dahil isa akong ina na may simpleng pangarap para sa kanyang mga anak—ang makita kong sila ay may maganda nang buhay. At least, mawala man ako sa mundo, hindi nila makakalimutan na ang kanilang mga magulang ay hindi naging iresponsable sa pagbibigay sa kanila ng tamang edukasyon.
Kung sana ang gobyerno ay maging tulad din ng isang responsable at mabuting magulang sa mga eskwelahang tulad ng UP, malaking tulong na ito sa mga tulad ni Kristel, sa mga tulad ng anak ko, at sa marami pang kabataan.



