Pinoys sa Sokor pinag-iingat sa MERS-CoV

Ni Malou Escudero (Pilipino Star Ngayon) | Updated June 7, 2015 - 12:00am

MANILA, Philippines – Pinayuhan kahapon ng Malacañang ang mga Filipino na naninirahan sa South Korea na mag-ingat upang makaiwas sa Middle East Respiratory Syndrome Coronavirus (MERS-CoV) matapos makumpirma ang mga kaso ng nasabing sakit.
Ayon kay Deputy Presidential Spokesperson Abigail Valte, nasa 55,000 Pinoy ang naninirahan sa South Korea.
Tatlo na umano ang namatay at 36 naman ang infected base sa pinakahuling data ng World Health Organization (WHO) ng South Korean Health Ministry.
Naniniwala si Valte na magiging ligtas ang mga Pinoy doon kung susunod sila sa direktiba ng gobyerno ng South Korea.
Nasa 1,500 katao na umano ang inatasan na mag-self quarantine at nasa 1,000 eskuwelahan ang isinara para maiwasan ang pagkalat ng virus.
Ayon sa mga ulat, ang unang kaso ng MERS-CoV sa South Korea ay ang 68-taong gulang na nagbalik sa bansa noong Mayo 4 matapos magbiyahe sa apat na bansa sa Middle East.



