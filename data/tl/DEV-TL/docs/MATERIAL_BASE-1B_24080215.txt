
Kumbensiyon sa Palawan, dadaluhan ng 983 daycare workers sa Hunyo 16

June 15, 2016

PUERTO PRINCESA CITY, Palawan, Hunyo 15 (PIA) --- 983 daycare workers sa buong lalawigan ang nakatakdang magtipon-tipon sa Hunyo 16 para sa kanilang taunang kumbensiyon ayon kay Odessa O. Del Mundo, Youth Development Officer ng Provincial Social Welfare Development Office (PSWDO) ng Pamahalaang Panlalawigan. Ang aktibidad na ito ng PSWDO ay isa lamang sa kanilang mga programa na isinasakatuparan taun-taon sa ilalim ng Early Childhood Care Development (ECCD) Program upang tipunin ang lahat ng mga volunteer day care worker sa mga barangay sa buong lalawigan. Ani Del Mundo, layon rin ng gawaing ito na alamin ang kasalakuyang sitwasyon ng mga day care worker sa kanilang nasasakupang barangay sa mga munisipyo. Sa kumbensiyon ding ito bibigyan ng parangal ang mga natatanging volunteer day care worker na nagpamalas ng kanilang angking sipag at dedikasyon sa tungkulin tulad ng mga day care worker na nagsilbi at nagbigay ng kanilang dedikasyon sa loob ng 10-25 taon. Ang mga ito ay sinuring maigi at dumaan sa evaluation ng Department of Social Welfare Development Office (DSWD) Region IV-B MIMAROPA katuwang ang tanggapan ng PSWDO. Samantala, makatatanggap naman ng Certificate of Recognition kaakibat ang cash incentives mula sa Pamahalaang Panlalawigan ang lahat ng pararangalang day care workers. Pahayag pa ni Del Mundo na ang hakbang na ito ng pamahalaang panlalawigan ay mainam na istratehiya upang mas mapalawig ang dedikasyon ng mga Day Care Worker sa pagganap ng kanilang tungkulin at bilang katuwang ng kanilang tanggapan sa paghahatid ng kalinga sa pamamagitan ng serbisyong pang-edukasyon sa mga kabataang Palaweno. (PIO/OCJ-PIA4B Palawan)



