
Kaso ng dengue, bumaba sa Pangasinan

August 19, 2016 April M. Montes

PANGASINAN, Agosto 19 (PIA) â€“Bumaba sa 12.7 na porsyento ang bilang ng mga taong nagkasakit ng dengue sa lalawigan ng Pangasinan mula Enero 1 hanggang Agosto 16 ngayong taon kumpara sa kaparehas na panahon noong 2015.

Ayon sa tala ng Provincial Health Office (PHO), nasa 1, 486 na katao ang nagkasakit ng dengue ngayong 2016 kumpara sa mas mataas na rekord na 1,703 noong nakaraang taon.

Inihayag ng PHO na pito ang naitalang patay dahil sa sakit na dengue ngayong 2016 samantalang 12 naman ang naitala noong nakaraang taon.

Ang pitong naitalang patay dahil sa sakit na dengue ay pawang mga kababaihan, kabilang dito ang mga sumusunod: pitong buwang gulang na sanggol mula sa bayan ng Calasiao; anim na taong gulang na bata mula sa lungsod ng Urdaneta; 11 taong gulang na mula sa bayan ng Mabini; dalawang taong gulang na bata mula sa bayan ng Binalonan; 53 taong gulang na mula sa bayan ng Umingan; pitong taong gulang na bata mula sa lungsod ng Dagupan; at 61 taong gulang mula sa bayan ng Asingan.

Karamihan umano sa mga biktima ng dengue ngayong taon ay mga kalalakihan na may edad na 10 hanggang 14 na taon.

Batay sa PHO, mataas ang kaso ng dengue sa mga sumusunod na bayan at lungsod sa Pangasinan: Asingan (122), Pozorrubio (85), Mangaldan (63), San Fabian (63), Malasiqui (57), San Carlos City (54), Calasiao (53), Sta. Maria (50), Umingan (50), Bayambang (48), Mabini (41), Alaminos City (39) at Binalonan (39).

Pinayuhan naman ni Dr. Anna Maria Teresa de Guzman, provincial health officer, ang publiko, lalo na ngayong panahon ng tag-ulan, na ugaliin ang paglilinis sa kanilang kapaligiran upang ito ay hindi pamugaran ng mga lamok na nagdadala ng sakit na dengue. (JNPD/AMM/PIA-1, Pangasinan)



