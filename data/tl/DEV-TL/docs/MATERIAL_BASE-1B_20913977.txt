TOKA NG NSA, POC AT PSC TINALAKAY By Ramil Cruz January 7, 2017
Ang 57 National Sports Association (NSA) ang dapat dumidiskubre at naghahanda sa mga atleta, habang ang Philipppine Olympic Committee (POC) naman ang nag-aakredit sa kanila sa mga international competitions at ang Philippines Sports Commission (PSC) ang toka sa grassroots sports development.
Isa ito sa ilang natalakay sa Day 2 kahapon ng 3-day PSC-NSAs Directional Meeting 217 sa Tagaytay City Highlands Country Clubhose sa Cavite na dinaluhan ng 33 NSAs presidents, secretary generals at representatives.
Lumitaw ang senaryo makalipas ipresinta ng government sports agency ang mga obligasyon at kalakaran para sa paggamit ng mga pasilidad ng bansa, paghingi ng pondo at pagpapatakbo sa sports sa bansa ng mga kinauukulan. “Very clear ang mandate namin sa PSC which is to focus on the grassroots sports development and funding,” ani PSC Chairman Butch Ramirez. “Huwag na sanang gagalawin itong trabaho ng PSC dahil sa amin ito. Give the job to us. Let us implement what is stated by law. Don’t touch what is stated to us by law.”
Giniit din niya sa mga NSAs at sa POC na nararapat na isumite lamang para sa national contingent sa 29th Southeast Asian Games sa Kuala Lumpur, Malaysia sa Agosto 19-31 ang mga attetang may potensiyal na magwagi ng medalya maging sa 18th Asian Games sa Jakarta, Indonesia sa 2018 at 32nd Summer Olympic Games sa Tokyo, Japan sa 2020.
“Huwag na ninyong isama ang mga atleta n’yo na hindi kayang manalo,” hirit pa ni Ramirez na nakipagpalitan din ng mungkahi at puna sa NSAs tulad nina Victorico Vargas ng boxing, Alfredo Panlilio ng basketball, Jonne Go ng kano-kayak at dragon boat, Cynthia Carrion-Norton ng gymnastics, Salvador Andrada ng lawn tennis, Monsour del Rosario ng taekwondo, Jay Adalem ng handball, Ada Milby ng rugby football at iba pa.



