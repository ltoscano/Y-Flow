
WALANG NAGBIBITIW, TULOY ANG LIGAYA SA DAP

SABI ni Senadora Miriam Santiago, maaaring technical malversation ang kasong kakaharapin ng mga nagbigay at tumanggap ng Disbursement Acceleration Program.
Sa technical malversation, may paggamit sa salaping-bayan o iba pang pag-aari ng pamahalaan sa isang layunin na kaiba sa public purpose na dapat paggamitan nito sa bisa ng isang batas o ordinansa.
At ang krimen na ito ay may parusang anim na buwan at isang araw hanggang dalawang taon lamang.
Minimum ng parusang Prison Coreccional.
Ngayon sino-sino ang mga nakapirma sa paglalabas ng pondo ng DAP na hinugot mula sa kung saan-saan at ginamit sa iba o kung saan-saan? At sino-sino ang mga tumanggap?
IMPEACHABLE OFFENSE
Mariin pang sinasabi ni Miriam na impeachable offense ang mga pinaggagagawa ni PNoy sa DAP.
Kaya pwedeng isailalim si PNoy sa prosesong impeachment sa Kongreso.
Problema nga lang, numbers game o paramihan ng kakosa sa Kamara at Senado ang pinaiiral at hindi ang sustansya ng kaso.
Right or wrong, basta kakampi o bosing, walang kasalanan. At mananatili sa pwesto ang ini-impeach.
Sa ganitong kalagayan, mananatili sa poder ang mga anak ng tipaklong na mandurugas ng salaping-bayan at ang bayan ang magdurusa ang kalagayan.
MALAKING PROBLEMA
May malaking problema sa pagsasampa ng kasong impeachment.
Una, sino ang magsasampa?
Ikalawa, kung rekord ang pag-uusapan, ayaw nina Butch Abad ang maglabas ng mga papeles ukol sa DAP.
Paano ang mga ebidensya na gagamitin sa kaso?
Sapat ba ang mga dokumento at testimonya na ginamit ng SC sa paggawa ng desisyon ukol sa DAP?
Sa kung sino ang magsasampa ng kaso, hindi maaasahan ang mga senador dahil nasa 20 sila lahat na tumanggap ng malalaking halaga ng DAP.
Nasa mahigit sa P30 milyon hanggang P50-P100M ang tinanggap ng mga ito.
Sa 290 naman na kongresman, nasa 13-15 lang ang hindi tumanggap ng DAP na nasa P10-15 bawat isa.
Anak ng tokwa, wala naman tayong marinig mula kay Justice Sec. Leila de Lima kundi ang pagdiriin sa tatlo pa ring senador na nakasuhan na sa Priority Development Assistance Fund scam.
Kakasuhan din daw ng ukol sa DAP ang tatlong itlog.
Kawawa ang tatlo. Tsk! Tsk! Tsk!
MAG-RESIGN NA LANG
Pakapalan din ng mukha ang pinaiiral sa gobyerno na walang dinaraanan kundi Tuwid na Daan.
Dagdag ito sa katrayduran sa impeachment.
Kahit malinaw na 13-0-1 ang boto sa Supreme Court laban sa DAP, wala man lang opisyal ng gobyerno na konektado sa iskam sa DAP ang nagbibitiw sa pwesto.
Hanggang ngayon, ipinagpipilitan nilang tama ang mga pinaggagagawa nila sa DAP at susubukin nilang patunayan ito sa pagsasampa nila sa SC ng motion for reconsideration.
Mga taga-Malakanyang ‘yan.
Anong malay nga natin na baliktarin ng SC ang sarili nitong desisyon?
Dahil kasaysayan naman talaga ng SC ang baliktarin ng ilang beses sa mga kasong dinedesisyunan nito.
Gaya ng nangyari sa kasong gustong maging lungsod ang maraming munisipyo sa iba’t ibang lugar sa Pinas.
Anong malay nga natin na sa loob ng dalawang taong nalalabing panunungkulan ng mga utak ng DAP, eh, mapapalitan na nila ang lahat ng mga Hukom sa SC at magiging pabor sa kanila ang desisyon sa huli? He, he, he!
DAP HINDI UNCONSTITUTIONAL
Kaya malakas ang loob ng mga taga-Malakanyang at kakampi nilang mga mambabatas na lumaban sa kanilang mga kaaway sa SC dahil mismong SC ang naglabas sa desisyon na hindi unconstitutional ang DAP.
Dahil hindi unconstitutional ito, pupwede pa rin nilang ipagpatuloy ang paggamit ng DAP. Ang iiwasan lang nila ay ang mga labag sa Konstitusyon na ginawa sa DAP.
Kabilang dito ang pagrambol ng mga pera ng mga ahensya at gamitin ito sa ibang mga layunin.
Iiwasan din ng mga ito ang basta paggawa ng mga batas ukol sa pagkuha at paggasta ng salaping-bayan nang walang basbas ang Kongreso.
Hindi rin dapat sila maglaan ng pondo na hinugot mula sa kung saan-saan upang matugunan lang ang proyekto sa ilalim ng unprogrammed fund.
Kailangan nilang tiyakin na may sobra sa koleksyong buwis bago sila makagamit ng unprogrammed fund.
Kita ninyo, mga Bro?
TULOY ANG LIGAYA
Tiyak na naiisip ng mga taga-Malakanyang at mga KKKK nila sa Kongreso na pwedeng-pwede silang gumamit ng salaping-bayan sa ilalim ng DAP.
Kaya lang, magiging mas maingat na lang sila ngayon baka masilipan sila ng mga kalaban.
Napakagagaling naman kasing magkalkal ng baho ang kanilang mga kalaban kahit na ayaw nilang maglabas ng mga dokumento.
At tiyak na ipangangalandakan nila ito kahit sa darating na State of the Nation Address.
Ang drama: kung walang DAP, kulelat pa rin sana tayo sa Asya.
Ngayon ay itinuturing na tayo ng ibang mga bansa na hindi pang-agrikultura kundi newly industrialized daw.
At dahil sa bansag na ito, malayo na ang narating ng mahal kong Pinas.
Nagsimula nang mabawasan ang mga nagugutom, naghihirap at kung ano-ano pang bunga ng DAP.
Nasaan nga pala ang bunga ng DAP? Ngek!
oOo
Anomang reklamo o puna ay maaaring iparating sa www.remate.ph o i-text sa 09214303333.



