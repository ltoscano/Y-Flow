1,000 BAHAY

NAUNA na ang Eco-farming Facility and Resettlement Area ng Iglesia ni Cristo (INC) na magpasinaya ng inalaan nilang lugar para sa itatayong pabahay sa mga miyembro ng INC na nasalanta ng Yolanda.
Ayon sa report, ang resettlement area na may lawak na 3,000 ektaryang lupain ay magiging lugar para sa 1000 housing units para sa mga biktima ni Yolanda at ito ay nasa Sitio New Era, Barangay Langit, Alang-alang, Leyte.
Excited ang mga miyembro ng kapatiran dahil hindi lang pabahay kundi may mga itatayo ring mga pabrika ng tela, dried fish processing at bottle factories. May balak din na maglaan ng parte ng lupa para sa ibaâ€™t ibang pananim tulad ng palay, mga gulay at prutas. Ibig sabihin, magkakaroon ng mga oportunidad para sa mga trabaho na higit na kailangan ng mga tao sa mga nasalantang lugar.
Napakahalaga na may mga factory at mga agricultural activity na isinama sa planning ng INC para sa kanilang resettlement dahil napatunayan na natin na hindi magtatagumpay ang isang komunidad kung walang trabaho at mga mahahalagang facilities para sa kalusugan at kabuhayan ng mamamayan.
Sa ngayon umano ay isang daang bahay pa lang ang naitatayo, mukhang gusto na naman ng INC na maka-break ng record para sa Guinness Book of World Records. Matatandaan na kamakailan lang ay nakakuha ng world record ang INC para sa kanilang World Wide Walk na sabay-sabay na ginanap sa 30 bansa at inilaan din sa mga biktima ng Yolanda ang perang nakalap sa nasabing charity activity.
Kaya naman lubhang saya ng mga INC member sa kaganapan sa Leyte nang personal na mag-cut ng ribbon doon si Bro. Eduardo V. Manalo, executive minister ng INC.
Ayon sa news report, sinabi ng mga opisyal ng INC na kung mangailangan ng karagdagan na mga manggagawa para sa mga industriyang itatayo sa resettlement area ay kukuha rin sila ng kahit hindi miyembro ng INC para makapagtrabaho roon.
More power sa INC. Napakaganda ng ipinakikita nilang ehemplo sa lugar na matinding nasalanta ng bagyong Yolanda. Mabuhay ang kapatirang INC.



