ALAB: Tabuena tagumpay pa rin
By Al S. Mendoza June 24, 2016
Natabunan ng NBA Finals ang pagsabak ni Miguel Tabuena sa 116th US Open Golf Championship. Wala akong maalalang Pinoy na nakapasok sa US Open maliban kay Tabuena.
Ang mabigyan ang isang golfer ng tsansang makalaro roon ay para na ring tiket sa Olympic Games. Dumaan sa butas ng karayom si Tabuena.
Para makarating si Tabuena sa Oakmont, Pennsylvania, matinding pagsubok ang kanyang dinanas. Pero sa dalawang torneong inilaan para sa mga gustong magkwalifay sa US Open, nanguna si Tabuena. Parehong sa Amerika ginawa ang eliminasyon at pinaldo ni Tabuena ang mga kalaban sa California.
“Hindi pa rin ako makapaniwala halos,” sabi ni Tabuena. “Pangarap ko talaga makalaro sa US Open.”
Isa sa mga pinakamahirap na golf course ang Oakmont. Wala itong tubig pero tadtad ng sandrap. Singkipot ng eskinita ang mga fairways nito.
Pero sa unang araw, lumaban si Tabuena sa kanyang 4-over-par 74. Kinulang ng swerte sa kanyang second round 80 at siya’y hindi nakalusot sa huling 2 rounds. Malayo sa 147-cut ang kanyang 154.
Gayunpaman, hinangaan pa rin siya sa US Open na napanalunan ni Dustin Johnson, Amerikano.
Si Tabuena’y 21 lang at malayo pa ang mararating niya. Ang makasubok siya sa US Open sa murang edad ay isang karanasang maipagmamalaki habambuhay.
Sa akin, tagumpay na rin siya.



