VP Leni pumalag sa land conversion ban By Bernard Taguinod October 15, 2016 Pinalagan ni Vice President Leni Robredo ang plano umano ng Executive Department na magpatupad ng ban sa land conversion sa loob ng dalawang taon dahil malaking epekto umano ito sa pagsisikap ng gobyerno na mabigyan ng bahay ang mga mamamayang walang sariling bahay at lupa.
Sa petition na nilagdaan ni Robredo, chairperson ng Housing and Urban Development Coordinating Council (HUDCC), hiniling nito na irekonsidera ang pagpapalabas ng ‘blanket’ Executive Order (EO) na magpapatigil sa land conversion sa loob ng dalawang taon.
Bukod sa HUDCC, kasama rin sa mga petitioner ang Department of Finance (DOF), Department of Budget and Management (DBM) at ang National Economic Development Authority (NEDA). Unang iminungkahi ng mga militanteng grupo sa Kamara ang pag-ban sa land conversion upang masiguro na hindi ma-convert sa industrial ang mga agricultural land.
Gayunpaman, dahil ‘blanket’ umano ang EO, nababahala si Robredo na maging ang mga lupang planong pagtatayuan ng mga pabahay ay maaapektuhan kaya nababahala ito na made-delay ang mga housing project ng gobyerno.
“The proposed blanket two-year ban on land use conversion will introduce further delays in the housing and resettlement processes, which will exacerbate the insurmountable housing backlog that we are working to address,” ayon kay Robredo.
Pangunahing maaapektuhan umano rito ang mga pabahay sa mga Yolanda-affected area dahil ang mga lugar na ito sa Eastern Visayas region ay pawang nasa loob ng agricultural zones.



