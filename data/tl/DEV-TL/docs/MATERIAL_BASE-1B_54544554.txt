Lyceum at Arellano nakisiksik By Elech Dawa January 5, 2017
Sumiksik sa second spot ng team standings ang Lyceum of the Philippines at Arellano University matapos magtala ng magkahiwalay na panalo kahapon sa 92nd NCAA women’s volleyball tournament sa Filoil Flying V Center sa San Juan City. Binalibag ng Lady Pirates ang nangungupeteng Emilio Aguinaldo College Lady Generals, 25-20, 25-23, 25-20 habang tinalupan ng Lady Chiefs ang Jose Rizal University Lady Bombers, 26-28, 25-6, 25-15, 25-20.
Parehong may 5-1 records ang Lyceum of the Philippines at Arellano University, kasalo nila ang defending champion College of Saint Benilde Lady Blazers sa pangalawang puwesto.
Hindi pa rin makasapul ng panalo ang Lady Generals sa pitong laro habang nasa seventh place ang Lady Bombers !!pasan ang 2-5 baraha.
Umiskor sina team captain Cherilyn Jhane Sindayen, Christine Mirales at Czarina Pauline Orros ng tig-12 puntos, may 10 pts. na kinana si La Rainne Fabay para sa LPU.
Hindi kagandahan ang inilaro ni Sindayen at ayon kay LPU coach Emil Lontoc hindi masyadong gamay ng kanyang mga bataan ang court na pinaglaruan.
“Maybe the players are not that used to playing here because we never practiced in this venue not even once,” wika ni Lontoc. “That is why I’m planning to hold team practices here soon.”
Puntirya ng LPU ang makasama sa kauna-unahang pagkakataon sa Final Four pero kailangan makalusot sila sa kanilang huling tatlong laro.
Sunod na toka ng Intramuros-based squad ang Perpetual Help sa Enero 13 bago harapin ang Arellano U (Jan. 18) at San Sebastian (Jan. 25).



