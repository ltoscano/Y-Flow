Hinay-hinay sa diskwento By Rey Marfil January 16, 2017
Napakasuwerte ng mga senior citizens sa Pilipinas dahil alagang-alaga sila ng gobyerno.
Unang-una ay dahil sa iginagawad sa kanilang 20% diskuwentong benepisyo sa ilang serbisyo, maging sa pagkain, medisina at iba pang pangangaila_ngan ng matatandang ang edad ay 60-pataas.
Pero alam nyo bang ang diskwentong itong ibinibigay sa ating minamahal na mga senior citizens ay naabuso? Nasabi nating naabuso dahil kadalasan ay bitbit lamang ng kanilang mga kaanak sina lolo’t lola para magbayad ng bibilhing grocery o pasalubong.
Siyempre dahil kasama sina lolo’t lola ay may diskuwento ang kanilang bibilhin, lalo na sa pasalubong.
Isang napansin kong establisiyementong naabuso gamit ang senior citizens card ay ang isang kilalang bilihan ng donut. Pinipilahan ang donut company na ito at bibihirang store nito saan mang sulok ng Pilipinas ay walang pila.
Kaya naman isa ito sa paboritong bilhan ng pasalubong gamit ang discount card ng mga seniors.
Papaanong hindi pipilahan, napakalaking diskwento ang kanilang ibinibigay, hindi katulad ng ilang restaurants, bakeshops o iba pang pamilihan na limitado sa kinain ng senior ang diskwento na tama lamang naman dahil ito ang isinasaad ng batas.
Ayokong magmagaling pero kawawa ang kumpanyang ito baka pagdating ng araw ay magsara at makwenta nila ang napakalaking diskwentong naibibigay sa mga seniors na kadalasan ay ginagamit lamang naman ng mga anak, apo o iba pang kaanak ang IDs para makabili ng discounted na donut.
Sa sandaling magsara masasakripisyo ang ilan nating kababayang mawawalan ng trabaho dahil sa pag-abusong ginagawa ng ilan nating mga kababayan.
Kaya sana ay makita ito ng ilang nagpapalakad ng kumpanyang ito para maitama o kung hindi man ay magpatupad naman ng kaunting paghihigpit para sa kapakanan ng kinabukasan ng kanilang mga tauhan.
Nais kong bigyang-diin na hindi tayo sa tutol sa benepisyong iginagawad sa mga seniors ang hindi lang natin kayang sikmurain ay ang pag-abuso ng ilan sa pakinabang na ito na dapat ay para lamang sa pangangailangan ng ating mga lolo’t lola, nanay at tatay.
Tutal ay napakahirap umawat sa mga nagsasamantala sa benepisyong ito para sa ating mga senior citizens, mas mabuting kumilos na mismo ang mga kumpanya.
Ibigay sa nararapat ang diskwento pero siguraduhin namang kikilalanin ang hinihinging diskwento dahil kung may mga mapagsamantalang mga kaanak ng mga seniors na gumagamit ng prebilihiyo nina lolo’t, lola ay hindi rin naman nawawala ang mga kumpanyang walang pakialam sa ipiniprisintang mga senior citizen card dahil humihingi ng kung anu-anong dokumento para lamang tablahin ang mga matatandang humihingi ng diskwento gayong ito ang isinasaad ng ating batas.
Ang ating panawagan, gamitin sa tama ang benepisyong ibinibigay ng gobyerno. ‘Wag samantalahin dahil may mga masasagasaan.
Laging tandaan: “Bata mo ‘ko at Ako ang Spy n’yo.”



