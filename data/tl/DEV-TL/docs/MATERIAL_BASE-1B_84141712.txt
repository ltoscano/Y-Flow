Health Frontiers: Pagkain sa high blood
By George Nava-True II SSeptember 9, 2016 May high blood pressure ang nanay ko. Umabot ito sa 230/110 nang magpa-checkup siya sa doktor. Ano ang pwede niyang kainin? Sana mabigyan mo ako ng tips. — Honelen Enseñado Uvero.
Kapag mataas ang blood pressure, kailangan ng maintenance medicines para bumaba ito at maiwasan ang komplikasyon. Sundin ang reseta ng doktor para makaiwas sa problema. Bukod dito, kailangan din ng lifestyle changes para maging normal ang buhay. Narito ang dapat gawin:
Kumain ng masustansiyang pagkain. Damihan ang pagkain ng gulay, prutas, whole grains, manok, isda at low-fat dairy foods. Maganda sa high blood ang potassium kaya gayahin ang unggoy at kumain ng saging lagi. Basahin ang mga food labels sa delata para mabawasan ang pagkain ng saturated fat and trans fat.
Bawasan ang paggamit ng asin sa pagkain. Limitahan ang asin sa 1,500 milligrams (mg) kada araw kapag may high blood, may edad na 51 pataas o kapag may diabetes o chronic kidney disease. Tingnan din ang delata at tsokolate kung mataas ang asin nito. Sa taong walang hypertension, okay ang 2,300 mg ng asin kada araw. Mag-reduce kapag mataba. Kahit 5 pounds (2.3 kilograms) lang ang mawala, malaking bagay ito sa kalusugan.
Huwag laging nakahiga. Mag-exercise para mawala ang stress, bumaba ang blood pressure at iba pang sakit. Ayon sa US Department of Health and Human Services, maganda sa katawan ang 150 minuto kada linggo ng moderate aerobic activity, 75 minuto ng vigorous aerobic activity, o ang kombinasyon nito. Alamin sa doktor ang tamang exercise sa edad at kalusugan mo para nakasisiguro na okay ito sa katawan.
Bawasan ang alak.

Kahit malusog ka, tataas ang blood pressure sa alak kaya hinay-hinay sa pag-inom. Sa malusog na tao, tama lang ang one drink a day sa babae at sa lalaking may edad na 65 pataas. Two drinks naman ang pwede sa lalaking 65 anyos pababa. Ang katumbas ng one drink ay 12 ounces ng beer, 5 ounces ng alak o 1.5 ounces ng 80-proof liquor.
Huwag manigarilyo. Sinisira ng tabako ang mga ugat at pinabibilis ang pagtigas nito. Tigilan ang yosi kung gusto mong humaba ang buhay.

Bawasan ang stress. Matutong mag-relax. Matulog nang mabuti at sa tamang oras.
Bumili ng blood pressure monitor para malaman ang blood pressure sa bahay at malaman kung gumagana ang gamot. Huwag baguhin o gilan ito nang walang pahintulot sa doktor.



