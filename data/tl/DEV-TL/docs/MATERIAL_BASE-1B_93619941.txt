Editorial: Malaking hamon nga ang ISF! Ipinapaliwanag kahapon ni Vice President Leni Robredo na hindi lang basta pagpapatayo ng mga istruktura para maging bahay ang solusyon sa problema ng mga informal settler families o ISF.
Binisita kasi niya ang iba’t ibang housing projects ng mga nagdaang housing czar at nanlumo siya sa nakita. Bakante at nangangasira na lang ang mga ito. Abandonado. Walang gustong tumira. Sayang!
Kung susumahin, bilyong piso na ang ginastos sa mga pabahay na ito. Paano nga naman nangyari na napakaraming walang sariling tirahan at nagtitiyagang matulog sa kalsada o sa ilalim ng mga tulay pero ayaw namang tumira sa mga bakanteng pabahay na ito ng gobyerno? Panibago na namang mismatch? Para lang ‘yan mga bakanteng trabaho at bagong graduate na mga estudyante. Napakaraming aplikante at meron ding mga bakanteng trabaho pero hindi magkatugma kaya dalawang problema ang hindi maresolba.
Ganito rin ang sitwasyon ng pabahay ng gobyerno at mga ISF na nagsusumiksik pa rin sa Metro Manila at malalaking lungsod.
Kaya nga ang ipinupunto ni VP Leni, huwag lang sila patayuan ng bahay at bubungan ang kanilang mga ulo. Kailangan, sa lilipatan nilang komunidad, may kuryente at tubig. Importanteng buhay ang ekonomiya. Ibig sabihin, mayroong mga negosyo na pwede nilang mapagtrabahuhan. Pangunahing sangkap din para maging kaengga-engganyo ang isang resettlement site o pabahay project ay ang murang transportasyon at malapit na pampublikong paaralan na magsisilbi na ring ‘playground’ ng kanilang mga anak.
Kahit naman kasi mga palaboy at ISF, iniisip din nila syempre ang magiging kalagayan ng kanilang pamilya sa pupuntahang relokasyon. Dapat talaga, iyong mabubuhay sila sa bagong tirahan. Iyong mabubuo nila at mabibigyan ng katuparan ang kanilang mga ambisyon at pangarap para sa pamilya. Hindi porke’t may bubong, e awtomatikong kakagatin ng mga ililipat na kababayan.
Kung ganito kalaki ang problema ng isang housing czar, nakakalungkot na sa halip na dagdagan ang budget ng tanggapan ni VP Leni ay tinapyasan pa ito. Sa kabila nito ay malugod na tinanggap ng Bise Presidente ang mas maliit na OVP budget sa papasok na taong 2017.
Pero sana lang, pagkalooban ng hiwalay na pondo ang ‘housing program’ kahit hindi direktang ilagay sa opisina ni VP Leni. Napakaraming kailangang gawin sa problemang ito.
Hindi man nakikita ng iba, ang ‘decongestion’ ng Metro Manila o ang paglilipat sa mga ISF tungo sa mga bagong komunidad sa labas ng lungsod ay makakaresolba sa napakaraming problema gaya ng masikip na trapiko, problemang pangkalikasan (polusyon, basura, baha) at maging ang crime rate.



