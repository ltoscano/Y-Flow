Makating nguso
By George Nava-True II December 1, 2016
Lagi kong binabasa ang kolum mo sa Abante. Ang problema ko ay tungkol sa aking balat. Nakakaranas ako ng pangangati at pamamantal sa nguso, mukha at singit. Dahil diyan, nagpakuha ako ng HIV blood test para malaman kung may AIDS ako.
Pagkalipas ng isang linggo, nakuha ko ang resulta at non-reactive naman. Pinababalik ako ng doktor sa loob ng anim na buwan. Sa kasalukuyan, nagtatrabaho ako at nararanasan ko naman ang mga nabanggit na sintomas. Ano ang ibig sabihin ng non-reactive? â€” Name withheld.
Wala kang AIDS kasi non-reactive o negative ang test mo.

Malamang ang problema mo ay dermatitis o pamamaga ng balat. Hindi ito nakakahawa at hindi delikado pero pangit tingnan. Maraming klase ng dermatitis tulad ng seborrheic dermatitis at atopic dermatitis o eczema. Marami rin ang dahilan nito pero ang karaniwang sintomas nito ay ang pamamaga, pamumula at pangangati ng balat.
Sa contact dermatitis, ang pantal ay galing sa exposure sa mga nakakairitang bagay o kemikal. Ang neurodermatitis naman ay makikita lamang sa ilang bahagi ng katawan. Sa seborrheic dermatitis, apektado ang ulo at mukha. Parang makapal na balakubak ang histura nito. Ang stasis dermatitis ay meron tubig sa ilalim ng balat ng paa. Ang atopic dermatitis o eczema ay may makati na pantal na pabalik-balik. Sa perioral dermatitis, ang pantal ay nakapalibot sa bibig.
Tingin ko contact dermatitis iyan. Malamang meron isang bagay sa paligid mo o ginagamit mo na allergic ka kaya pabalik-balik ang problema. Maaaring allergic ka sa sabon, detergent o may ibang panlinis sa bahay.
Ang ibang bagay na maaaring magdulot ng allergy ay goma, metals tulad ng nickel, mga alahas, pabango, cosmetics, o topical antibiotic creams na meron neomycin and bacitracin.
Kung ako sa iyo, pumunta ka sa isang mahusay na dermatologist para matulungan ka at gumaling ka na. Malalaman kung saan ka allergic sa pamamagitan ng skin test.



