KAPALPAKAN AT KORAPSYON SA EPIDEMYA AT TIGDAS

NAGKUKUMAHOG ang Department of Health sa lakad nito laban sa mabilis na lumalaganap na tigdas.
Nananawagan ngayon ang DOH sa lahat ng iba pang sangay ng pamahalaan na tumulong sa pakikipaglaban sa sakit na nakababalda at nakamamatay.
Kabilang sa mga isinasangkot ng DOH ang Department of Education at mga lokal na pamahalaan na tumulong dito.
Maging ang mga pribadong doktor, nars at iba pang medical professional ay tinatawagan na rin nito na tumulong.
MARAMING GAMOT
Sinasabi ng DOH na marami at sapat ang bakuna laban sa tigdas.
Pero ngayon lang nagiging malinaw ito dahil sa hanay ng mga barangay health center, umaalingawngaw ang mga pahayag ukol sa kakulangan o kawalan ng bakuna.
Kaya naman, marami sa mga barangay health center ang taunan kung maglakad para sa pagbabakuna sa kabila ng katotohanan na araw-araw na may mga ipinanganganak na bata na dapat bakunahan sa takdang panahon.
Lumalabas na nagsisinungaling o nambobola lang ang DOH o ang pamahalaan mismo ukol sa pagkakaroon ng sapat na bakuna sa sakit na wala pang tiyak na gamot.
WALANG DOKTOR, WALANG NARS
Karanasan ng lahat ang labis na kakulangan o kawalan ng mga kaukulang health professional sa mga barangay health center.
‘Yun bang walang doktor, nars o iba pang may sapat na kaalaman sa pagbabakuna ang mga health center.
Kaya naman, kahit na may sapat na bakuna laban sa sakit, wala namang gagawa ng mga pagbabakuna sa takdang panahon.
Hindi mabilang sa daliri ang mga barangay health center na tanging ang mga “mother leader” o walang kaalam-alam sa panggagamot na mga volunteer ang tumatao sa mga ito.
PAGBABAKUNA
Sa sumbong naman ng maraming ina, hindi basta nagpapakita sa mga health center, lalo na ang mga doktor.
Sa halip, inginunguso ang mga ina na pumunta sa mga pribadong klinika ng mga doktor, maging ang mga doktor ng pamahalaan, para magpabakuna roon. Ngunit dapat na magbayad nang mahal.
Saan ba nanggagaling ang mga gamit na gamot sa bakuna ng mga ‘government doctor’? Galing ba sa libreng suplay ng pamahalaan o sa suplay ng mga kompanya ng gamot kaya mahal?
Kasama sa mga binabayaran hindi lang ang gamot sa bakuna kundi ang mga iringilya, bulak, pagkonsulta at mismong pag-iiniksyon.
KAGIPITAN AT BAKUNA
Aminin man o hindi ng pamahalaan, walang sinoman ngayon sa mga mamamayan ang nagsasabing maalwan ang kanilang pamumuhay.
Mabibilang sa daliri ang mga pamilya sa barangay na nagsasabing magaan ang buhay at kaya nilang magpabakuna maging sa mga pribadong klinika o ospital.
Kaya naman, napipilitan ang mga ama at ina na humanap ng mga pagkakakitaan para ‘makaraos’ lang sa pang araw-araw na gastusin.
Lalo’t napakalaganap na ngayon ang kontraktwalisasyon na nagtitiyak ng empleyo para lamang sa limang buwan at inaabot ng taon bago makahanap muli ng empleyo ang tanggal sa trabaho sanhi ng kontraktwalisasyon.
Mismong ang pamahalaan din ang pasimuno ng kontraktwalisasyon sa paggawa nito ng batas para rito, ang tinatawag na Herrera Law.
Dahil sa kagipitan para mabuhay nila ang kanilang pamilya, hindi na makatugon ang mga ina o ama sa panawagan sa pagbabakuna na isinasagawa nang madalang pa sa patak ng ulan.
PAMILYANG TSUPER
Kabilang sa mga hirap na hirap sa pagpapabakuna ang mga pamilya ng mga tsuper ng mga traysikel at jeepney driver.
Araw-araw na umiiyak ang mga ito sa hirap para kumita para sa kanilang mga pamilya, lalo na sa pagkain at baon ng mga bata sa eskwelahan o pag-aaruga sa mga ito kung paslit pa lamang.
Umiiyak sa hirap ang mga ito dahil sa nilalamon ng mga mahal na diesel at gasolina ang kanilang kita at kasamang lumalamon sa kanila ang mga pulis at traffic enforcer na nabubuhay sa kotong.
Pinahihirapan din sila ng mga nagmamahalang elektrisidad, tubig at iba pa.
Nagmamamahalan ang mga produktong petrolyo, elektrisidad, tubig at iba pang mga batayang pangangailangan dahil na rin sa napakataas na buwis na sinisingil ng pamahalaan dito, puwera pa ang mga pandaraya ng mga kompanyang may-ari o may kontrol sa mga negosyong nabanggit.
Ang kakapusan sa buhay na likha mismo ng pamahalaan ang isang malaking dahilan kung bakit hindi makapunta sa health center ang mga ito para magpabakuna, lalo’t tiyempuhan ang pagbabakuna sa dalang ng programang ito.
PURO PANINISI
Sa kabila ng lahat ng ito, may gana pang manisi ang pamahalaan sa mga mamamayan sa pagkalat ng kalamidad.
Sinasabi ng pamahalaan na pabaya ang mga ina at ama at ito ang mga dapat na sisihin kung bakit nagkakasakit, nababalda o namamatay sa tigdas ang mga anak ng mga ito.
PAGBABAGO ANG KAILANGAN
Dapat na manguna ang pamahalaan sa pagbabago sa pagtugon sa sakit na tigdas.
Kabilang sa mga dapat nitong gawin ang pagdurog sa korapsyon at kapabayaan sa programang pangkalusugan, pag-empleyo ng mga doktor, nars at iba pa na mag-aasikaso sa mga mamamayan.
Ngunit dapat nitong pagtuunan din ng pansin ang patakaran nito sa buwis, petrolyo, kuryente at iba pa na sanhi ng kahirapan at pagkakasakit.



