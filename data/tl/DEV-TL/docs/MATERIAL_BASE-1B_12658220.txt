
Matatagumpay na taktikal na opensiba sa Isabela

NPA Cagayan Valley (Northeast Luzon)

(Fortunato Camus Command)

December 05, 2012

Pinalalabas ng mga opisyal ng 5th Infantry Division ng Philippine Army na ang naganap na tambang ng NPA
sa mga tropa nila sa Mabbayad, Echague, Isabela noong Nobyembre 17 ang
pangalawa sa dinanas nilang pagkatalo sa hilagang Luzon nitong 2012.
Pinakamatindi diumano nilang pagkatalo ang tambang ng NPA sa mga pasistang tropa sa Tinoc, Ifugao noong Abril, na kung saan nasawi ang 11 tauhan ng 85th Infantry Battalion.

Dahil hindi nila magawang itago, inamin nila ang dinanas nilang
pinsala sa Echague; pero kasabay nito’y para pagtakpan ang serye ng mga
tinamong pinsala ng mga pasistang tropa sa Isabela nitong Oktubre at
Nobyembre. Ang masaklap para sa 5th ID, ang dalawa pa naman nitong
pangunahing panagupang yunit –ang 51st at 52nd Division Reconnaissance
Companies (DRC) – ang pangunahing lumasap ng mga pinsala.

Oktubre 17 – pasado alas dose ng hating gabi, tatlong tropa ng 24-kataong platun ng 51st DRC
ang nasawi at di mabilang ang nasugatan sa naganap na engkwento sa
pagitan nila at ng isang platun sa ilalim ng Benito Tesorio Command ng
New Peope’s Army sa sitio Kidog-kidog, Brgy Santa Isabel sa bayan ng
Jones, Nagtagal ng 30 minuto ang sagupaan at walang tinamong kaswalti
ang mga Pulang mandirigma. Pinalabas ng 5th ID na walang kaswalti ang
magkabilang panig.

Oktubre 30 – apat na tropa muli ng 25-kataong platun ng 51st DRC sa pamumuno ng isang 2Lt. Cabanas ang nasawi sa ginawang harassment ng isang team sa ilalim ng Reynaldo Pinon Command ng NPA sa sitio Old Nursery, Brgy. Disulap, sa bayan ng San Mariano.

Nobyembre 8 – dalawang pasistang tropa ang nasawi at sampu pa ang nasugatan nang i-harass ng isang iskwad ng NPA ang 54-kataong tropa ng 51st DRC sa pamumuno ni 2Lt. Cabanas sa sitio Namulan, Brgy. San Jose, San Mariano. Pinagtakpan muli ito ng militar sa mass media, bagama’t maraming masa ang nakakita sa paghahakot ng mga bangkay at sugatan pasakay sa sumaklolong dalawang helicopter.

Dalawang Tambang sa Madaling Araw

Subalit kahit anong gawin ng mga eksperto sa psy-war ng 5th ID, hindi
nila nagawang itago at napilitang aminin na lamang ang naganap na
dalawang tambang laban sa dalawang elite nitong mga yunit sa madaling
araw ng Nobyembre 17.

Sa tambang na naganap noong 1:30 AM sa sitio, Luzcon, Brgy. Gangalan,
San Mariano, inamin ng mga pasista na may naganap ngang engkwentro;
pero hindi nila inamin ang pagkakaroon nila ng kaswalti. Anim na tropa
ng isang platun ng 51st DRC sa pamumuno muli ni 2Lt. Cabanas ang nasawi sa pagtambang sa kanila ng isang platun sa ilalim ng Reynaldo Pinon Command ng NPA.

Tatlong oras ang nakalipas, pitong tropa ng 52nd DRC
sa pamumuno ni 2Lt. Jimnah Torrepalma ang nasawi (kabilang si
Torrepalma) at walo pa ang nasugatan nang tambangan ng isang platun sa
ilalim ng Benito Tesorio Command ng NPA ang
20-kataong yunit ng kaaway. Ayon sa opisyal na ulat ng Benito Tesorio
Command, kabilang sa mga nasamsam sa mga pasista ang tatlong machine gun – isang M60 at dalawang K3, limang M16 armalite rifles, tatlong night vision scopes, isang Harris radio, isang binocular, daan-daang mga bala at 15 US army packs.

Madaling araw ng Nobyembre 16 nang puntahan ng mga tropa ng 52nd DRC ang lugar na pinagbasehan ng mga gerilya ng NPA noong nakaraang araw, at nang walang madatnang NPA ay maghapon silang nagkubli sa lugar na mabuho. Nang malaman ito ng isang platun ng NPA na nasa di kalayuan, pumusisyon sila sa mga lugar na posibleng daanan ng mga pasista para tambangan.

Regular ang pasa ng mga masa sa kalagayan ng mga nagkukubling kaaway,
at itinuro nila ang daan na laging dinadaanan ng mga militar kapag
lumilipat sila mula sa pinusisyunan nilang sitio ng Mabbayad patungo sa
katabing baryo.
Siguradong gagalaw ang kaaway sa gabi at mas malaking posibilidad na
dadaan sila sa rutang tinukoy ng masa, kaya pagsapit ng dilim ay
pumusisyon na ang tatlong iskwad ng platun ng NPA sa mga paborableng pwesto sa itinakdang ambush site.
Anumang oras ay maaaring gumalaw na ang target nila, kaya hindi na
kumain ng hapunan at hindi na iniwan ang mga pusisyon. Habang nag-aabang
sa buong magdamag, hindi na naglabas ng tulugan ng mga nagtatambang na
gerilya, at panapanahong inihihilata lamang ang katawan sa manipis na plastic na nakalatag sa medyo basang lupa.

Pinag-aralan ng kumand ng platun ng NPA kung paano makontra ang pagkilos sa gabi (night movement_) ng mga tropa ng DRC sa pamamagitan ng tambang sa gabi (_night ambush). Tatlong-kapat lamang ng pwersa ng platun ang nakariple at sangkatlo lamang ang may karanasan sa opensibang labanan.

Ang itinakdang killing zone ng kumand ng platun ay ang
maliit na kalsada sa ibaba ng burol na pwinestuhan ng mga gerilya. Ang
unang iskwad ay nakahiwalay nang may distansya sa dalawa pang iskwad;
ang pangalawang iskwad ay nakahilera sa taas ng burol na lupa lamang ang
kublihan; at ang kalapit nitong pangatlong iskwad ay nakakubli sa ilang
tumpok ng mga saging sa mas mataas na bahagi ng burol. Sa pagitan ng
kalsada at ng dalawang iskwad ay ang nalinis nang pinagtamnan ng mais na
paahon sa sa burol. Madilim ang gabi, at lalong dumilim nang
magmadaling araw na ng Nobyembre 17.

Pasado alas kwatro na ng madaling araw nang may maaninag ang ilang
kasama na papalapit na magkakadikit na tao, na noong una’y hindi matiyak
kung iyon bang isang iskwad ng NPA o kaaway na. Magkakadikit at marahan sa pag-ahon sa burol sa pagitan ng ikalawa at pangatlong iskwad ng NPA ang isang platung kaaway; may gamit na night vision scope
ang nasa unahan, hindi dumaan sa kalsada at wala halos mga yabag, kaya
tatlong metro na lamang ang layo nila sa mga nagtatambang nang paputukan
sila.

Hindi alam ng natambangang kaaway na may mga NPA
pala sa inaakyat nilang burol; kaya nang paputukan sila ay nagtakbuhan
ang mas marami pababa sa burol, habang ang iba, kabilang ang may hawak
ng M60 machine gun na nasa harapan, ay umahon sa tutok ng burol na pwinestuhan ng pangatlong iskwad ng NPA. Sinalubong ng isang kasama ang kaaway na naka-masinggan, papuputukan niya sana ito ng shotgun
pero hindi pumutok, kaya sinunggaban niya ang kaaway at nagpambuno
sila. Iniulos ng isa pang kasama ang dulo ng kanyang M14 sa tagiliran ng
kaaway, tumilapon; tumakbo ito pero pinagbabaril, naiwan ang hawak
niyang M60. Masinggan ang unang nasamsam sa unang bugso pa lamang ng
putukan.

Nakapusisyon ang unang iskwad ng NPA sa
bahagi ng likod ng kaaway, pero hindi makapagpaputok dahil dikitan ang
labanan at napakadilim ang paligid. Nagpaputok na lamang ang mga ito
nang magliliwanag na; natuliro ang kaaway nang bugsuhan sila ng putok
mula sa likod.

Bagama’t nagmumula na ang putok ng NPA mula
sa harap, tagiliran at likod, hindi iniatras ng CO ng kaaway ang
kanyang yunit at bagkus ay nanatili sila sa bahagi ng burol na walang
makokoberan kahit nang magliwanag na ang paligid. Maliban sa mga tumakbo
pababa sa burol at nagtago sa mga puno sa ibaba, isa-isang tinamaan ang
mga pasista, kabilang ang CO nilang si Torrepalma. Nagkalat ang mga
masinggan, armalayt, pak at patay at sugatang kaaway ilang metro lamang
ang layo sa mga nakapalibot na gerilya.

Bandang 6 AM, pinasusuko na ng NPA ang mga
kaaway na nanatili sa burol. Ang CO nila na malalang nasugatan ay
nagpahayag ng pagsuko, kasama ang dalawa pang kaaway na sugatan na
naiwan sa burol. Ginamot ng NPA ang sumukong
CO pero malala ang sugat, at ginamot din ang dalawa pang sumuko na di
gaanong malala ang sugat at nabuhay pagkatapos. Agad itinawag ng NPA sa isang radio reporter
ang tungkol sa mga sugatang kaaway at sinabing kunin na nila ang mga
ito para malapatan ng lunas. Pero pasado alas dose na ng tanghali nang
magdatingan ang dalawang helicopter at reinforcement troops ng 5th ID.

Sa dalawang tambang ng NPA ng Nobyembre 17, binigo ng NPA ang taktikang night movement ng kaaway na may mga gamit na night vision scope sa pamamagitan ng night operation at night ambush. Matinding tinamaan ang mga elite na tropa ng 5th ID.

Kahit anong pagtatangka nilang ilihis ang atensyon ng publiko mula sa
dinanas nilang pagkatalo, kagaya ng pagpapalaganap na may tatlong
dayuhang kababaihan daw na kasama ng NPA at ng pagpapadala pa raw ang NPA
ng mga mandirigma nito mula sa Cagayan patungong Isabela, hindi
maikukubli ang makabuluhang paglakas ng hukbong bayan at armadong
pakikibaka sa Isabela.



