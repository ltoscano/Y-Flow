ALAB: Pacquiao treyning na
By Al S. Mendoza August 26, 2016
Nag-umpisa nang magtreyning si Manny Pacquiao para sa kanyang laban kay Jessie Vargas sa Nobyembre.
Nagdyaging sa umaga noong Lunes. Dumalo sa illegal drugs hearing sa Senado.
Nagboksing sa lona sa gabi. Matindi ang iskedyul pero dapat lang daw.
“Nagpangako akong tutok ako sa Senado ‘pag ako’y nanalong senador,” sabi ni Pacquiao.
“Paninindigan ko iyan.”
Planado na lahat: Nakasingit lagi ang Senado sa kanyang treyning.
Ang ensayo’y sa superbisyon ni Buboy Fernandez, ang kanyang kababata at numero unong ayuda ni chief trainer Freddie Roach.
Darating sa Maynila si Roach sa isang buwan mula Los Angeles.
Ayon kay Pacquiao, ang malaking bentahe’y bakasyon ang Senado mula Okt. 5 hanggang matapos ang laban sa Nob. 6 (PHL Time) sa Las Vegas.

Hindi pipitsugin si Vargas, ang welterweight champ.
Siya’y 27-1. Karamihan sa kanyang mga tinalo ay walang talo bago niya labanan. Ang huli’y si Sadam Ali, bata ng maalamat na si Oscar De La Hoya. Tulog si Ali sa 9th round.
Pero ang kaisa-isang talo ni Vargas ay pabor kay Pacquiao. ‘Di kasi, ang tanging tumalo kay Vargas ay si Tim Bradley.
’Di ba’t sa kanilang trilogy, angat sa 2-1 si Pacquiao laban kay Bradley? Dapat nga 3-0 yan pero sinilat ng mga huwes si Pacquiao sa unang laban.
Kaya’t kwidaw si Vargas, edad 27. Sa edad na 37, Pacquiao kumakasa pa.



