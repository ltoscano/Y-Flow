Antipolo City government, kinilalang muli sa malawakang pag-aalay ng dugo

January 11, 2016

LUNGSOD NG ANTIPOLO, Rizal, Enero 11 (PIA) --Pinarangalan ng Department of Health (DOH) at Philippine Blood Center (PBC) ang Antipolo City bilang Melchora Aquino Awardee dahil sa mahigit 300 blood units na boluntaryong inalay ng lungsod sa PBC sa ginanap na 4th Gawad Dugong Bayani noong Disyembre 1, 2015 sa Quezon City Sports Club. “Sa pagtutulungan ng DOH, PBC at City Health Office, ang Antipolo ay patuloy sa pakikiisa sa taunang pagsasagawa ng blood donation. Sa ganitong paraan, naipapakita natin ang modernong bayanihan na ang lahat ay nagtutulungan para sa kapakanan ng nakararami,” pahayag ni Mayor Jun Ynares. Ito na ang ikalawang pagkakataon na kinilala ng PBC ang Antipolo sa patuloy na pagsuporta sa adhikain nila kung saan tumanggap din ang lungsod ng Gregorio Del Pilar Award noong 2014. Layunin ng Philippine Children’s Medical Center (PCMC), sa ilalim ng DOH, na kilalanin at parangalan ang iba’t ibang ahensya sa bansa, mga Local Government Units (LGUs) at ang mga mamamayang boluntaryong nag-alay ng dugo upang dugtungan ang buhay ng mga nangangailangan na ngayon ay kinikilala bilang makabagong bayani ng ating bansa. Tinanggap ni City Health Officer Dra. Concepcion Lat kasama ang ibang kawani ng City Health Office (CHO) ang plaque ng pagkilala.
Ayon sa mensaheng ipinaabot ng Panauhing Pandangal na si Menchie Silvestre, Executive Director ng Alagang Kapatid Foundation, Inc., ang isang bayani ay mayroong malasakit sa kapwa at tumutulong ng walang hinihintay na kapalit, kaya ang mga volunteer blood donor ay itinuturing na ring mga bayani. Binigyang diin din niya na kailangang mahimok nila ang iba pang mamamayan upang mas dumami pa ang ating mga bayani. Isinagawa ang blood donation noong Marso 4, 2015 sa mismong kaarawan ni Mayor Jun Ynares. (ANTIPOLO-PIO)



