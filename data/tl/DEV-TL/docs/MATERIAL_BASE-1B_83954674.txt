Cooking tips

KUNG mahilig din lang magluto, makatutulong ang ilang tips na ito para mas madali ang paggalaw sa kusina, mas mabilis makapagprepara ng pagkain, at mas malinis ang mga kasangkapan.· Bago buksan ang pakete ng bacon, irolyo ang pakete at pagulong-gulungin. Sa ganitong paraan, madaling maghihiwa-hiwalay ang bacon.
· Kung gagamit ng orange, ilubog muna sa kumukulong tubig bago balatan. Mas lalambot ang balat nito kapag nailubog na sa mainit na tubig.
· Kung gagawa ng hamburger, gumamit ng pang-scoop ng sorbetes sa paghulma ng giniling. Sa ganitong paraan, pantay ang dami ng patties.
· Tanggalin ang dumikit na keso, o anumang gulay sa panggadgad sa pamamagitan ng pagkiskis ng sepilyo. Makabubuting bumili ng sepilyo para sa ganitong gawain. Itago ang sepilyo kasama sa gamit-panluto.
· Patakan ng kaunting mantika ang mantekilya para maiwasan ang pagkasunog ng anumang gustong iprito sa mantekilya.
· Kapag nagluluto ng pasta, hayaang kumulo nang maigi ang tubig, lagyan ng kaunting mantika ang tubig para hindi magkadikit-dikit ang pasta, at lagyan ng kaunting asin para magkalasa ang niluluto. Huwag iluto nang sobra ang pasta para
hindi lumabsa.
· Sa pagbabalat ng sibuyas, mainam na basaing maigi ang sibuyas. O kaya naman ay magsubo ng isang putol ng pan Amerikano para maharangan at sipsipin ang mga lumalabas na katas na nakapagpapaluha sa mga mata habang hinihiwa ang sibuyas.
· Para masaid ang mga tomato paste, cream, at ketsap sa lalagyang lata o bote, lagyan ng maligamgam na tubig at alog-alugin.



