Alopecia 3
By George Nava-True II August 26, 2016
Ito ang huling bahagi ng sagot ko kay John L. ng Negros Occidental, isang 38-anyos na marino na merong alopecia areata kung saan naglalagas ang buhok. Kahapon tinalakay ko kung ano ang alopecia at ang mga sanhi nito. Ngayon, pag-usapan natin kung paano ginagamot ito.
Ikinalulungkot kong sabihin na walang gamot sa alopecia areata pero pwedeng bawasan ang paglala nito at maaaring tumubo pa ang nawalang buhok. Kadalasan tutubo ulit ang buhok pagkalipas ng isang taon kaya pinababayaan lamang ng iba. Para gumanda ang hitsura, pwedeng magsuot ng wig na gawa sa tunay na buhok o synthetic hair. Maaaring ikabit ito sa anit sa pamamagitan ng glue, clips o tape. Huwag magsagawa ng hair weaving (pagtahi ng buhok sa natirang buhok sa anit) dahil kakalbo ka lalo. Mag-ingat din sa paggamit ng perms o dyes dahil maaaring mangalbo sa katagalan.
Ang pangkaraniwang gamot sa alopecia ay ang pag-iniksiyon sa anit ng corticosteroids. Ginagawa ito kada 4 o 6 na linggo. Makakatulong din sa bata o matanda ang topical corticosteroids na pinapahid sa anit.
Dahil namumula ang anit mo at may balakubak ka, baka contact immunotherapy ang ginawa ng derma sa iyo. Nagdudulot ito ng allergic reaction pagkatapos ilagay ang gamot sa anit isang beses sa isang linggo. Nakaka-irita ito at mamumula ang anit at parang may balakubak pero tumutulong ito para tumubo ulit ang buhok sa loob ng 3 buwan. Ilan sa mga side effects nito ay matinding pamumula ng anit at pamamaga ng kulani sa leeg.
Isa pang gamot ay psoralen na may ultraviolet A light (PUVA) therapy. Ginagamit ito kapag malaking bahagi ng katawan ang apektado ng alopecia at hindi pwedeng gumamit ng ibang gamot.
Magpatingin sa isang mahusay na dermatologist para matulungan. Mahal talaga sumingil ang mga derma pero makakahanap ka ng mura at magandang serbisyo sa mga government hospitals.

Meron din mga charity clinics ang ilang pribadong ospital na pwedeng puntahan.



