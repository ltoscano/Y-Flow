SI ‘YOLANDA’ AT ANG MODERNISASYON NG AFP

Tweet

MARAMING buhay ang binago na at mababago pa ni super bagyong “Yolanda.” Ang epekto niya ay hindi lang sa tao kundi maging sa mga institusyon – kasama na ang Sandatahang Lakas ng Pilipinas o Armed Forces of the Philippines at malamang pati ang modernisasyon nito.
Matatandaan na ang pinagtutuunang pansin ngayon ng liderato ng pamahalaan ay ang tinatawag na “minimum credible defense capability” o ang kakayahang sapat lang para ipagtanggol ang ating bansa.
Bago pa man dumating ang mga bagyong “Pablo”, “Ondoy”, atbp., ang AFP ang pangunahing inaasahan na sasagip at magliligtas sa mga nagiging biktima. Subalit kakaiba si “Yolanda” – hindi lang dahil sa nakatala ito sa kasaysayan bilang pinakamalakas na bagyo at sa malawakang pinsala nito na muling naghatid sa Pilipinas sa mapa ng daigdig kundi dahil din sa pinakamalaking pagtitipon ng mga bansa na naghatid ng tulong o/at kagamitan upang sumaklolo sa Pilipinas.
Natambad ang kasalatan ng kakayahan ng pamahalaan na tumugon sa kalamidad na may ganitong tindi at lawak ng pinsala. Bagama’t ang AFP ay agad na nakatugon sa mga unang oras kinabukasan pagkatama ni “Yolanda”, kulang na kulang ang mga kagamitan nito na pang Humanitarian-Assistance and Disaster Relief (HADR).
Kailangan ng mas maraming barko, eroplano at helicopter na makapaghahatid ng tulong hindi lang hanggang sa airports at seaports kundi direkta sa mga barangay na nasalanta nito. Ito ang naging malaking hamon sa gobyerno.
Sanhi na rin ng mga naputol na tulay, naghambalang na puno, poste, at kable ng kuryenteng naging sagabal sa mga daan, at pagkasira ng komunikasyon – kawalan pa rin ng natatanggap na tulong, 10 araw makaraan. Sa pagdagsa ng maraming tulong at kagamitan mula sa iba’t ibang bansa at pribadong organisasyon, dahan-dahang natugunan ang napakalaking pangangailangan ng mga biktima.
Isang aral ang kalamidad na ito upang makita kung ano pang dapat meron ang ating pamahalaan, kabilang na ang sa AFP, upang mas matugunan ang kalamidad. Nangangahulugan lang ito ng karagdagang pondo para sa Philippine Air Force cargo planes at helicopters; Philippine Navy sealift vessels; at 6×6 Trucks ng Philippine Army.
Sa harap ng umiigting pang mga banta sa seguridad at kalayaan ng ating teritoryo sa West Philippine Sea, dahan-dahang bumibili ang pamahalaan ng ilang fighter jet, attack helicopter, multi-purpose attack craft, missile ship, at radar system para madagdagan ang external defense capability ng bansa.
Subalit hindi pa man humuhupa ang tensyon, sumiklab naman ang pagdedeklara ng Tsina ng kanyang bagong Air Defense Identification Zone (AIDZ).
Sa AIDZ ng Tsina, lahat ng pumapasok sa loob ng zone (gawing Hilaga ng Taiwan; Timog ng Korea; at Timog-Kanluran ng Japan) ay kailangang magpakilala at sumunod sa mga alituntuning kanyang itatakda. Bagama’t ang East China Sea (ECS) ang sakop nito, apektado naman ang South Korea at Japan. Nagpalipad pa ng kanilang mga eroplanong pandigma at bomber ang mga bansang ito, kabilang na ang Amerika, kontra sa deklarasyong ito ng Tsina at pagpapadala ng huli ng kanyang Aircraft Carrier sa ECS.
Sa harap ng panibagong tensyong ito sa gawing Hilagang-Kanluran lamang ng Pilipinas, hindi malayong maapektuhan na naman tayo ng kaguluhan. Magpapaibayo itong higit sa hangaring maisakatuparan ang “minimum credible defense capability” ng Pilipinas. Ito ay sa harap naman ng ramdam na pangagailangang hatid ng “Yolanda” para sa kagamitan ng AFP para sa HADR. Hindi kaya muli na namang maghilahan ng pondo sapagkat hindi pwedeng gamitin pang Humanitarian Assistance and Disaster Response ang mga kagamitang pandigma na kailangan naman para sa pagtatanggol ng ating teritoryo at pagpapanatili ng kasarinlan at kasiguruhan sa ating mga hangganan.

Sana makita ng ating mga lider ang parehong pangangailangan at bigyang prayoridad pa rin ang pagpapalakas ng pwersang magtatangggol ng bansa na hindi pwedeng iasa sa ibang sektor ng lipunan.

Maaari nating ma-tap upang maging force multiplier ang commercial air and sea lines sa paghahatid ng relief goods, mga gamot, medical professionals, at manggagawa at gamit for rehabilitation operations at Internally Displaced Persons.
Maaari nating magamit ang mga barkong pag-aari ng reservists ng Philippine Navy gaya ngayon. Maaaring makatulong ang ibang bansa sa medical, relief and rehabilitation operations. Subalit tanging ang AFP lang ang magtatanggol sa ating bansa.

Isulong dapat ang matagal nang naantala at marapat lamang na modernisasyon ng Sandatahang Lakas ng Pilipinas.



