Bali, NU babangon By Robin Mendoza June 6, 2016
Susubukang makabangon mula sa pagkatalo ng Bali Pure at National University sa pagtutuos nito sa Shakeyâ€™s V-League Season 13 Open Conference sa The Arena sa San JuanCity ngayon.
Galing sa mapait na talo ang Purest Water Defenders sa kamay ng Air Force, 23-25, 25-14, 19-25, 16-25, samantalang pinataob ng Pocari Sweat ang Lady Bulldogs, 32-34, 25-17, 25-23, 17-25, 11-15. Makakakuha na ng dagdag na opensa ang Bali Pure sa ala-6:00 ng gabi dahil maglalaro na si Grethcel Soltones na galing sa volleyball exhibition sa Europe kasama ni Alyssa Valdez.
Unang beses na kakalabanin ng NCAA Most Valuable Player ang kanyang coach na si Roger Gorayeb na siyang may hawak sa NU.
Susubukan ng Air Force na ibulsa ang pangatlong sunod na panalo kontra sa college team na University of the Philippines sa alas-4:00 ng hapon.
Muling sasandal ang Jet Spikers kina Joy Cases, Judy Ann Caballejo at 6-foot-3 recruit Dell Palomata.
Matapos magpakitang gilas ni Palomata sa kanyang unang laro sa liga, hindi naman nagpahuli ang mga beteranong sina Cases at Caballejo na binitbit ang Air Force sa 25-15, 25-19, 25-18, na panalo laban sa Baguio noong Sabado.
Mapapasabak si UAAP Season 77 Best Blocker Kathy Bersola sa tangkad at laki ni Palomata pero makakaasa naman siya kay 78th UAAP rookie of the year Isa Molde sa opensa.



