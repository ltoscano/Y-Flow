Mga bagong halal na opisyales ng Gensan nanumpa sa tungkulin

June 08, 2016

LUNGSOD NG HENERAL SANTOS, Hunyo 9 (PIA) – Nanumpa sa tungkulin nitong Lunes ang mga bagong halal na opisyales ng lungsod sa pangunguna ni Mayor Ronnel Rivera para sa ikalawang termino nito bilang punong tagapamahala ng lokal na pamahalaan ng Gensan. Ayon sa ulat ng City Public Information Office (CPIO) pinagasiwaan ni Regional Trial Court (RTC) Executive Judge Oscar Noel Jr. ang panunumpa sa katungkulan ng naturang mga opisyal sa isang seremonya na idinaos sa harap ng gusali ng City Hall at dinalohan ng mga empleyado ng lokal na pamahalaan, representante ng iba’t-ibang pampublikong ahensya, at pribadong organisasyon. Dagdag pa sa ulat kasamang nanumpa ni Mayor Rivera ang Bise Mayor nitong si Shirlyn Bañas-Nograles na uupo para sa ikatlo at huling termino nito bilang pinuno ng lehislatibong sangay ng lungsod. Nanumpa rin sa tungkulin ang 12 myembro ng Sangguniang Panlungsod na kinabibilangan nina Elizabeth Bagonoc, Bobby Pacquiao, Rosalita Nuñez, Jose Orlando Acharon, Atty.

Dominador Lagare Jr., Atty. Franklin Gacal, Shandee Llido-Pestaño, Atty. Jose Edmar Yumang, Vandyk Congson, Lourdes Casabuena, Atty. Ramon Melliza, at Brix Tan. Samantala, umaasa naman si Rivera na sa pagkakaupo nito bilang Mayor ng lungsod sa ikalawang pagkakataon ay mas matututokan nito ang pagpapalago sa ekonomiya ng lungsod at pagsasaayos ng problema sa transportasyon sa lugar.

(PGFruylan/PIA-Gensan)



