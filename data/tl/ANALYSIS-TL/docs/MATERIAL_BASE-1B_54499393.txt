
South Cotabato kinilala ng Nat'l Solid Waste Commission

February 16, 2016

 LUNGSOD NG KORONADAL, South Cotabato, Peb 16 (PIA)-- Isang plaque of recognition ang natanggap kahapon ng pamahalaang panlalawigan ng South Cotabato mula sa National Solid Waste Management Commission bilang pagkilala sa mga nagawa ng lokal na pamahalaan. Kasabay ng flag raising ceremony sa Provincial Capitol, iniabot ng mga kinatawan ng Environmental Management Bureau ng Department of Environment and Natural Resources 12 ang plaque of recognition kay South Cotabato Gov. Daisy Avance -Fuentes.

Ang pagkilala ay bunsod ng pagkabuo at pagpasa ng pamahalaang panlalawigan at 10 munisipyo at lungsod ng Koronadal ng kani-kanilang 10- year Solid Waste Management Plan alinsunod sa alituntunin ng Ecological Solid Waste Management Act of 2000 o Republic Act 9003. Kaugnay riro nagpasa rin ang Regional Development Council ng isang resolusyon na na pumupuri sa pamahalaang panlalawigan ng South Cotabato sa pagkilalang natanggap. Ayon kay Dominador Samilin ng EMB 12, hanga ang Komisyon sa nagawa ng South Cotabato dahil magkasabay na binuo at inaprubahan ang 10-year Solid Waste Management Plan ng probinsiya, 10 munisipyo at lungsod ng Koronadal. Lubos naman ang pasasalamat ni Gov. Fuentes sa natanggap na mag pagkilala. Aniya, sa buong bansa dalawang lalawigan lamang ang nabigyan ng ganitong parangal. (DEDoguiles-PIA 12)



