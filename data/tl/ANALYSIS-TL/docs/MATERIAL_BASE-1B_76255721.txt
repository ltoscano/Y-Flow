
MISS U BETS, PALIGAYAHIN NATIN

NALIGAYAHAN nang husto ang mga kandidata ng Miss Universe nitong nagdaang linggo at lubos silang kinagigiliwan ng sambayanang Filipino.
Kahit saang bumisita ang iba’t ibang grupo ng mga 65th Miss U contestant, sila’y masigabong sinasalubong ng madlang pipol, inaantay nang ilang oras para masilayan at makawayan.
Halos maluha nga ang ilang kandidata nang makita ang mga bata at matatanda na nakaabang sa mga kalsada sa Caticlan, Boracay, Vigan City, Baguio City, Batangas at Davao City.
Kung bakit ba lubos ang kasiyahan natin kapag may mga bumibisita sa ating bayan at mga tahanan at ating inieestima, hinahainan at inaaliw.
“Yan ang bantog na Filipino hospitality na hinding-hindi makalilimutan at mami-miss ng mga Miss U pag-uwi nila sa kani-kanilang bansa,” sabi ni Undersecretary Kat de Castro ng Department of Tourism.
Ano pa nga ba kundi ‘yang pag-aalay natin ng pakikipagkaibigan. Iginagalang at hinahangaan natin ang 86 magaganda, matatalino at talentadong kabataang kababaihan na ito.
Taliwas ‘yan sa mga nginangawngaw ng ilang grupo na tinatrato raw na mga sex object ang mga beauty contestant.
Aba’y kulang yata sa pansin ‘yang mga nagsasabi niyan na pati ang prestishiyosong beauty competition na pinanalo ng tatlong dakilang Pilipina ay pinupulitika.
Mabuti pang huwag na lang pansinin ang mga Kulang Sa Pansin na ‘yan.
Basta siguruhin natin na ligtas sa anomang kapahamakan ang ating mga panauhin at ialay sa kanila ang isang karanasan na hindi malilimutan magpakailan pa man. DEADSHOT/ERWIN TULFO



