South Cotabato nakikiisa sa pagdiriwang ng National Women’s Month

March 03, 2016 LUNGSOD NG KORONADAL, South Cotabato, Mar. 3 (PIA) – Ang buwan ng Marso ay National Women’s Month. Kaugnay rito, nakatakdang magsagawa ang pamahalaang panlalawigan ng South Cotabato ng Women’s Congress sa Tropicana Beach sa General Santos City sa Marso 17 hanggang 18. Dadaluhan ito ng may 1,500 kababaihan mula sa iba’t ibang sektor sa sampung bayan at isang lungsod sa South Cotabato, pati na ang mga miyembro ng Kalipunan ng Liping Pilipina sa lalawigan. Ayon kay Joy Londres ng Provincial Population Office, bibigyang diin sa pagtitipon ang kapakanan ng mga kababaihan sa politika batay na rin sa tema ng pagdiriwang na “Kapakanan ni Juana, Isama sa Agenda.” Kabilang sa inaasahang panauhing pandangal sina dating Justice Secretary Leila De Lima at TV personality Korina Sanchez.

Layon din ng pagtitipon, dagdag ni Londres, ang mabigyan ang mga kababaihan ng isang “day-off” mula sa kanilang mga gawain sa tahanan at tanggapan kung kaya’t sa tabing-dagat isasagawa ang women’s congress. Bukod sa pakikinig sa mga mensahe ng imbitadong mga personalidad, panahon rin ang pagtitipon para sa pagsasaya dahil nakatakda rin silang maglaro ng mga larong Pinoy at humataw sa isang Zumba session. Naglaan ang pamahalaang panlalawigan ng halos PhP400,000 para sa women’s congress. (KCSenillo-DevCom Intern/DEDoguiles-PIA 12)



