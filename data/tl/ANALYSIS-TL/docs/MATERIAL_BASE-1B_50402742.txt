SA TRILLANES VS CAYETANO: RESPETO NAMAN! — KOKO By Eralyn Prado SSeptember 17, 2016 Magrespetuhan naman tayo sa isa’t isa.
Pakiusap ito ni Senate President Aquilino ‘Koko’ Pimentel III matapos na hindi nito magustuhan ang nangyaring asaran at sigawan nina Sens. Alan Cayetano at Antonio Trillanes sa pagdinig kamakalawa ng Senate commite on justice and human rights kaugnay sa extrajudicial killings.
Partikular na hindi nagustuhan ni Pimentel at tinawag niyang “foul” ang ginawa ni Trillanes na pagpatay sa mikropono ni Cayetano. “Yung pinapatay pa yung microphone, ‘yun po yung hindi magandang makita, kasi ang Senado e legislative body po ‘yan. Talagang ang mga weapons dyan mga salita kasi deliberative body talaga yan. Pero sana po wala na po yung physical interference, ng physical space ng tao na aabot ka at papatayin mo ‘yung mikropono noong tao,” ayon kay Pimentel.
Dahil dito, apela ni Pimentel sa mga kasamahan na panatilihin ang respeto sa isa’t isa upang matiyak na magiging produktibo ang Senado at hindi maapektuhan ng anumang mga personal na hindi pagkakaunawaan.
“Kasi kung wala kaming respeto sa isa’t isa mahirap po kaming maka-achieve ng anything,” dagdag pa ni Pimentel.
Nag-ugat ang banggaan matapos kuwestiyonin ni Trillanes ang mahabang pagtatanong ni Cayetano sa witness na lumampas na sa 10 minutong itinakdang oras ng komite.
Samantala, may payo naman si Senate Minority Leader Ralph Recto sa publiko na huwag agad maniwala sa mga testimonya ng mga whistleblower bagkus dapat mapatunayan muna ang alegasyon.
Kaalinsunod na rin ito sa pasabog ng isang self-confessed member ng Davao Death Squad na si Edgar Matobato kontra kay Pangulong Rodrigo Duterte partikular ang pagdawit sa extra judicial killings sa Davao City.
“My advice to the public is not to immediately believe in testimonies of whistleblowers. He or she must prove his allegations first,” ayon pa kay Recto.



