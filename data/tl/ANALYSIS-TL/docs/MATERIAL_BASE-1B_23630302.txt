Bahagi ng Gran Copa By Andy Sevilla November 21, 2016 Isang malungkot na balita ang ating natanggap noong Biyernes ng umaga tungkol sa pagkamatay ng Australian racecaller na si Peter Morrison.
Malaki ang naging partisipasyon nitong si Peter sa industriya ng karera sa bansa lalo pa nga’t pag-uusapan ang kanyang mga naging kontribusyon dito.
Sa mga beteranong karerista, si Peter ay isa sa mga naging mukha ng Gran Copa de Manila, isang annual blockbuster event noong araw na ngayon ay isa nang icon ng industriya kahit nawala na. Sa pagsisimula pa lang nito ay kasama na siya sa pamamagitan ng pagtawag o pagre-race call ng mga karera noon dahil na rin kay dating Manila mayor Ramon Bagatsing, na tinaguriang Ama ng Gran Copa de Manila.
Guests sila noon sa dating San Lazaro Hippodrome sa Maynila nang bigla raw siyang ipinatawag ni Mayor Bagatsing at pinag-race call sa mga karera nang araw na ‘yun. ‘Yan ang simula at hindi wakas ng kanyang partisipasyon sa naturang event at maging sa industriya ng karera dahil halos taun-taon ay naging bisita na si Peter ng mga karerahan.
Halos lahat sa industriya ay itinuring si Peter na isang kaibigan habang ‘yung iba naman ay itinuring siyang ‘mentor’ dahil karamihan sa mga racecallers ngayon ay naturuan niya ng magandang lessons sa pagdaan ng panahon.
Dinalaw namin ni Dr. Norberto Quisumbing Jr. si Peter sa Makati Medical Center nang bigla itong magkasakit bago pa man siya makaalis ng bansa sa unang bahagi ng taong kasalukuyan. Terminal na ang sakit niya at kinailangang maibalik siya kaagad ng kanyang kaibigan at kasamang si Glenn Ponabone sa Australia.
Nagpatuloy pa ang pagpapadala ni Peter ng mga email sa mga sumunod na panahon bago ito natigil ilang linggo na ang nakaraan. Hanggang maibalita sa amin na sumakabilang buhay na siya noong Biyernes ng umaga. Paalam, Peter!



