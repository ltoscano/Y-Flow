Hepe ng anti-drug team, bulagta sa ambus By Al Jacinto, Betchai Julian August 15, 2016
ZAMBOANGA CITY â€” Patay ang isang opisyal ng pulisya na nangunguna sa anti-drug operation matapos itong ratratin ng dalawang armado habang pauwi sa kanyang bahay sa Tacurong City sa Sultan Kudarat province sa Mindanao.
Ayon sa pulisya, agad nasawi ang 46-anyos na si Senior Inspector Orlando Guira dahil sa tama ng bala sa katawan matapos itong atakihin ng mga hinihinalang hired killers na agad tumakas sakay ng kanilang motorsiklo nitong Sabado ng gabi.
Masuwerte naman nakaligtas sa kamatayan ang asawa ni Guira na sumakay na lamang ng tricycle sa kanyang pag-uwi at kung hindi ay siguradong nadamay ito.

Nabawi sa lugar ang mga basyo ng bala mula .45 caliber pistol. Nabatid na si Guira ay miyembro ng isang anti-drug special task force sa Cotabato City, ngunit hindi pa mabatid kung ganti ba ng mga drug lords ang pagkakapaslang sa opisyal.
Patuloy ang imbestigasyon ng pulisya sa naganap. Ipinag-utos ni Presidente Rodrigo Duterte sa pulisya at militar, at iba pang law enforcement agencies na pag-ibayuhin ang kanilang kampanya kontra droga.
Daan-daan na ang mga napapatay ng pulisya na small time drug pushers at users sa buong bansa mula ng umupo si Duterte bilang pangulo, samantalang buhay naman ang mga big time drug lords na nahuhuli ng mga awtoridad.



