Konting matino
By Rey Marfil November 30, 2016 Mas pipiliin daw ni Philippine National Police (PNP) chief Director General Ronald ‘Bato’ dela Rosa ang limitadong puwersa ng kapulisan kesa sangkaterba pero may mga sangkot naman sa iba’t ibang sindikato.
Kaya hindi alintana kay Gen. Dela Rosa ang napipintong pagsibak sa 174 miyembro ng PNP na nagpositibo sa paggamit ng iligal na droga sa ginawang pagsusuri.
Alam ni Gen. Bato na sa ngayon ay kulang na kulang ang puwersa ng PNP pero sa kabila nito ay handa siyang masibak ang mga pulis na napatunayang lumabag sa batas kagaya ng paggamit ng iligal na droga, kesa naman manatili sila sa puwesto at makahawa pa sa iba nilang mga kasamahan.

Maliban sa PNP ay kinumpirma na rin ni Defense Secretary Delfin Lorenzana ang pag-dismiss sa 36 na mga tauhan ng Armed Forces of the Philippines (AFP) na gumagamit ng iligal na droga.
Ang pagkakatuklas sa 36 na positibo sa iligal na droga ay kasunod ng ginawang random drug testing ng Department of National Defense (DND) sa may 19,163 mga sundalo at civilian employees ng DND.
Kaya naman tanggal nang lahat ang mga nagpositibong tauhan ng AFP.
Tama lamang ang ginawang pagsibak ng PNP at AFP sa mga nagpositibo nilang mga tauhan sa paggamit ng iligal na droga.
Hindi sila magiging credible na mga tagapagpatupad ng kampanya kontra iligal na droga ng pamahalaang Duterte kung ilan sa kanilang tauhan ay kumpirmadong gumamit ng illegal drugs.
Ngayong sinibak na ang mga pulis at militar na positibo sa iligal na droga, dapat na ring sumunod sa pagpapatupad ng pagsibak ang iba pang ahensya ng gobyerno na naunang nagpatupad ng random drug testing sa kanilang mga tauhan para maging tuluy-tuloy na ang paglinis ng gobyerno sa kanilang hanay ng mga sangkot at gumagamit ng iligal na droga.
Sakaling unti-unti nang maimplementa ng mga tanggapan ng gobyerno ang pagsibak sa mga nagpositibong gumamit ng iligal na droga, magiging madali na para sa pamahalaan na malinis din ang ilang pribadong tanggapan sa paggamit ng iligal na droga.
Napakahirap kasing maging ehemplo ng isang paglilinis kagaya ng ginagawang ito ng pamahalaan sa iligal na droga kung ang mga nagpapatupad o ang mga taga-gobyerno mismo ay hindi kayang linisin.
Hangad natin ang tuluy-tuloy nang pagwalis sa mga mapa-pribado lalo na sa mga pampublikong tanggapan ng mga gumagamit ng iligal na droga upang sa gayon ay maabot na ang hinahangad na drug-free Philippines ni Pangulong Rodrigo Duterte.



