AlDub, ikakasal bukas sa SIMBAHAN sa QC
Maine, may bridal shower ngayon! By Allan Diones October 21, 2016
BUKAS na ang inaabangang kasal nina Alden Richards at Maine Mendoza sa Kalyeserye ng Eat Bulaga.
Sa isang simbahan sa Quezon City magaganap ang much-awaited wedding ng AlDub/MaiDen, na hindi namin babanggitin kung saan dahil baka dumugin at mahirapan silang kontrolin ang crowd.
Tutukan n’yo na lang ang Eat Bulaga bukas, simula 11:30 AM para sa sinasabing biggest wedding on live television. Kahapon ay sinabi ni Maine na Rosa Clara ang wedding gown na isusuot niya at sinamahan siya ng stylist niyang si Liz Uy para pumili ng gusto niyang dress.
Binanggit din ni Meng kay Lola Nidora (Wally Bayola) na si Jason Magbanua ang kanilang wedding videographer.
“Wow, bigatin!” ang reaksyon dito ni Vic Sotto.
Si Jason ang most in demand wedding videographer at ito ang paboritong kunin ng maraming celebrities.
Mala-short film kung tumirada ng wedding video si Magbanua at ang alam namin ay napakahirap niyang i-book.
Sa isang video message na pinakita ni Meng ay sinabi ni Jason na ‘epic’ at ‘off the charts’ ang magaganap na AlDub wedding kaya pumayag siya agad nang kunin ang serbisyo niya.
Ipapakita niya sa kanyang video coverage kung gaano ka-grand ang nasabing kasalan na 600 ang invited guests.
Ang dinig namin ay ang in demand din sa showbiz weddings na si Badang Rueda ang kinuhang florist.
Pupunuin daw ng white flowers ang kahabaan ng aisle ng simbahan.
Piling-pili ang mga imbitado sa kasal. Kasama sa mga inimbitahan ang malalapit na fans nina Alden at Maine para maging bahagi rin sila ng momentous event.
May nakapagsabi sa amin na ang laki ng budget ng Alden-Maine wedding. Kahit pang-Kalyeserye lang ito ay parang pang-real life wedding ang gastos dito.
Dayalog pa ni Menggay kahapon kay Lola Nidora, ilang tulog na lang ay magsasama na sila habambuhay ni Alden.
Ang groom-to-be ay ngayong gabi ang balik mula sa maiksing bakasyon sa Japan kasama ng tropa nito sa Sunday PINASaya. Nag-Wizarding World of Harry Potter ang Potterhead na si Tisoy sa Universal Studios sa Osaka, Japan.
Ang sabi ng ibang AlDub fans, okey lang na nawala si Alden for a few days dahil hindi dapat magkita ang ikakasal.
Doon na sila dapat magkita sa wedding ceremony.
Tila feel na feel ng AlDub Nation na totohanang kasalan ang magaganap.
Ngayon ang bridal shower ni Meng sa Eat Bulaga.



