Magkita-kita Tayo Ngayong Agosto!

Bukod sa pagtuturo ng dalawang klase ngayong sem, natanguan ko rin ang iba't iba pang panayam ngayong Agosto (at may ilan ding kinailangan nang tanggihan dahil hindi na kaya ng powers ko). Nagsimula ang buwan sa akin sa isang panayam tungkol sa pagsusulat sa Ateneo Junior High School, partikular sa mga kasapi ng Loyola Book Club, noong Agosto 3. Nagugulat pa rin ako sa interes ng mga bata, at sa mga tanong nila at pagkamangha. At bilang isang book club, lahat talaga halos sila ay dumating sa kuwarto nang may bitbit na kani-kaniyang iba't ibang librong binabasa.

Ngayon, sa huling sampung araw ng buwan, naririto pa ang huling apat na panayam na ibibigay ko. Magkita-kita sana tayo sa alinman sa mga ito.
21 Agosto / Maghapong panayam at palihan kasama ang mga mag-aaral ng PHINMA-University of Pangasinan sa Dagupan City. Magbibiyahe na ako patungong Dagupan sa Linggo at mag-o-overnight doon para kayanin naman ang mula alas-8 hanggang alas-5 panayam, Q&A, at palihan sa sabi nila ay humigit-kumulang 70 mag-aaral.
26 Agosto / Bookuwentuhan tungkol sa Janus Silang kasama ang mga mag-aaral ng Lourdes School sa Quezon City. Kasama ko rito ang Adarna House simula ala-una ng hapon.
27 Agosto / Pagkatapos ng Bookuwentuhan sa Lourdes School, aakyat na ako agad ng Baguio para sa panayam kinabukasan sa Libro Ilokano 2016: 2nd Ilokano Book Fair na proyekto ng GUMIL at itinataguyod ng NBDB. Sa umaga ng Agosto 27 ang panayam ko kasama rin si Allan Popa. Papaksain ko ang aking "Pitong Paalala sa Pagsusulat ng Nobela."

28 Agosto / Pagkatapos ng panayam sa Baguio, bababa rin agad ng Maynila para sa panel discussion naman kinabukasan sa huling araw ng The Philippine Readers & Writers Festival 2016 sa Raffles Makati. Kasama ko sa panel tungkol sa pagsusulat para sa mga bata sina Mary Gigi Constantino at Xi Zuq.

May mapupuntahan ka ba sa mga ito? O gusto mo ba akong anyayahan ding magbigay ng panayam sa inyo? Kontakin lamang ako rito.



