
Naga City pinarangalan ng DA bilang top 16 rice producing cities sa buong bansa

April 28, 2016 Danilo Abad

LUNGSOD NG NAGA, Abril 28 (PIA) -- Binigyan ng parangal ng Kagawaran ng Pagsasaka ang lokal na pamahalaan ng lungsod ng Naga bilang top 16 rice producing cities sa buong bansa. Tinanggap ni city agriculturist Edna Bongalonta ang tropeo at tseke na nagkakahalaga ng P1 milyon mula kina Department of Agriculture (DA) Secretary Proceso J. Alcala at Assistant Secretary Edilberto M. De Luna. Ang Agri-Pinoy Rice Achivers Award (APRAA) 2015 ay idinaos sa Resort World sa Pasay City, Manila noong Abril 20, 2016 .

Ang lungsod ng Naga ay nanguna sa ibat-ibang lungsod at bayan sa buong rehiyon Bicol sa pamagitan ng highest production growth ng 50.12% mula sa 6,298.94 metric ton ng taon 2014 na umabot na sa 9,456.06 metric ton ng nakalipas na taon 2015. Ayon kay DA 5 spokesperson Emily B. Bordado, ang lungsod ng Naga ay nagkaroon ng yield growth ng 28%. Mula sa 4.05 metric ton bawat ektarya ay umabot na sa 5.20 metric ton kada ektarya ang ani ng palay. Sinabi ni Bordado na nadagdagan din ang rice area ng 16% mula sa 1,555.7 ektarya ay umabot na rin sa 1,817.65 ektaryang palayan. Nagtala rin ng sobra sa 64% ang nadagdag sa high quality seeds utilization sa Lungsod ng Naga. Ang Lokal na Pamahalaan ng Lungsod ng Naga ay nagkaroon ng budget allocation sa kanilang Rice Program ng 25.36% mula sa Internal Revenue Allotment (IRA) na may katumbas ng 3 milyong piso. Ipinapatupad rin ng lokal na pamahalaan ang 13 proyekto na may kaugnayan sa rice at agriculture programs ng siyudad bilang suporta sa mga magsasaka.

Ang Agri-Pinoy Rice Achivers' Award ay kasama sa regular na programa ng naturang ahensiya na nagbibigay ng insentibo sa mga lokal na yunits ng gobyerno maging lalawigan o kaya munisipalidad, mga Irrigators Association, Small Water Impounding System Associations (SWISAs), Agricultural Extension Workers (AEWs) at Local Farmer Technicians (LFTs). Ang naturang programa ay bilang pagkilala sa kanilang ambag na mapataas ang ani ng mga magsasaka sa kanilang lugar, madagdagan ang kanilang kita, makatulong para matugunan ang pagkukulang ng bigas sa bansa. Ang Rice Achievers Award ay nasa ilalim ng National Rice Program ng Department of Agriculture. (DCA-PIA5/Camarines Sur)



