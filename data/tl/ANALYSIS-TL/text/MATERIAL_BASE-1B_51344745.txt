Sa Quezon, idaraos ang gawad-parangal sa nutrisyon

June 17, 2016 Ruel Orinday

LUCENA CITY, Hunyo 17 (PIA) -- Nakatakdang idaos sa Quezon Convention Center sa Hulyo 26 ang Gawad-Parangal sa Nutrisyon na bahagi ng pagdiriwang ng Buwan ng Nutrisyon sa lalawigan ng Quezon. Sa idinaos na pagpupulong, sinabi ni panglalalawigang agrikultor Roberto Gajo, provincial nutrition action officer, na bago isagawa ang parangal ay magkakaroon muna ng pagtatasa ang pamahalaang panlalawigan sa pamamagitan ng provincial multi-sectoral council upang tingnan ang proyekto ng mga municipal nutrition action officer, barangay nutrition action officer at municipal nutrition council sa pagpapatupad ng mga programa sa nutrisyon sa kani-kanilang bayan. Sinabi pa ni Gajo na ang mapipiling natatanging municipal nutrition action officer ay tatanggap ng premyo na P20,000 samantalang ang mapipiling natatanging barangay nutrition council ay tatanggap ng P40,000 at ang natatanging municipal nutrition council ay P100,000 na ibibigay sa idaraos na gawad-parangal. Layunin ng aktibidad na mapalakas pa ang programa sa nutrisyon sa mga bayan sa lalawigan ng Quezon at mapababa o malutas ang problema sa malnutrisyon sa ilang mga bayan sa pamamagitan ng pagpapatupad ng iba’t-ibang mga programa sa nutrisyon kagaya ng operation-timbang, feeding program at iba pa. Ang tema ng pagdiriwang ng buwan ng nutrisyon ngayong taon ay “1st 1000 days ni baby, pahalagahan para sa malusog na kinabukasan’ . Ang iba pang mga nakahanay na aktibidad ng pamahalaang panlalawigan ng Quezon ay ang pambansang paglulunsad ng buwan ng nutrisyon sa lungsod ng Lucena sa Hulyo 1; pag-host ng flag raising ceremony ng provincial multi-sectoral nutrition council sa Hulyo 11; Mothers class sa Quezon Medical Center sa lungsod ng Lucena sa Hulyo 15; pagdaraos ng ika-2 barangay nutrition scholar provincial convention sa Quezon Convention Center, Lucena City sa Hulyo 25 at ang gawad-parangal sa nutrisyon. Ang pagsusulong ng programa sa nutrisyon ay isa rin sa mga programang isinusulong ng pamahalaang panlalawigan sa pangunguna ni Gobernador David Suarez.

(MCA/RO, PIA-Quezon)



