
UNTI-UNTING NAGIGIBA ANG DAANG MATUWID TSK! TSK! TSK!

ANO na ang nangyayari sa Matuwid na Daan? Unti-unti yata itong nagigiba.
Nagigiba sa sarili nitong kalawang at hindi kinakailangang siraan para tuluyang magiba.
Aba dalawang matataas na opisyal at pinuno ng mahahalagang ahensya ng pamahalaan, parekoy, ang sentro ng usapan sa kasalukuyan.
Una, ukol kay Arthur Juan na boss ng National Food Authority.
Nangikil umano si Juan at ang kasanggga nitong si Atty. Patricia Galang ng halagang P15-milyon mula sa nahuli umanong mandurugas sa bigas.
Sa raid nina Juan, kasama sina Interior Secretary Mar Roxas at Agriculture Modernization Secretary Kiko Pangilinan, natagpuan umano ang 32,000 kabang bigas ni Jomerito “Jojo” Soliman sa Bulacan na may halong feeds o pampakain sa mga hayup pero ibinebentang magandang uri ng bigas.
Sabi ng NBI, may pruweba sa cellphone at text messages ni Juan na nangikil ito kay Soliman kapalit ng hindi pagsasampa ng kaso rito at pagbabalik ng lisensya na makapagnegosyo muli ito?
Ikalawa, dalawang kasong pandarambong naman ang isinampa laban kay PNP chief Alan Purisima batay sa mga hindi maliwanag na yaman nito.
Hindi maliwanag dahil payak na impormasyon lang ang nakalagay sa Statement of Assets, Liabilities ang Networth nito ukol sa mahabang listahan ng mga ari-arian nito.
Ang natatandaan natin, mismong si Pangulong Noynoy ang nag-utos sa imbestigasyon kay Juan at lagi namang sinasabi nitong hayaan ang katotohanan na lumabas sa mga imbestigasyon, kabilang na ang mga isinasagawa laban sa kanyang mga KKK.
Para sa akin, parekoy, bigyan natin ng benefit of doubt si PNoy.
Malay nating sa kabila ng pagtatanggol niya sa kanyang mga tauhan, eh, naririyan din ang pagtanggap niya ng katotohanang mayroon ding hindi tumatahak sa Matuwid na Daan?
Kung nagagawa niyang i-expose ang kanyang mga kalaban sa pOlitika, magagawa rin niya ito sa hanay ng kanyang mga kasangga.



