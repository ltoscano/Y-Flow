P1M kay Para Games bronze medalist Medina By Boyet Jadulco SSeptember 15, 2016
Kuwalipikado rin si Josephine Medina na makatanggap ng P1 milyon matapos manalo ng bronze medal sa Class 8 table tennis sa Rio 2016 Paralympic Games, ayon kay Sen. Juan Edgardo Angara.
Paliwanag ng Senador, ang cash incentive ay hindi lang para sa mga nakakuha ng medalya sa Summer Olympics kundi pati sa Paralympic Games, ang paligsahan ng mga may kapansanan.
“This is truly one of the noblest intentions of the law – to include our winning athletes with disabilities in the grant of cash awards from the government. The term ‘national athletes’ should encompass all athletes including those who are differently-abled as they undoubtedly deserve bigger incentives and benefits,” ani Angara, author at sponsor ng Republic Act 10699. Si Medina, 46-anyos na flag bearer ng bansa sa Games, ang ikalawang nagkuwintas ng Paralympic medal para sa Pilipinas kasunod ni powerlifter Adeline Dumapong-Ancheta na naka-bronze din noong 2000 Sydney.
Pero hindi pa umiiral ang RA 10699 noon, token incentives lang ang nakuha ni Dumapong-Ancheta sa halagang P200,000 mula sa Philippine Sports Commission at P300,000 kay Pangulong Joseph Estrada.
Sa ilalim ng bagong batas, ang makaka-gold sa Paralympics ay may P5M, P2.5M sa silver, at P1M sa bronze. Ang coach ay tatanggap din ng cash incentive katumbas ng kalahati ng makukuha ng winner.
Noong nakaraang buwan, tumanggap si Rio Olympics silver medalist weightlifter Hidilyn Diaz ng katumbas na halaga.



