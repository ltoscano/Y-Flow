Comelec, kumpiyansa na matatapos ng maayos ang halalan sa Palawan

May 09, 2016 Orlan C. Jabagat

PUERTO PRINCESA, Palawan, Mayo 9 (PIA) --- Kumpiyansa ang Commission on Elections sa Palawan na matatapos ng maayos ang halalan ngayon araw sa kabila ng mga ulat na nagkaroon ng aberya ang ilang Vote Counting Machine (VCM) sa pagsisimula ng botohan. Ayon kay Provincial Election Supervisor Atty. Percival Mendoza, sapat ang back-up VCM sa Palawan sakaling magkaroon ng aberya ang mga nasabing makina. Nakaantabay din ang mga technician ng Smartmatic sa mga clustered precincts upang magbigay ng teknikal na ayuda sa mga Board of Election Inspector. Kahapon dumating na rin ang isang Secured Digital o SD Card para sa VCM sa precinct no.23 ng Barangay Ipilan sa Bayan ng Brooke’s Point. Natuklasan ng COMELEC na walang kasamang SD Card ang VCM ng magsagawa ng final testing ang sealing kamakailan. Samantala, bago mag-alas-6 ng umaga ay nagsimula ng humaba ang pila ng mga botante sa iba’t-ibang voting places sa lungsod ng Puerto Princesa. Kapansin-pansin din ang presensiya ng mga kapulisan at miyembro ng Armed Forces of the Philippines dito. Binibigyan din ng priyoridad ang mga senior citizens at mga buntis na unang makaboto.

Mayroong kabuuhang 433 barangay, 583,057 registered voters at 514 voting centers ang Palawan. (OCJ/PIA4B-Palawan)



