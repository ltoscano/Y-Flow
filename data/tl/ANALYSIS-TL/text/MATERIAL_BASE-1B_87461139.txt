EDITORIAL: Isulong ang kapayapaan!
December 22, 2016
Nakakalungkot na napakaraming kaguluhan ngayon sa ibaâ€™t ibang panig ng mundo. Napakaraming buhay ang nabubuwis dahil sa pagkakaiba-iba ng mga ideyolohiya at pananampalataya. Napakaraming mamamayan ang lumilikas mula sa kanilang nag-iisang tahanan at bansa para lamang mapreserba ang kanilang buhay.
Mga refugees na walang masilungan. Mga nagbabaka-sakaling maglakbay sa karagatan na ang marami ay hindi rin pinapalad na makatawid sa kaligtasan.
Lalong nakakalungkot na hindi lahat ng bansa ay bukas-palad silang tinatanggap.

Hanggang ngayon, habang ang maraming nasyunalidad, tulad natin ay abala na sa Kapaskuhan at sa pagsalubong sa papasok na bagong taon, sila na itinataboy ng giyera palayo sa kanilang mga tahanan ay wala pang bagong bubong kung saan nila puwedeng ipagdiwang ang mga okasyong ito. Maaaring ang ilan sa kanila ay walang Pasko dahil sa ibang pananampalataya, pero ang paghihiwalay ng taon ay ipinagdiriwang ng lahat ng tao, anuman ang lahi at relihiyon.
Sadyang napakapalad natin na dito sa ating bansa ay walang ganitong uri ng kaguluhan. Walang suicide bombers, walang giyera na likha ng ISIS at mga Muslim extremist. Kung mayroon mang bahagi sa Mindanao na tila nababahiran ng ganitong uri ng karahasan, sinisiguro ng ating sandatahang lakas na kontrolado ang sitwasyon.
Sa simpleng pagtingin, hindi tayo bumibilang ng daan-daan sa bawat pagsabog o matinding bakbakan ng mga bala at mortar. Hindi rin binubulabog ng air strike ang ating pagtulog.
Sana ay matuto tayong magpasalamat sa napakalaking biyayang ito. Pero bilang mga nilikha ng Poong Maykapal na mayroong pagmamahal sa kapwa, tungkulin natin na maging instrumento ng kapayapaan, hindi lamang ngayong Pasko at sa sariling lipunan kundi sa lahat ng pagkakataon at kaninuman.
Gamit ang social media, maaaring ipalaganap ang kapayapaan at pagmamahalan, hindi lang sa mga kababayan kundi maging sa ibang lahi, lalo na sa mga biktima ng giyera sa kanilang sariling bansa.
Kung wala man tayong magawa para sa kanila, malaking bagay ang panalangin para sa kanilang kaligtasan at sa kapayapaan ng kanilang bayan.



