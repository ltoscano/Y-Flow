32 magbababoy, nakinabang sa Organic Pig Raising

August 16, 2016

IBAAN, Batangas, Agosto 16 (PIA) -- May 32 magbababoy ang nakinabang sa Organic Pig Raising seminar na isinagawa ng lokal na pamahalaan noong Agosto 9 na magkatuwang na itinaguyod ng Municipal Agricuture Office at International Training Center for Pig Husbandry (ITCPH).

Sinabi ni Ibaan Mayor Juan Toreja na ang pagsasanay na ay layong makapagbigay ng kaalaman at mapalawak ang kasanayan sa pag-aalaga ng baboy sa natural na pamamaraan.

“Bukod po sa pag-aalaga ng baboy, nais kong bigyang diin ang importansya ng pagrerecycle ng dumi ng baboy upang maiwasan na ito ay makaapekto sa ating kapaligiran lalo na at isa ito sa mga contributory sa polusyon," dagdag pa ni Toreja.

Tinalakay ni Gng. Amy Eguia mula sa Career De velopment and Management Services ng ITCPH ang iba’t-ibang lahi ng native na baboy tulad ng Meishan, Landrace, Berkshire at Pietrain gayundin ang mga dapat isaalang-alang sa pag-aalaga ng baboy tulad ng pagkakaroon ng forage area para sa pakain at concoction sa bawat pagkain ng baboy.

Ilan sa mga pointers na ibinigay sa paggawa ng wastong tirahan ng baboy ay ang paggamit ng pawid bilang bubong, pagkakawang ng sulirap o kugon para sa magandang bentilasyon; paglalagay ng isang metrong ipa o kusot bilang beddings at lalagyan o painuman ng tubig malapit sa pinagkukunan ng tubig.

Ipinaliwanag naman ng Gng. Jenny Hornilla na ang natural pig medication ay hindi ginagamitan ng anumang gamot o antibiotics bagkus ay herbal na medisina ang inilalagay. Ilan sa mga maaaring gamutin na sakit ng baboy gamit ang herbal ay ang scours o diarrhea, internal parasites; dehydration bunga ng pagtatae at buni o iba pang sakit sa paa.

Nagpapaalala pa si Hornilla na kung sakaling hindi maging epektibo sa alagang baboy ang paglalapat ng medisinang herbal ay maaaring komunsulta sa beterinaryo. (BHABY P. DE CASTRO-PIA BATANGAS with reports from Mark Lacsamana-Ibaan LGU)



