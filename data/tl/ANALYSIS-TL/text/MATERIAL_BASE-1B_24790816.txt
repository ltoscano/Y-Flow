Push Mo Toh!: Derrick, pinaulanan ng mamahaling regalo ng mga fans!
By Glenn Regondola August 8, 2016
Ikinatutuwa at ikinagulat ni Derrick Monasterio ang sobrang pagmamahal sa kanya ng kaniyang mga tagahanga lalo na ang dalawang Fan’s Club niyang Derrick Monasterio Dreamers at Derrick Monasterio Admirers.
Halos isang linggo na nga kasi siyang binibigyan ng mga ito ng surprise birthday parties para sa kanyang ika-21st birthday na sinasabi ngang debut ng isang lalaki.
Naisulat na namin ang asaltong ginawa ng mga ito sa kanya sa isang condo sa Alabang, na sinundan ng isang surprise dinner sa Solaire Hotel & Casino naman. At nito ngang Sabado, buong akala ni Derrick ay may meeting lang sa Tri-Media office ni Kae Dacer, ‘yon pala ay nakaabang na sa kanya ang kanyang loyal supporters na merong nakahandang salu-salo, mga palaro at cakes para sa kanya.
Halos natunaw nga sa hiya si Derrick habang isa-isang iniaabot ng kanyang fans ang kani-kanilang regalo para sa kanya.
And take note, hindi basta-bastang regalo ang bitbit ng mga ito para sa kanya na maging ang manager niyang si Manny Vallester ay hindi makapaniwala sa gift-giving na nangyari.
Isang mamahaling customized red shoes na sa pagkakaalam namin ay worth 15 thousand ang bigay sa kanya ng kanyang mga tagahanga, isang mamahaling relo na galing pa sa Dubai, isang Makeup/Directors chair na magagamit niya sa kanyang tapings at shootings, at give-aways sa spray perfumes na ang scent ay especially mixed for him ng negosyanteng si Abcy Dacer na naka-post print pa ang mukha niya.
“Ang turing ko sa inyo ay hindi mga tagahanga ko, kundi pamilya ko.
“Alam n’yo ‘yan, at lagi kong ipinaramdam sa inyo ang pagmamahal ko dahil mahal na mahal n’yo ako.
“Salamat sa suporta n’yo sa akin na kahit nasa malalayong shows, hotel man ‘yon o mall, o sa mga baryo, ay sumusugod kayo para lamang suportahan ako.

“Hindi ko ito makakalimutan, at tandaan n’yo, saan man nakarating ang career ko, gusto ko kayo ang kasa-kasama ko,” mensahe niya sa kanyang mga tagahanga.
Samantala, nabanggit din ni Derrick ang sobrang excited siya sa paggawa ng solo movie niya sa Regal Films kahit next year pa raw ito masisimulan. Kasi nga, alam daw niya na malawak na responsibilidad ito sa kanya bilang isang aktor.
Wala pa siyang ideya kung ano’ng istorya ang ibibigay sa kanya ni Mother Lily at Roselle Monteverde, kung sino ang magiging direktor niya at kung sinu-sino ang makakasama niya, pero alam niyang malaki ang magagawa nito sa kanyang career.
Kaya, habang naghihintay pa siya, patuloy raw muna niyang pagagandahin ang kanyang katawan, at tuloy pa rin ang kanyang workshops para mas lalo pang ma-develop ang kanyang acting skills.



