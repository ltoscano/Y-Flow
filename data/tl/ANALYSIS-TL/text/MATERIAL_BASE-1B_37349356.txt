Blood donation drive ng Bombo Radyo Dagupan naging matagumpay

November 21, 2016 Elsha Marie B. Soriano

CALASIAO, Pangasinan, Nobyembre 21 (PIA) – Naging matagumpay ang isinagawang blood donation drive ng Bombo Radyo Dagupan sa Robinsons’ Place sa bayan ng Calasiao noong Sabado.

Ayon kay Josie Sarmiento, manager ng Bombo Radyo Dagupan, ang aktibidad kung saan kasama ang Philippine Red Cross (PRC)-Pangasinan Chapter ay nakakolekta ng 190 units ng dugo mula sa mga donor at empleyado ng Bombo Radyo na nakibahagi sa blood donation drive.

Ani Sarmiento, layon ng taunang blood donation project na makatulong na mabigyan ang mga nangangailan ng sapat at ligtas na dugo sa lalawigan.

Dagdag niya, ang aktibidad na ngayon ay nasa ika-14 na taon, ay ginaganap tuwing Nobyembre kasabay ng buwan ng kaarawan ng chairman ng Bombo Radyo Philippines na si Dr. Rogelio Clorete na may layunin na ibalik sa komunidad ang biyaya na natatanggap ng istasyon sa pamamagitan ng pagsasagawa ng boluntaryong pagbibigay ng dugo para sa mga nangagailangan nito.

“Lubos na nagpapasalamat ang aming tanggapan at PRC-Pangasinan Chapter sa lahat nakibahagi sa proyekto at sa walang sawang suporta sa pag-donate ng dugo kada-taon upang makatulong sa kapwa natin na nangangailan ng dugo,” saad ni Sarmiento.

Samantala, ang aktibad kung saan sabayang ginanap sa buong Pilipinas, ay isinagawa rin sa Plaza Enrique Braganza Complex sa lungsod ng Alaminos kung saan nakolekta naman ang higit 30 units ng dugo na may katumbas na 450 cubic centimeters kada unit. (JNPD/EMBS/PIA-1, Pangasinan)



