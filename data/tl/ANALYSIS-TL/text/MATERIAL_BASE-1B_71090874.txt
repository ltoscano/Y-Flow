
Disaster Preparedness ng Antipolo City, pinapalakas ng pamahalaang lungsod at mga barangay

August 31, 2016

LUNGSOD NG ANTIPOLO, Rizal, Agosto 31-- Nagsagawa kamakailan ang pamahalaang lungsod ng Antipolo ng “Basic Orientation on Health Emergency Management Seminar” noong Agosto 19, 2016 sa Antipolo City Hall.

Dinaluhan ng mahigit 100 opisyales mula sa 16 barangay ang seminar na ang pangunahing layunin ay mai-handa ang mga mamamayan sa anumang sakunang darating lalo na ngayong panahon ng tag-ulan.

“Prayoridad po natin ang kaligtasan ng bawat isa kung kaya’t walang sawa po tayong nagbibigay ng libreng seminar upang mas palawigin ang ating kaalaman sa mga paghahandang dapat natin isaalang-alang sa panahon ng kalamidad. Tiyakin po natin na ligtas ang ating mga tinutuluyan at malayo sa mga pagguho ng lupa para na rin po sa seguridad natin at ng ating mga mahal sa buhay,” pahayag ni Antipolo City Mayor Jun Ynares.

Binigyang diin sa seminar ang responsibilidad ng mga barangay na ipaalam agad sa kinauukulan ang nangyaring sakuna upang mabigyan ng mabilis at nararapat na aksyon. Pinaalalahanan din ang mga barangay na tungkulin nila na siguraduhing ligtas, malinis at maayos ang mga evacuation area na pansamantalang paglalagian ng mga biktima sa panahon ng kalamidad. Tinukoy din ang importansya ng pagkakaroon ng sapat na pagkain at inumin at ang pagpapanatili ng proper hygiene upang makaiwas sa sakit.

Ipinaliwanag sa programa ang mga gampanin ng mga opisina sa panahon ng emergency at ang kahalagahan ng mabilis at maaayos na koordinasyon ng mga barangay sa City Disaster Risk Reduction and Management Office (CDRRMO), City Social Welfare and Development Office (CSWD), City Health Office (CHO).

Tiniyak naman ng CDRRMO na nakahanda ito anumang oras na tumugon sa mga rescue operations. Nakaantabay rin ang CSWD at CHO sa pangangasiwa ng mga relief goods at mga gamot na kakailanganin ng mga biktima. (ANTIPOLO PIO/PIA-Rizal)



