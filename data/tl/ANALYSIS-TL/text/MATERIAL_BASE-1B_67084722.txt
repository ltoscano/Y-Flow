
Cloud seeding sa N. Cotabato sinimulan na

February 18, 2016

LUNGSOD NG KIDAPAWAN, North Cotabato, Peb. 18 (PIA)- Inumpisahan na ng pamahalaang panlalawigan ang pagpapatupad ng cloud seeding sa buong probinsya kahapon. Ang Cloud Seeding Operation Kick- off Ceremony na ginawa sa Central Mindanao Airport sa Barangay Tawan- Tawan, M’lang ay pinangunahan ng Office of the Provincial Agriculturist (OPAg) at Disaster Risk Reduction and Management Division ng Provincial Governor’s Office (DRRMD). Kabilang din sa nakiisa sa aktibidad ang Department of Agriculture 12 – Bureau of Soils and Water Management (DA-BSWM). Ayon kay Provincial Agriculturist Engr. Eliseo Mangliwan, abot sa P3.4 milyon ang pondong inilaan ng pamahalaang panlalawigan na nagmula sa calamity fund nito para sa pagsasagawa ng cloud seeding na magtatagal ng 60 araw. Sinabi ni Mangliwan na mahalaga ang cloud seeding o pagsagawa ng artipisyal na ulan upang madagdagan o mapa-angat ang lebel ng tubig sa mga irigasyon at iba pang mga nagsusuplay ng tubig sa mga sakahan.

Naglaan naman ang DA 12 ng pondong abot sa P700,000 bilang suporta o augmentation sa cloud seeding operations ng lalawigan. Nabatid na bawat lipad o sortie ng eroplano ay karga nito ang abot sa 15 sako na naglalaman ng mula 25 hanggang 50 kilo ng asin. Una nang hiniling ni Governor Emmylou Mendoza sa Sangguniang Panlalawigan na isailalim sa State of Calamity ang probinsya dahil sa El Niño phenomenon. Dahil sa matinding tagtuyot, libu-libong ektarya ng taniman ng palay, mais, kape at iba pa ang napinsala. (SJDuerme-PIA12 wth report from JSta.
Cruz-NorthCot Media Center)



