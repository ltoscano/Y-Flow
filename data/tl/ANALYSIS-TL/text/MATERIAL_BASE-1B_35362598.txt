DSWD sinisi ang LGUs sa ‘slow’ Bicol relief By Jun Tadios January 5, 2017
Isinisi ng Department of Social Welfare and Development (DSWD) sa local government units (LGUs) ang nararanasang delay sa pagpapadala ng relief goods sa mga lugar na binayo ni bagyong ‘Nina’ partikular na sa Bicol.
Gayunman, nilinaw ni Secretary Judy Taguiwalo na hindi nagpapabaya ang pamahalaan sa pagpapadala ng relief goods sa mga lugar na binayo ng bagyong ‘Nina’.
Maagap ang DSWD sa pag-aksyon sa mga lugar na tinamaan ng bagyo noong Pasko at garantisadong naibigay ang bawat pangangailangan ng mga biktima ng bagyo alinsunod sa mandato o sakop ng tulong na kayang ibigay ng kagawaran. May insidente man umano nang mabagal na dating ng relief goods ay nasa lebel na aniya ito ng lokal na pamahalan dahil sila ang naatasang mamigay sa mga apektadong barangay o lugar.
Reaksyon ito ng DSWD sa pahayag ni Vice President Leni Robredo na mabagal ang dating ng tulong sa mga biktima ng bagyo sa Camarines Sur na hometown ng bise presidente.
“Bago pa man po mag-landfall si Nina sa mga affected areas, the DSWD had prepositioned food packs in addition doon sa sariling food packs ng mga LGUs dahil may kanya-kanya naman silang calamity funds. So hindi po dapat sa DSWD ang sinisisi sa ganitong mga pangyayari dahil we are pro-active and always ready to help our kababayan na nag-Pasko na may bagyo,” wika ng kalihim.
Gayunpaman, humingi ng paumanhin ang DSWD kung mayroon man aniyang delay ng distribution ng food packs mula sa national government.
“This is a challenge to us. Mayroon palang ganitong insidente kaya hindi natin ito papayagang mangyari. We are here to help our kababayan and out mandate to serve them is our top priority,” giit ni Taguiwalo.



