ISPORT LANG!: Magandang pabaon
By Zaldy Perez July 20, 2016 Maganda ang pabaon na ibinigay ni President Rodrigo Duterte sa ating 2016 Rio Olympics-bound na mga atleta.
Sa courtesy call ng pambansang atleta sa pangulo ng Malaca√±ang kamakalawa, sinorpresa sila ni President Duterte nang ihayag na ang dating US$1,000 allowance nila ay gagawing $3,000.
Pati nga ang mga opisyal ay nadamay din dahil mula sa $3,000 ay magiging $5,000 na ang kanilang allowance. Pero, sana binaliktad na lamang ni Pangulong Digong na $5,000 sa mga atleta at tinutuo niya ang biro na mayaman naman ang mga opisyal kaya P500 pesos na lamang sila.
Gayunpaman, dahil sa ginawa ni Pangulong Digong, nagkaroon tuloy ng dagdag-inspirasyon ang mga atleta sa kanilang paglahok sa Olympics.
Sa 12 atleta na sasabak sa Olympics na sisimulan sa Aug. 5 at matatapos sa Aug. 21 ay anim lamang ang nakarating sa send off.
Nakakatuwa na nasa isip din pala ng pangulo ng bansa ang kapakanan ng mga atleta.
Inihayag din niya na susuportahan niya ang training ng mga national athletes at ang perang gagamitin ng kanyang administrasyon ay ang makokolekta mula sa mga tax evaders.
Pero mas maganda siguro kung isasama na lamang ni Pangulong Duterte sa 2017 national budget ang pondo na ipangsu-suporta sa ating mga pambansang atleta.
Sa pamamagitan nito, taun-taon ay nakakasiguro na ang mga national athletes ng pondo mula sa ating pamahalaan.



