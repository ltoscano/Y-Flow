Sining ng Pagbalikwas

Sheila Abarra
Bitbit ng mga pambansang minorya ang kanilang musika at makukulay na kasuotan sa bawat sitwasyong kanilang kinahaharap—patunay na buhay pa rin ang kanilang pine-preserbang sining. Gayunman, para kay Nanay Liya Asinas, 58 anyos na bead-maker ng tribong Higaonon sa Bukidnon, malakas ang pangamba para sa kanilang natatanging sining at kultura. Malaking banta sa mga ito ang lumalalang karahasang dulot ng militarisasyon sa kanilang sariling lupain.
Mahalaga ang mga ginagawang palamuti ng mga bead-maker na gaya ni Nanay Liya sa mga katutubo—bukod sa makukulay nilang mga kasuotan, malaki ang ambag ng mga palamuti sa kanilang pagkakakilanlan. Salay ang tawag sa mga ito na isinusuot sa tuwing may mga pagtitipon gaya ng Dumalondong. Mayroon itong iba’t ibang uri: ang kumbong na isinusuot sa ulo at bakos na isinusuot ng mga mananayaw sa baywang.
Labing-anim na taong gulang si Nanay Liya nang magsimulang gumawa ng mga palamuti. Sa kabila ng mga paghihirap sa kanyang buhay, hindi niya pinabayaan ang kanyang sining. Tuloy pa rin siya sa paggawa sa kabila ng pagkawala ng kanyang asawa at mga anak—apat na beses nang nakunan si Nanay Liya at hindi na nabiyayaan ng anak dahil pumanaw na rin ang kaniyang asawa noong 2011 dahil sa sakit.
Bukod sa likha niyang sining, nagsisilbi rin siya sa kanyang komunidad sa ibang paraan. Dati siyang guro sa paaralan ng mga Higaonon na Rural Missionaries of the Philippines. Nang tumanda na siya at hindi na kayang umakyat sa bundok patungong paaralan, sumapi siya sa Health-Bukidnon, isang grupo ng mga community health workers ng Bukidnon.
Ngunit lubos na nagbago ang buhay ni Nanay Liya nang dumating ang mga militar. Sinasaktan at hinunuli ng mga militar ang mga katutubo sa tuwing isinusuot ng mga ito ang kanilang mga makukulay na damit at palamuting tanda ng kanilang pagiging Higaonon. Dahil sa panggigipit at pandarahas na ito, nagkaroon ng kakabit na takot ang dating simpleng sagisag lamang ng kanilang pagkakakilanlan.
Binabastos at dinarahas ng mga militar maging ang kanilang mga paaralan. Binabansagan ang mga ito bilang “paaralan ng mga NPA,” samantalang puro kabataang katutubo ang nag-aaral doon. Sanhi ng panggigipit ng mga militar, naipasara ang mga paaralang muli lamang nabuksan nang makipagdayalogo ang mga katutubo sa lokal na pamahalaan. Gayunman, nananatili pa rin ang takot hatid ng banta ng militarisasyon.
Sa kabila ng lahat ng ito, nagsisikap pa rin ang mga bead-maker na gaya ni Nanay Liya na panatilihin ang kanilang sining. Marami pa ring Lumad ang gumagawa ng mga palamuti. Hindi lamang ito sagisag ng kanilang pagkakakilanlan—pinaniniwalaang may mga pang-medisinal ding gamit ang mga ito. Pinagsusuot nila ang mga katutubo ng mga palamuting ito sa parte ng katawang may bali o pilay upang maisaayos ang pagdaloy ng dugo at maibsan ang sakit.
Ang mga pambansang minorya ang nakapagpanatili ng kulturang Pilipino sa kabila ng mga impluwensyang kolonyal na kinaharap ng bansa sa kamay ng mga dayuhan. Malaking kawalan kung magpapatuloy ang pandarahas at pagpapaalis sa kanila sa kanilang lupang ninuno. Ani Nanay Liya. “Tumanda na ako sa pagiging bead-maker at tulad ng pag-protect namin dito [bead-making], dapat lang na protektahan din ang aming mga karapatan.”



