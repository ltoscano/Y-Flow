South Cotabato nakatakdang magsagawa ng anti-malaria operations

June 06, 2016

LUNGSOD NG KORONADAL , South Cotabato, Hun. 6 (PIA) – Apat na anti-malaria border operations ang nakatakdang isagawa ng Provincial Malaria Team ng South Cotabato sa ikalawang bahagi ng taon, ayon sa isang opisyal dito. Sa isang panayam, sinabi ni Jose Barroquillo, provincial mosquito-borne disease focal person, na kaugnay pa rin ang gawain sa pagsisikap ng pamahalaang panlalawigan na maipagpapatuloy ang estado na lalawigan na walang kaso ng malaria na sa ngayon na nasa ika-anim na taon na. Ani Barroquillo, sakop ng anti-malaria border operations ang 18 barangay na nasa pagitan ng mga bayan ng Tboli sa South Cotabato at Maasim sa Sarangani at mga barangay sa pagitan ng Lake Sebu at Maitum sa Sarangani at sa mga barangay sa pagitan ng Lake Sebu at mga bayan ng Bagumbayan at Palimbang sa Sultan Kudarat. Bukod sa pagtiyak kung may mga lamok na maaring magdala ng sakit na malaria sa mga naturang lugar, mamamahagi rin ang malaria team ng mga kulambo na may panlaban sa lamok, pamalit sa ibinigay sa mga residente mga limang taon na ang nakalipas. Mahalaga ang anti-malari operations, ayon kay Barroquillo upang mapanatili ang kalagayan nito na walang kaso ng malaria kahit na may naiulat na 170 na kaso ng malaria sa karatig lalawigan ng Sultan Kudarat noong nakalipas na taon. Matatandaang simula 2000 hanggang sa kasalukuyan wala nang naitalang “indigenous” na kaso ng malaria sa buong South Cotabato.

Kasalukuyan itong sumasailalim sa evaluation ng World Health Organization upang kilalaning “malaria-free province.” (DEDoguiles-PIA 12)



