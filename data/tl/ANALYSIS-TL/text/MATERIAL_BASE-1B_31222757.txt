
INUTIL NA PULIS-MARINDUQUE

KILALA ang Marinduque bilang isang tahimik at payapang lalawigan, kaya naman hindi kataka-taka na isa ito sa may pinakamababang antas ng kriminalidad sa lahat ng probinsya sa buong bansa.
Maliban sa sikat na Moriones Festival na dinaragsa ng mga turista tuwing panahon ng mahal na araw, tanyag din ang mga Marinduqueño sa pagiging magiliw sa kanilang mga bisita.
Sa lalawigang ito ay isang tradisyon na ang tanggapin ang mga panauhin sa pamamagitan ng isang ritwal na kung tawagin ay putong .
Dito ay binibigyan nila ng mga bulaklak habang sinasayawan ng mga kababaihan ang isang bisita bilang tanda ng kanilang pagtanggap sa kanila.
Sa maikling salita ay likas na mababait ang mga Marinduqueño, pero sa paglipas ng mga taon ay tila nagbabago na ang imaheng ito sapagkat sunod-sunod na rin ang mga insidente ng kriminalidad na nangyayari sa lugar.
Halimbawa na lang sa bayan ng Sta. Cruz na ngayon ay nagigiging notorious na rin dahil sa sunod-sunod na mga insidente ng nakawan sa iba’t ibang barangay roon.
Madalas maganap ang nakawan sa mga barangay ng Lipa at Landy at iba pang kalapit- lugar na kung saan karamihan sa mga residente roon ay may mga kamag-anak na nagtatrabaho sa ibang bansa.
At marami sa mga OFW na dating residente roon ay nagpapatayo ng mga magagandang bahay kahit walang tumitira para gawin nilang bahay-bakasyunan.
At ang mga ganitong mga kabahayan ng mga OFW ang karaniwan ng tinatarget ng mga akyat-bahay na bigla na lang nagsulputan sa nasabing bayan.
Ang nakapagtataka, sa kabila ng sunod-sunod at madalas na mga insidente ng nakawan ay wala man lang ginagawang imbestigasyon ang kapulisan.
At dahil walang imbestigasyon ay wala ring nahuhuli kahit isa sa mga suspek kaya lalong lumalakas ang loob nila na magnakaw.
Maliban sa hindi na nga nag-iimbestiga sa mga insidente ay hindi man lang dinaragdagan ng mga kolokoy na ito ang police visibility at wala man lang nagpapatrulyang mga pulis lalo na sa gabi.
Sa madaling salita ay nagpapalaki lang ng kanilang mga yagbols ang mga pulis na nakatalaga roon dahil mukhang nasanay na sila na walang ginagawa dahil nga dating tahimik ang lugar nila.
Kaya nga nananawagan ako kay Philippine National Police Chief Alan LM Purisima na balasahin nito ang pamunuan ng pulisya sa lalawigan, lalong–lalo na sa bayan ng Sta. Cruz, bago maging huli ang lahat at hindi lang nakawan kundi mauwi pa sa mga patayan ang mga krimen doon.



