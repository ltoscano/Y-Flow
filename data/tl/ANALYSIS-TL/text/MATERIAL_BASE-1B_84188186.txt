Dragon boat race, hudyat sa pasimula ng anibersaryo at cityhood ng Tanuan

February 24, 2016

LUNGSOD NG TANAUAN, Batangas, Pebrero 24 (PIA) –Isa na namang kapanapanabik at makapigil hiningang kumpetisyon ang matutunghayan sa darating na Marso 5, 2016 sa pag-arangkada ng 3rd Tanauan City Dragonboat Race bilang hudyat sa pag-uumpisa ng isang linggong pagdiriwang ng lungsod na ito ng ika-444 taong anibersaryo at ika-15 “cityhood”. Sa pangkalahatang pangangasiwang City Sports Development Office ng Pamahalaang Lungsod, pangungunahan ng Solar Sports (ang “cable sports channel” ng Solar Entertainment Corporation), ang isang araw na kompetisyon na siyang magsisilbing ikatlong yugto (3rdLeg) ng prestihiyosong “Solar Sports Paddles Up - Philippine Dragon Boat Tour” na unang sumipa sa Manila Bay noong nakaraang Nobyembre. Lalahukan ng mga batikan at premyadong mananagwan mula pa sa ibat-ibang panig ng bansa ang nasabing karera na gaganapin sa Lawa ngTaal na nasasakupan ng mga barangay ng Wawa at Boot sa lungsod na ito. Ang dragon boat racing ay isasa mga pangunahing programang pang-isports at pang-turismo sa lungsod na aktibong isinusulong ni Tanauan City mayor Antonio C. Halili upang ilayo ang mga mamamayan, lalo’t higit ang mga kabataan, sa banta ng hated ng salot na droga. Ipagdiriwang ng lungsod ang anibersaryo at cityhood nito sa darating na Marso 10 na kapapalooban din ngi sang “royal enthronement” ng Royal Houses of the Sultanate of Batangas. At sa huling araw ng pagdiriwang sa Marso 12, muli na namang masasaksihan ng buong sambayanan ang pinaka-aabangan at dinarayong “Tanauan City Parade of Lights”, na pasisimulan ng isang“Tiburin Harness Race”. Ang Lungsod ng Tanauan, ang bayang sinilangan ng pambansang bayaning si Gat Apolinario Mabini at ng dating pangulo, Jose P. Laurel, ay itinatag ng mga misyonerong Agustino noong taong 1752. Ito ay ganap na naging isang lungsod sa bisa ng Republic Act No. 9005, o mas kilala bilang “An Act of Converting the Municipality of Tanauan Into a Component City to be known as the City of Tanauan,” na naratipikahan sa pamamagitan ng isang plebisito noong Marso 10, 2001.(Gerard Laremsa-CIO tanauan/PIA Batangas)



