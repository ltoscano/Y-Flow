<DOC>
<DOCNO> MATERIAL_BASE-1B_35094426 </DOCNO>
<TEXT>
CONDOM VS HIV/AIDS, SEX TOURISM AT DROGA

NAKATATAKOT na ang sobrang paglundag pataas nang pataas ng bilang ng mga biktima ng Human Immuno Virus at Acquired Immunodeficiency Syndrome.
Sa isinasagawang pagdinig ng Senado ukol sa nakamamatay at wala pang lunas na sakit, sinabi ni Health Assistant Secretary Eric Tayag na sa katapusan ng taong ito, aabot na sa 32,379 ang biktima ng sakit sa maraming lugar sa bansa mula nang nadiskubre ang sakit noong 1984.
Kabilang na rito ang mga ayaw magpa-check up na pinagsususpetsahang mayroon nito habang may 1,766 na ang bumagsak sa AIDS na ikinamatay na ng 903 nitong Pebrero simula noong 1984.
MAHIGIT SA 75 NA LUGAR
Kalat na kalat na ang HIV/AIDS sa mahigit 75 lugar sa buong Pinas mula sa Olongapo City na may walong biktima lang noong 1984.
Paliwanag ng DOH sa Senado, may pinakamalaking kaso ang Metro Manila at sinundan ito ng CALABARZON (Cavite, Laguna, Batangas, Rizal at Quezon); Central Luzon, Central Visayas at Davao.
Kabilang sa mga may pinakamaraming biktima ang Angeles City sa Pampanga at Caloocan City sa Luzon; Cebu City sa Kabisayaan at Davao City sa Mindanao.
LALAKI AT KABATAAN
Lumalabas na lalaki ang karamihan sa mga biktima.
Nasa 96 ang lalaki at apat ang babae sa bawat 100 biktima ng sakit.
Heto ang masakit, mga Bro, nakararami sa mga biktimang namatay ang nasa edad na 20 â€“ 34.
Lalaki ang nakararami lalo na ngayong open na ang relasyong lalaki sa lalaki at sumusunod na lang ang relasyong babae at lalaki.
Syempre pa, marami rin ang nagkaka-HIV/AIDS sa pamamagitan ng karayom na karaniwang gawa ng mga sangkot sa droga.
Ang napakalungkot, mga Bro, sila ang mga tinutukoy ni Gat Jose Rizal na pag-asa ng bayan kong mahal at nakararami sa 32,379 biktima.
PASOK AT LABAS SA TAINGA
Kung kailan naging mas malawak ang mga paraan ng impormasyon laban sa sakit, gaya ng balita mula sa mga pahayagan, radyo, telebisyon at internet, nakapagtatakang siya naman ang paglundag pataas nang pataas ng mga biktima at carrier o tagadala.
Iba pa ang pagbaha ng impormasyon ng DOH para sa ligtas na pakikipag-sex sa mga massage parlor, nightclub, KTV bar at iba pang lugar na hilaw na laman ang pinupulutan ng mga mahihilig.
Kinakitaan ang malaking paglundag ng bilang ng mga maysakit sa nakalipas na dalawa-tatlong taon at nangangamba na nga ang mga awtoridad na dumarating na tayo sa panahon na kailangan nang ideklara na epidemya ang HIV/AIDS.
Nakapagtatakang bingi at bulag ang marami sa mga balita at impormasyon laban sa sakit.
Nakapagtatakang hindi umuubra ang mga Gangnam Style, Mr. Gentleman at Chacha ni Dr. Eric. Hehehe!
MARAMING BATAS
May ilang batas na para kontrolin ang HIV/AIDS, gaya ng 16 taon nang Republic Act 8504 o Philippine AIDS Prevention and Control Act of 1998, na nagsasabing kinakailangang kumuha ang 18-anyos pababa ng pahintulot ng magulang bago ito payagang magkaroon ng HIV/AIDS test.
Ngayon naman ay may panukalang batas sa Kamara, House Bill 3243 na nagsasabing pupwede nang komunsulta, magpa-test at magpapayo ang 15-anyos pataas kahit walang pahintulot ang mga magulang basta boluntaryo itong magpasailalim sa nasabing mga programa.
Iba pa ang nilalaman ng Reproductive Health law na nag-uutos ng paggamit ng condom bilang proteksyon hindi lang sa pagbubuntis kundi sa sakit, kabilang na ang HIV/AIDS
May panukala na ring batas si Senador Grace Poe (Senate Bill 1217) para tanggalin ang mga bahagi ng batas na sagka sa implementasyon ng mga bagong batas laban sa naturang sakit.
Mayroon ding kanya-kanyang panukalang batas sina Jinggoy Estrada at JV Ejercito laban pa rin sa sakit.
Sa Senate Bill 879 ni Jinggoy, nilalaman nito ang pagsasagawa ng test sa ina at bagong panganak na sanggol kaugnay ng HIV/AIDS para magawan ang mga ito ng maagang aksyon kung magpopositibo sila.
Sa Senate Bill 1100 ni JV, nais nitong magkaroon ng pukpukan at malawakang impormasyon at edukasyon laban sa sakit.
CONDOM ANG KAILANGAN
Para sa atin, nakaiintriga ang pagpipilit ng Department of Health na dapat gastusin ang salaping bayan para sa condom na P11-milyon mula sa taungang badyet ng departamento na P308-milyon.
Sa condom inaangkla ng DOH ang pag-asa para makontrol ang HIV/AIDS.
At nangangahulugan na walang makakontrol sa mga Pinoy sa kanilang libog na syumapol nang syumapol lalo na kung iisipin na nakararami talaga sa mga biktima ng sakit ang mga kabataan na atin nang nabanggit.
SEX TOURISM
Pero paano ang sinasabi halimbawa ng Catholic Bishops Conference of the Philippines na bigo ang condom bilang isa sa mga pangunahing sagot ng pamahalaan laban sa sakit?
Ibig-sabihin, mga Bro, dapat na humanap ang pamahalaan ng iba pang mga pamamaraan para epektibong makontrol ang sakit.
Halimbawa, kabilang sa mga inilalakad ng CBCP ang pagkontrol sa mga programang pinagkakakitaan nang todo ng pamahalaan gaya ng promosyon ng Pilipinas bilang sentro ng turismo.
Matagal nang alam ng lahat na may sex tourism subalit binabalewala lang ito ng pamahalaan at condom ang ipinansasagot sa paglaganap ng sakit sa programang ito.
Paano rin ang laban sa droga na pinag-uugatan ng HIV/AIDS subalit pinamamayani rito ang hulidap at korapsyon?

ULTIMATUM/Benny Antiporda



</TEXT>
</DOC>
