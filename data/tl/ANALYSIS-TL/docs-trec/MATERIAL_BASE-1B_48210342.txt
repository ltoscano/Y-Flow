<DOC>
<DOCNO> MATERIAL_BASE-1B_48210342 </DOCNO>
<TEXT>
90 na bata sa Sarangani sumailalim sa feeding program

May 25, 2016 LUNGSOD NG KORONADAL, South Cotabato, May 25 (PIA) -- Abot sa 90 na mga malnourished na bata sa Alabel, Sarangani, kabilang na ang may 20 batang manggawa ang kasalukuyang nakabenepisyo sa isang feeding program ng Department of Labor and Employment Sarangani Field Office. Katuwang ng DOLE-Sarangani ang RS Po Foundation ng Century Pacific Food sa pagpapatupad ng feeding program sa Pag-asa Integrated Elementary School sa Barangay Pag-asa sa bayan ng Alabel. Ang unang bugso ng feeding program ay magtatagal ng 45 at sinimulan ngayong bakasyon bilang paghahanda na rin sa kabataan sa pasukan. Maliban sa feeding program, tinulungan din ng DOLE Sarangani Field Office and mga magulang ng 20 child laborers na mabigyan ng pansamantalang pangkabuhayan sa ilalim ng DOLE-Tulong Panghanapbuhay sa Ating Disadvantaged Workers (DOLE-TUPAD) program. Ayon kay Sarangani Field Office OIC Head Alma Borela , isa ang Barangay Pag-asa sa pinakaapektado ng El Nino, dahilan para mawalan ng pangkabuhayan ang mga magulang; ang ilan sa kanila ay napilitang pagtrabahuin ang mga anak. El Nino rin ang tinuturong dahilan ng pagdami ng malnourished na mga bata sa nasabing lugar. Paalala ni Borela sa mga magulang, dapat pumapasok sa paaralan ang mga bata at hindi pinapayagang magtrabaho para kumita para sa pamilya. (DEDoguiles-PIA 12)



</TEXT>
</DOC>
