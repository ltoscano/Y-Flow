<DOC>
<DOCNO> MATERIAL_BASE-1B_93923181 </DOCNO>
<TEXT>

SUPORTAHAN DAPAT ANG MGA GURO

ISANG press release mula sa Department of Labor and Employment (DOLE) ang aking natanggap na kung saan ay hinihikayat ng pamunuan ng ahensya ang mga umuuwing overseas Filipino worker (OFW) na mga licensed teacher na maging public school teacher sa bansa.
Sinabi pa sa press release na sa ilalim ng programang “Sa Pinas, Ikaw ang Ma’am/Sir (SPIMS),” ang mga OFW na nakapasa sa Licensure Examination for Teachers (LET) ay maaaring mag-apply para makapagturo sa ating mga pampublikong paaralan.
Ang SPIMS ay ang reintegration program para sa mga OFW na umuwi nitong nakaraang tatlong taon at nagkaroon ng karanasan sa pagtuturo sa nakalipas na limang taon.
Habang ang mga nakapagturo nang lagpas sa limang taon o mga wala pang karanasan ay kailangang muling dumaan sa isang online refresher course.
Ayon kay Labor Sec. Silvestre H. Bello III, ang programa ay naglalayong bigyan ng disente at regular na trabaho ang mga dati at umuwing OFW at maging mga public school teacher.
Sinabi rin ng kalihim na ang programa ay tutulong na makabawas sa kakulangan sa mga guro sa mga paaralan sa bansa, lalo na ang mga nasa probinsya at malalayong lugar.
Subalit nakatatawa at pilipit ang PR na ito sapagkat halatang ang tanging layunin lang ay para makakuha ng publisidad at wala nang interes na isakatuparan ang nilalaman ng balita.
Napansin natin ito sapagkat walang ibang pigurang binabanggit halimbawa kung magkano ang magiging suweldo ng mga guro sakaling dito sila magtrabaho.
Alam naman natin na milya-milya ang layo ng sweldong tinatanggap ng mga gurong nagtuturo sa ibang bansa, lalo na iyong nasa mayayamang bansa tulad sa Estados Unidos at Europa, kumpara sa kayang ibigay ng ating pamahalaan.
Mas magiging kapani-paniwala sana ang PR ng DOLE kung inilagay na nila kung magkano ang magiging sweldo ng mga guro at nakalatag na rin ang comparison sa natatanggap ng mga guro sa ibang mga bansa.
Gusto ko lang linawin na hindi ako tutol sa programa dahil kung kaya ng gobyerno na ibigay ang disenteng sweldo sa ating mga guro ay wala nang dahilan pa para umalis sila at mawalay sa kanilang pamilya.
Tiyak naman kasi na ang mabibigyang benepisyo rito ay ang pamilyang Filipino pero dapat ibigay ng gobyerno ang nararapat at tamang sweldo. OPEN LINE/BOBBY RICOHERMOSO



</TEXT>
</DOC>
