<DOC>
<DOCNO> MATERIAL_BASE-1B_36820082 </DOCNO>
<TEXT>

17 paaralan sa South Cotabato binigyan ng solar power kits

February 17, 2016

 LUNGSOD NG KORONADAL, South Cotabato, Peb 17 (PIA) \-- Abot sa 17 paaralan sa mga liblib na lugar sa South Cotabato ang nabiyayaan kamakailan ng mga solar home lighting kit system na donasyon ng ng nv vogt Philippines Solar Energy One, Inc. Ang nv vogt ang pinakamalaking solar power investor sa Mindanao. Ito rin ang nagtayo ng 5 megawatt solar farm sa Barangay Centrala, Surallah, South Cotabato. Kabilang sa mga nabigyan ng solar photovoltaic home lighting system ang mga paaralan sa Sitio Lubol at Kiantay sa Upper Sepaka at Basag sa Salacafe; Sitio Demamis, Dangkong at Salabanog sa Laconon; Sitio Kebuling sa Basag; Sitio Talambong at Motokling sa Mongkayo; Sitio Balnabo, Datal Tablo, Coong, Datal Colon at Bengue sa Maan, lahat sa bayan ng Tboli. Nabigyan din ng parehong pasilidad ang paaralan sa Sitio Lembuto sa Lamlahak, Sitio Tboyong sa Lamfugon, at Sitio Bulol Lahak sa Klubi sa bayan ng Lake Sebu. Ang bawat paaralan ay binigyan ng tig-dalawang solar photovoltaic home lighting system. Isinagawa ang turn over ceremony noong Lunes sa covered court ng Provincial Capitol. Kalakip sa solar photovoltaic home lighting system ang dalawang LED lamps, home lighting system, AC-DC adaptor, mobile charging cord at 10-watt photovoltaic panel with stand set. Nagpa-abot naman ng lubos na pasasalamat ang South Cotabato Schools Division sa bigay ng nv vogt Philippines. Sa kanyang mensahe, sinabi ni Assistant Schools Division Superintendent Mario Madrero na isang magandang pagkakataon ito na makaranas ang mag mag-aaral sa napakaliblib na mga bahagi ng lalawigan na magkaroon ng ilaw sa kanilang silid-aralan. Umaasa rin si Madrero na mas marami pang paaralan ang mabibiyaan ng kaparehong pasilidad sa mga darating na mga araw. Mas mainam din aniya kung mabigyan ang mga paaralan ng solar power kits na may kakayahang magpa-andar ng computer at computer printer upang hindi na kailangang lumuwas pa sa bayan ang mga guro upang mag-encode at mga print ng kanilang mga isusumiteng report at gumawa ng mga instructional material. (DEDoguiles-PIA 12)



</TEXT>
</DOC>
