<DOC>
<DOCNO> MATERIAL_BASE-1B_56041249 </DOCNO>
<TEXT>

Tanauan City, handang handa na sa pagdiriwang ng 444th Foundation at 15th Cityhood Day

February 05, 2016

LUNGSOD NG TANAUAN, Batangas, Peb. 5 (PIA) –Isang makulay at engrandeng selebrasyon ang inihanda ng pamahalaang lungsod, sa pangunguna ni Tanauan City Mayor Antonio C. Halili at mga miyembro ng Sangguniang Panlungsod, para sa nalalapit na pagdiriwang ng ika-444 anibersaryo ng pagkakatatag ng lungsod na ito at ika-15 taon ng “cityhood” sa darating na Marso 10, 2016. Mag-uumpisa ang isang linggong pagdiriwang sa pag-arangkada ng ikatlong yugto (3rd leg) ng Solar Sports Paddles Up - Philippine Dragon Boat Tour sa Marso 5. Isasagawa ang nasabing kumpetisyon sa Lawa ng Taal na nasasakupan ng mga barangay ng Wawa at Boot nalalahukan ng mga batikang mananagwan mula pa sa ibat-ibang panig ng bansa at pangangasiwaan ng Philippine Canoe-Kayak Federation (PCKF). Samantala, isa namang “royal enthronement ceremony” ang nakatakdang isagawasa Marso 10 ng Royal Houses of Sultanate of Batangas (RHSB) – isang “Independent Sultanate Entity” na ibinatay sa istraktura ng politikal ng sinaunang Sultanate of Bonbon (ang kasalakuyang Lalawigan ng Batangas) na umiral bago pa man dumating ang mga Kastila – para sa mga natatangi at kinikilalang lider ng lungsod. Nangunguna sa gagawaran ng maharlikang titulo si Mayor Antonio C.

Halili bilang “Sultan A Pangadapun Sa Batangas”, na ang ibig sabihin ay “Ang Sultan Na Igagalang Sa Batangas”. Kasama rin sa pararangalan sina Vice Mayor Atty. Jhoanna C. Corona bilang “Bai A Labi Sa Tanauan”; ABC President Polmark L. Fajardo (“Datu A Sangkopan Sa Tanauan”); Tanauan Muslim Consultative Council Chairman Engr. Malic A. Ali (“Sultan Sa Tanauan”); Kapitan Wilfredo P.

Ablaong Darasa (“Datu Sa Darasa”); Kapitan Cesar P. De Villa ng Sambat (“Datu Sa Sambat”); Alyodin Casim ng Tanauan Muslim Traders Association (“Datu A Cabugatan”); at, Johari Abdullah ng Tanauan Da’Wah Association (“Datu A Romapunut”). Dadaluhan ang nasabing seremonya ng mga matataas na lider mula sa ibat-ibang “Sultanate” sa buong bansa at magingngilang opisyal ng embahada ng mga bansang Brunei, Indonesia at Malaysia. At bilang pinakatampok, muli na namang itatanghal ng Pamahalaang Lungsod ang pinanabikan at pinaka-aabangang “3rd Tanauan City Parade of Lights” saMarso 12. Simula noong 2014 naging pangunahing atraksyon na sa taunang pagdiriwang na ito ng anibersaryo ng lungsod ang Parade of Lights na dinudumog at dinarayo ng libo-libong mga manonood, maging ng mga dayuhang turista. Isang karerang tiburin o “Harness Racing”, napangangasiwaan ng Tanauan City Lions Club, ang magsisilbing hudyat sa pasimula ng parada. Ang Lungsod ng Tanauan, ang bayang sinilangan ng pambansang bayaning si Gat Apolinario Mabini at ng dating pangulo, Jose P.

Laurel, ay itinatag ng mga misyonerong Agustino noong taong 1752. Ito ay ganap na naging isang lungsod sa bisa ng Republic Act No. 9005, o mas kilala bilang “An Act of Converting the Municipality of Tanauan Into a Component City to be known as the City of Tanauan,” na naratipikahan sa pamamagitan ng isang plebisito noong Marso 10, 2001.(Gerard Laresma-CIO Tanauan/PIA Batangas)



</TEXT>
</DOC>
