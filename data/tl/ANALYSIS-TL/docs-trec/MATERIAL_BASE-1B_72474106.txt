<DOC>
<DOCNO> MATERIAL_BASE-1B_72474106 </DOCNO>
<TEXT>

PNoy nakapili na ng bagong commanding officer ng Philippine Air Force

April 24, 2014

Nakapili na si Pangulong Benigno Aquino III na bagong commanding officer ng Philippine Air Force.
Si Major General Jeffrey Delgado ng Philippine Military Academy (PMA) Class of 1982 (Sandigan) ang napili ni PNoy bilang bagong pinuno ng PAF. Papalitan ni Delgado ang magreretirong si PAF commanding officer Lieutenant General Lauro Catalino dela Cruz.
Bukas araw ng Biyernes nakatakdang italaga ni PNoy si Delgado bilang ika-33 commanding officer ng Hukbong Himpapawid ng Pilipinas.
Nakatakdang daluhan ni PNoy ang turn over ceremony na gagawin sa Fernando Air Base sa Lipa City, Batangas.
Ayon sa tagapagsalita ng PAF na si Col. Miguel Okol, si dela Cruz ang nagnais na gawin ang kanyang pagreretiro sa Fernando Air Base. Sa naturang airbase karaniwang nagsisimula ang career ng mga kasapi ng PAF. Sa nasabing airbase din makikita ang PAF Flying School.
Sa panahon ng panunungkulan ni dating pangulong Corazon Aquino, si Delgado ay naitalaga sa Presidential Security Group. Bago ang pagkakapili kay Delgado naging matunog din sa listahan ng mga pamimilian ni PNoy sina 3rd Air Division Commander Major General Nicanor Vivar ng PMA Class of 1982, Deputy Chief of Staff Lieutenant General Virgilio Domingo ng PMA Class of1981, at Chief of Air Staff Major General Edgar Fallorina ng PMA class of 1983.-DCR



</TEXT>
</DOC>
