<DOC>
<DOCNO> MATERIAL_BASE-1B_21779237 </DOCNO>
<TEXT>
POPCOM 3, inaanyayahan ang mga kabataan na makibahagi sa social media campaign nito para sa World Population Day

July 05, 2016 Marie Joy L. Simpao

LUNGSOD NG SAN FERNANDO, Pampanga, Hulyo 5 (PIA) -- Inaanyayahan ng Commission on Population o POPCOM ang mga kabataan sa Gitnang Luzon makibahagi sa social media campaign nito kaugnay sa selebrasyon ng World Population Day o WPD Hulyo 11. Ayon kay POPCOM Regional Director Eleanor Cura, layunin ng Selfie Kabataan, Sali na Kabayan na iangat pa lalo ang kamalayan ng mga kabataan sa mga isyung may kaugnayan sa mabilis na pagtaas ng pandaigdigang populasyon at labanan ang mataas na insidente ng premarital sex at teenage pregnancy sa rehiyon. Hangad din nito na magkaroon ng pagkakataong marinig ang saloobin ng mga kabataan kung paano sila makatutulong sa pagsusulong ng kanilang mga karapatan sa edukasyon, kalusugan, at trabaho sa pamamagitan ng pagbibigay proteksyon sa kanila mula sa mga reproductive health issues. Dapat i-like ng mga interesadong kalahok ang POPCOM Region III Facebook fan page (facebook.com/POPCOM3). Paliwanag ni Cura, dapat iupload ng mga kalahok dito ang kanilang selfie kasama ang kanilang sagot kung paano nila pangangalagaan ang sarili mula sa mga isyung tulad ng maagang pakikipagtalik, maagang pagbubuntis, maagang pag-aasawa, tumataas na kaso ng mga sexually transmitted infections kabilang na ang HIV-AIDS, at mga peligrosong sexual at non-sexual na kasanayan. Paalala niya, ang mga entries ay dapat may hashtag na #worldpopulationday, #investinginteenagegirls, at # popcomregion3. Ang deadline ng pagsumite ay hanggang sa Hulyo 11. Ang limang entries na may pinakamaraming likes sa pagtatapos ng kampanya ay mananalo at tatanggap ng tig isang libong pisong halaga ng gift certificate. (CLJD/MJLS-PIA 3)



</TEXT>
</DOC>
