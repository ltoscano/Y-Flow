<DOC>
<DOCNO> MATERIAL_BASE-1B_93396522 </DOCNO>
<TEXT>

Swine backyard raisers sa Boso-Boso, binigyan ng libreng seminar ng Antipolo City gov’t

November 19, 2016

LUNGSOD NG ANTIPOLO, Rizal, Nob. 19-- Binigyan ng libreng Swine Production Seminar ng Pamahalaang Lungsod ng Antipolo ang halos 50 swine backyard raisers sa Sitio Boso-Boso, Brgy. San Jose noong Oktubre 20, 2016.

Pinangasiwaan ng City Veterinary Office ang naturang programa katuwang ang Excel Feeds Company at Metro Drug Company na may layuning turuan ang mga nasa swine business ng karagdagang kaalaman upang maging matagumpay ang kanilang negosyo. Isa ang livestock farming sa pangunahing ikinabubuhay ng mga taga Sitio Boso-Boso.

Ayon kay Antipolo City Mayor Jun Ynares, nais matulungan ng pamahalaang lokal ang mga mamamayan na nasa farm business sa pamamagitan ng pagsasagawa ng mga seminar kung saan maaari silang matuto ng mga kaalaman sa mas epektibong produksyon ng livestock.

Itinuro sa mga swine backyard raisers ang mga makabagong teknolohiya sa swine farming mula sa pagpapasuso ng mga biik hanggang sa pagpapalaki at pagpapadami ng mga ito. Ipinakita rin ang bagong uri ng bakuna para sa mga livestock upang makaiwas sa sakit gaya na lamang ng swine fever at pneumonia.

Taun-taon nagsasagawa ng seminar ang pamahalaang lungsod sa mga swine backyard raisers sa buong Antipolo.

Kamakailan naman nitong Oktubre, nagbigay din ang pamahalaang lokal ng seminar sa mahigit 100 meat vendors sa mga Talipapa sa Padilla, Bayaga, Peñafrancia at Pagrai kung saan itinuro ang proper meat handling. (S. Madoro, Antipolo PIO /PIA-Rizal)



</TEXT>
</DOC>
