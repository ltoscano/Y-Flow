<DOC>
<DOCNO> MATERIAL_BASE-1B_64720138 </DOCNO>
<TEXT>
Hapagkainan

ni Emmanuel Jerome Tagaro
Dati ko nang ugali ang maging mapagmasid sa daan, lalong-lalo na tuwing pupunta sa mga kainan. Laging may dalang ligaya ang dala sa akin ng pagmamasid tuwing napapansin ko ang bawat galaw ng mga nasa paligid ko. Para sa akin, isa itong pagtakas mula sa araw-araw kong pagkasuya sa buhay.

Ngayon, nakaupo na naman ako sa isang kainan, at pansin na pansin ko ang bawat pitik ng mga kamay sa kabilang mesa, ‘yung pa-simpleng sulyap ng lalaki sa kasama niya sa tuwing nakatingin ito sa malayo, o kahit ‘yung gusot sa damit ng babaeng nasa dulong mesa. Kakilala ko man o hindi ang mga customer sa kahit saan na kainan, laging may mga natatanging tauhan sa mumunting espasyong ito.
Security guard
Unang-una na bubungad pagpasok pa lamang sa isang kainan ang bruskong security guard. Madalas siyang mag-isa, minsan nagmamasid-masid sa paligid o babati ng “Welcome po!” Baton lamang ang hawak niya at isang baril na walang lamang bala. Maaaring ito lamang ang kailangan sa mga kainan, dahil kapag may dumating na mga masasamang loob, madali lang namang humingi ng tulong. Sana lang hindi sila ganoon kadami para hindi siya mabuyo bago dumating ang back-up niya.
Crew
Susunod na sasalubong ang masisipag na crew. Lagi silang may ngiti sa mukha, handang-handa nang kunin ang order ng mga customer. Madalas man silang contractual at mababa ang sahod, patuloy silang kumakayod upang mayroong maipakain sa pamilya.
Chef
Lagi man siyang natatago at ’di man siya nakikita madalas, ang taga-luto pa rin ang susunod na magbibigay serbisyo. Buong araw siyang nagluluto ng pagkaing hindi niya naman nakakain, at nakaharap sa kusinang hindi niya naman pag-aari. Hindi ko rin alam kung nakakain na ba siya, o kung kaya niya man lang bilhin ang niluluto niya, pero siya ang gumagawa noon para sa mga customer at para sa pamilya niya. Dapat siyang pasalamatan.
Manager
Napakaraming manager na ang nagdaan sa itinagal ng kainan, at bawat isa sa kanila ay magkakaiba ng palakad. Mayroong mga tutulog-tulog, mahigpit sa oras, o tutok sa trabaho, pero may isang katangian ang hawak ng karamihan sa kanila — at ‘yun ay unahin ang interes ng kainan, na tiyaking marami pa rin ang kita, higit pa sa kapakanan ng mga customer.
Customer
Walang nakakaalam kung magiging sino at ano ang bawat customer na lalabas sa kainan, pero nasa pangangalaga sila ngayon ng kainan. Binabayaran man ng bawat customer ang pagkain nila, nananatiling may maliit na kalayaan sa loob ng kainan. Dapat laging may pagkilala na ang bawat isang butil ng bigas na inihahain ay pawis at dugo ng mga taong nagtatrabaho rito.
Madalas napapangiti na lang ako sa tuwing nahuhuli ko ang sarili kong pinag-iisipan ito sa bawat kainang nasusubukan ko. Ngunit siguro ay maigi lamang na maibahagi ko sa mga makababasa nito na ang lahat ng ito ay sumasalamin sa mas masalimuot pang negosyo sa lipunan.



</TEXT>
</DOC>
