<DOC>
<DOCNO> MATERIAL_BASE-1B_65603883 </DOCNO>
<TEXT>
Mission impossible pa rin
By Jimmy Cantor July 12, 2016
Maagang natapos ang mission impossible para sa Gilas Pilipinas.
Pagkatapos matalo sa France sa kanilang unang laro, binigyan ng magandang tsansa ang ating pambansang koponan para talunin ang New Zealand.
Pero kung anong ganda ng inilaro natin laban sa France, siya namang sama ng ipinakita natin sa Haka ng New Zealand. Para sa France, tahimik lang ang inilaro ni Tony Parker sa eliminations at maging sa semifinals. Pero nang kinakailangan na siyang dumiin ng husto sa finals, ipinakita niya kung paano maglaro ang isang star NBA point guard.
“I was saving it for last,” aniya matapos na talunin ng France ang Canada para sa nag-iisang Rio Olympics slot noong Lunes ng gabi.
Kailan tayo magkakaroon ng isang Tony Parker na siyang magiging take-charge ng Gilas Pilipinas? Isang impossible dream na lamang ba ito?
***
Aabangan natin sa mga susunod na araw kung ano ang mangyayari sa panawagan ng Philippine Sports Commission sa Pagcor para ibalik sa five percent ng gross income nito ang suportang ibinibigay nito sa mga atleta ng bansa. Ito ang isinasaad ng batas.
Pero nuong panahon ni President Fidel V. Ramos, nagsimulang hindi masunod ang batas. Halos kalahati lang ng five percent gross ang napupunta sa PSC.
Inaasahan nating sa ilalim ng administrasyon ni Presidente Duterte ay masusunod ang batas. Kailangan ng ating mga atleta ang lahat ng suportang kanilang matatanggap para matulungan sila na makalaro sa Olympics at wakasan na ang ating matagal na paghihintay para sa ating unang Olympic gold medal.

Napag-uusapan na rin lang ang Pagcor, bakante ngayon ang top position para sa kanilang Corporate Communications Department. Hindi natin alam kung nababasa ito ni President Duterte o maging ng bagong hirang na Pagcor chair na si Andrea Domingo, pero mayroon isang matagal ng empleyado ang Pagcor na bagay para sa naturang posisyon. Walang iba kundi ang dati nating kapwa journalist na si Jesse Ong, na 13 taon na ring nagsisilbi sa ahensiya.
Hindi pa natin alam kung ano ang balak ni Madame Domingo, kung mas gugustuhin ba niyang kumuha ng tao mula sa loob ng ahensya para sa naturang posisyon, o hindi.
Pero ang alam ko, babagay si katotong Jesse sa naturang posisyon dahil armado siya ng kaalaman kung papaano lalong makakatulong ang Pagcor sa lahat ng sector ng lipunan.
At suportado siya ng mga iba nating katoto mula sa ibang mga payahagan at media outlets.



</TEXT>
</DOC>
