<DOC>
<DOCNO> MATERIAL_BASE-1B_95130301 </DOCNO>
<TEXT>
Occ Min, idineklarang ‘Conflict Manageable and Ready for Development’ ng AFP

November 04, 2016 Voltaire N. Dequina

SAN JOSE, Occidental Mindoro, Nob 4 (PIA) – Opisyal na idineklara ng Armed Forces of the Philippines (AFP) ang lalawigan bilang ‘Conflict Manageable and Ready for Development’ kamakailan sa Provincial Training Center, Mamburao.

Sa mensaheng ipinahatid ni AFP Chief of Staff Lt. Gen Ricardo Visaya kay Southern Luzon Command Lt. Gen. Ferdinand Quidilla, batid aniya ng hepe ng Sandatahang Lakas, ang malaking potensyal ng lalawigan upang umunlad.

Ayon pa dito, kapag may seguridad ang isang pamayanan ay nakatuon ang atensyon ng mga mamamayan sa pagpapaunlad ng kanilang mga kabuhayan, na may malaking epekto sa pagsulong ng bayan.

“Only through peace can we realize progress and prosperity (tanging sa kapayapaan lang natin makakamtan ang pagunlad at kasaganahan)”, dagdag pa ng heneral.

Nagpahatid din ng mensahe si Philippine National Police (PNP) Regional Director PC Supt Wilben Mayor kay Provincial Director PS Supt Reynaldo Jagmis at sinabing ang deklarasyon (Conflict Manageable and Ready for Development) ay isang imbitasyon ng lalawigan sa mga mamumuhunan o investors.

Ayon pa sa direktor, makakatuwang na ng kapulisan ang Philippine Army sa pagpapatupad ng batas lalo na sa paglaban sa droga.

Ipinaalala rin ni Mayor na kahit may usapang pangkapayapaan sa pagitan ng makakaliwang grupo at pamahalaan ay dapat maging handa pa rin ang lahat.

“Let us remain vigilant and ready to defend against terrorist threat and aggression whether domestic or foreign (Panatilihin natin ang pagiging mapagmatyag at handang magtanggol sa banta ng terorista at karahasan na maaring magmula sa loob o labas ng bansa)”, ayon pa sa PNP Regional Director.

Pinasalamatan naman ni Governor Mario Gene Mendiola ang AFP at PNP sa patuloy nitong pagpapanatili ng katahimikan at kaayusan sa lalawigan. Sinabi pa ng gobernador na ang sanhi ng pakikibaka ay kahirapan kung kaya’t ito umano ang pilit na hinahanapan ng kasagutan ng kanyang administrasyon.

Kabilang aniya sa mga proyekto na patuloy na pinagyayaman ng pamahalaang panlalawigan ay pagpapagawa ng mga irigasyon at farm-to-market roads, pamamahagi ng mga makabagong makinarya sa mga kooperatiba, tulong pinasyal sa mga magsasaka at mangingisda at pagpapaunlad sa kalagayang medikal ng lalawigan. “Palalakasin pa natin ang agrikultura at turismo sa lalawigan”, ayon pa kay Mendiola.

Dumalo sa naturang aktibidad ang mga local government units, Local Chief Executives ng labing isang bayan sa lalawigan, PNP, AFP gayundin ang iba pang ahensya ng pamahalaan. (VND/PIA MIMAROPA/Occ Min)



</TEXT>
</DOC>
