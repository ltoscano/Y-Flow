<DOC>
<DOCNO> MATERIAL_BASE-1B_91818051 </DOCNO>
<TEXT>

ANG SAKIT NAMAN NITO

ISA tayo sa unang pumuri sa traffic enforcer na nagtitinda ng kakanin na naka-uniform pa ng MMDA.
Natuwa tayo nang i-promote siya ni Chairman Francis Tolentino dahil na-impress sa kwento na nagsisikap daw ang empleyado ng MMDA na maragdagan ang kita para pang-kolehiyo ng anak.
Pero ang daming umalma sa kolum natin na pumuri sa nasabing enforcer.
May mga MMDA employees din kasi na medyo nagreklamo: bakit daw ‘yung kasamahan nila na nag-sideline sa oras ng trabaho ay promoted, sila na tutok sa trabaho ay hindi?
Ang nagiging isyu tuloy ay kung ano ang epekto kapag ginagamit ng isang empleyado ang kanyang uniporme para magtinda.
Hindi nalalayo sa kwento ng mga teacher na nagtitinda ng tocino sa mga magulang ng kanilang estudyante?
O mga prosecutor na nagtitinda ng condominium units sa mga taong may nilalakad na kaso sa korte?
Tama ba ito o mali?
Ginagamit ba ng guro ang kanyang puwesto para makabenta ng tocino?
Ginagamit ba ng prosecutor ang kanyang kapangyarihan para makabenta ng condo unit?
Indirectly, pwede. Dapat malinaw ang puntong ito at masilip ang eksaktong provision sa anti-graft law or sa code of conduct and ethical standards for public officials and employees.
Para naman sa akin ay mabuti ang mga empleyado ng gobyerno na nagsa-sideline para kumita pero dapat nga ay malinaw ang pwedeng gawin, kung ano ang tama o mali.
Halimbawa nga ‘yung traffic enforcer na naka-uniform habang nagtitinda ng kakanin sa mga bus driver.
Pero ang mas masakit ay ang sumbong na totoo raw na ginagamit ng MMDA traffic enforcer na ito ang kanyang uniform para mabenta ang kanyang kakanin at sa mas mahal na halaga.
Nagulat ako sa mga lumapit sa akin, mula nang lumabas ang ating kolum na pinupuri siya, may mga ebidensya ng corrupt acts laban sa taong ito na hinangaan nating lahat.
Ang daming isyu ang tatalakayin natin sa susunod na mga araw tungkol dito, masakit man sa damdamin nating lahat. Subaybayan n’yo ang ating kolum.
Ang mahalaga lang ngayon ay huwag nang makapanloko ang mga tao na gamit ang simbolo ng ahensya ng ating gobyerno.
oOo
Mag-email ng inyong reaksyon sa ariel.inton@gmail.com or text sa 09178295982 o 09235388984. SIBOL/ATTY. ARIEL ENRILE-INTON



</TEXT>
</DOC>
