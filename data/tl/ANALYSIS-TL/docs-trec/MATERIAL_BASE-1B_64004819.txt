<DOC>
<DOCNO> MATERIAL_BASE-1B_64004819 </DOCNO>
<TEXT>
Php14 M na proyekto sa kape ng South Cotabato, inaprubahan ng PRDP

SSeptember 05, 2016

LUNGSOD NG KORONADAL, South Cotabato, Set. 6 (PIA)-- Inaasahan ang patuloy na paglago ng industriya ng kape sa lalalawigan ng South Cotabato, ayon sa isang opisyal dito.

Sa isang pulong-balitaan kamakailan, kinumpirma ni South Cotabato Provincial Agriculturist Justina Navarrete na nagbigay na ng "No Objection Letter" ang ang pamunuan ng Philippine Rural Development Project para sa panukala ng South Cotabato na proyektong "Enhancement of Production and Marketing of Dried Green Coffee."

Ang Php14 milyon na proyekto ay pamumuan ng Tupi Coffee Growers Association Inc. (TUCOGAI) na nakabase sa bayan ng Tupi kasama ang iba pang mga kooperatiba ng mga magsasaka ng kape sa Upper Valley at Lower Valley ng South Cotabato.

Sa taya ng TUCOGAI, sa pamamagitan ng naturang proyekto aangat ng may 10 porsiyento ang produksyon ng kape sa South Cotabato sa loob ng anim na taon.

Aangat din ang kita ng mga magsasaka ng kape sa lalawigan dahil mas mahal ang bayad ng TUCOGAI sa produktong kape ng mga magsasaka: Php 12 kada kilo sa fresh coffee berries at Php 63 kada kilo ng dried green coffee beans.

Ang green coffee bean project ng TUCOGAI ang panglimang proyekto na inaprubahan ng PRDP para sa SOCCSKSARGEN Region.

Bago rito, inaprubahan din ng PRDP ang Php39.4 M Production of Cassava Granules and Marketing project ng South Cotabato; ang Php35.7 M na Enhancement of Production, Processing and Marketing to High Quality Abaca Fiber ng Sarangani; ang P43.4 M na Virgin Coconut Oil Processing project ng Sarangani at P14.9 M na Rubber Sheet Processing and Marketing ng North Cotabato.

Inaasahan ni Navarrete na matatapos ang lahat ng dokumento para sa dried green coffee project bago magtatapos ang taon at nang makakapagsimula na ito sa Enero ng 2017. (DEDoguiles-PIA 12)



</TEXT>
</DOC>
