<DOC>
<DOCNO> MATERIAL_BASE-1B_89940620 </DOCNO>
<TEXT>
PPP sa LGU inilunsad sa SOCCSKSARGEN Region

SSeptember 27, 2016

LUNGSOD NG KORONADAL, South Cotabato, Set. 27 (PIA) -- Inilunsad ng Department of the Interior and Local Government (DILG) sa Koronadal City ang inisyatibong magsusulong ng pagtutulungan ng mga lokal na pamahalaan at pribadong sektor para sa magpapatupad ng mga proyektong pang-imprastraktura at pampublikong serbisyo.

Tinatawag ang programa na Public Private Partnership for the People Initiative for the Local Governments (LGU P4).

Sa isang panayam sinabi ni DILG 12 Regional Director Reynaldo Bungubung na ang launching ng LGU P4 sa Koronadal City noong Biyernes ay ang kauna-unahang regional kick off sa naturang programa.

Paliwanag naman ni Anna Liza Bonagua, director ng Bureau of Local Government Development (BLGD) ng DILG, layon ng LGU P4 na isulong ang konsepto ng PPP sa mga barangay, munisipyo, lungsod at lalawigan sa layong makatulong sa pagsulong sa kaunlarang pang-ekonomiya sa mga lokal na pamahalaan.

Paliwanag pa ng opisyal, sa ilalim ng programa maaring ang lokal na pamahalaan ang lumapit sa mga pribadong mamumuhunan para alukin na pondohan ang mga proyektong naghihintay na pondohan ng pamahalaang nasyunal at ibang donor.

Maaari ring ang pribadong sektor ang mag-alok na pondohon at ipatupad ang mga proyektong sa tingin nito ay kakakailanganin ng LGU.

Diin pa ng Bonagua, walang limitasyon sa liit o laki ng proyekto ang maaaring ipapatupad sa LGU P4. Ang mahalaga aniya ay mapagkasunduan ng dalawang panig ang pagkakasosyo at masigurong kikita ang dalawang panig.

Ilan sa mga proyektong maaaring ipatupad ay pamamahala ng pagkolekta ng basura kalsada, tulay, pasilidad na mabibigay ng serbisyong pampubliko at marami pang iba. (DEDoguiles-PIA 12)



</TEXT>
</DOC>
