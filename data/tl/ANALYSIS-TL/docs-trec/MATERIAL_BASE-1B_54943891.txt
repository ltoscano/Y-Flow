<DOC>
<DOCNO> MATERIAL_BASE-1B_54943891 </DOCNO>
<TEXT>
Mga graduating college students hinahanda ng DOLE sa pagpasok sa trabaho

March 28, 2016 LUNGSOD NG KORONADAL, South Cotabato, Mar. 28 (PIA) -- Isang seminar ang isinasagawa ngayon ng Department of Labor and Employment 12 upang ihanda ang mga graduating students sa kanilang pagpasok sa sektor ng mga mangagawa. Layunin ng programa na Labor Education for Graduating Students (LEGS) ang maturuan ang mga magtatapos ng pag-aaral at mga naghahanap ng trabaho ang tamang pag-uugali bilang mangagawa at kultura ng produktibo at desenteng paggawa at katulad ng mga usapin, ayon kay DOLE 12 Regional Director Ofelia Domingo. Itinuturo rin sa seminar ang mga kailangang gawin habang nag-aaplay ng trabaho, mga karapatan ng manggagawa at mga amo, mga benepisyong dapat matanggap tulad ng PhilHealth at SSS coverage at marami pang iba. Katuwang ng DOLE 12 sa pagpapatupad ng LEGS ang mga Public Employment Service Office (PESO). Sa datos ng DOLE 12, sa kasalukuyan umabot na sa mahigit 30,000 graduating students at mga naghahanap ng trabaho sa SOCCSKSARGEN Region ang sumailalim sa LEGS Seminar. Sa pagtatapos ng school year 2015-2016, inaasahang halos 21,000 ang madadagdag sa labor force ng Rehiyon 12, ayon sa datos ng Commission on Higher Education 12. Dagdag ni Director Domingo, maaring humiling sa DOLE 12 ang mga paaralan para sa pagsasagawa ng LEGS seminar para sa kanilang mga graduating classes. Kailangan lamang sumulat sa pinakamalapit na DOLE Provincial Office. (DEDoguiles-PIA 12)



</TEXT>
</DOC>
