<DOC>
<DOCNO> MATERIAL_BASE-1B_85188085 </DOCNO>
<TEXT>

HELIKOPTER VS MAKUPAD NA AKSYON SA KALAMIDAD

ANO na ba talaga ang nagaganap sa pamahalaan ngayong kabi-kabila ang mga kalamidad?
Sa sumbong ng mamamayan sa media, makupad na ang pagtulong nito, kulang na kulang pa.
Sa kabilang banda, mas mabilis pa ito sa kidlat sa pagbundat nito sa mga mahigit 200 lamang na mambabatas sa Kongreso.
WALANG NAKARARATING
Kuwento ng mga biktima ng mga kalamidad, inaabot ng siyam-siyam ang pamahalaan sa pagpunta sa kanila para tulungan.
Siyempre, hindi natin matatawaran ang kagustuhan, halimbawa, ng mga sundalo at pulis na tumulong, kasama na ang mga sibilyan na organisasyon at indibidwal.
Pero problema talaga ang transportasyon para sa mabilis na pagkilos.
Kaya naman naririyan ang mga katakot-takot na kamatayan, sugat, gutom, sakit at iba pang kamalasan na tinatamo ng mga mamamayan.
SIRANG TULAY, BAHANG MALALIM
Kapag nasira na ang mga tulay at kalsada, hindi na makakikilos ang mga gustong tumulong, maging ang mga search and rescue team.
Ganito rin kung matataas ang mga baha sa panahon ng bagyo.
May mga amphibian truck naman ng pamahalaan pero paisa-isa lang. Madalas pa na under repair ang mga ito.
Maging ang Philippine National Red Cross ay paisa-isa rin lang ang gamit.
LAKAD LANG
Kaya naman, naglalakad na lang ang mga tumutulong.
Dahil dito, napakakaunti ang nadadala nilang mga pagkain, gamot, tubig at iba pang pangangailangan ng mga biktima.
Habang naglalakad ang mga tumutulong, nauubos na rin nila ang mga baon nilang pantulong.
Baka hindi na sila makabalik pang buhay sa gutom, sakit at kung ano-ano pang kamalasan.
Kakaunti rin ang laman ng mga bangka na pupuwedeng gamitin at kung naubusan pa ng gasolina ang may bangka, problema pang malaki.
Hindi naman pupuwede ang pasagwan-sagwan dahil may mga daloy ng tubig na mabibilis at kailan aabot ang desagwan sa tamang oras, huh?
HELIKOPTER ANG KAILANGAN
Ang tumbok nating usapin dito, mga Bro, ay ang paggamit sana ng mga helikopter sa mga emergency at kalamidad.
Sa totoo lang, nakatatakot ang mga nagsisiliparang kabaong ng mga militar at pulis. Galing kasi sa ukay-ukay at junkshop ang mga ito dahil panahon pa ng mga Vietcong noong 1960 at 1970 lumilipad ang mga ito.
Kaya gayon na lamang ang hindi natin pagtitiwala sa mga helikopter na ito lalo’t totoo namang maya’t maya ay bumabagsak ang mga ito.
HINDI PRAYORIDAD
Lumalabas na hindi prayoridad ng pamahalaan ang pagkakaroon ng mga helikopter na sibilyan para sa mga pangangailangan ng mga mamamayan.
Kung interesado man ang pamahalaan na magkaroon ng mga helikopter, ‘yung panggiyera ang gusto.
Walang kala-kalamidad, walang sibilyan. Puro panggiyera lamang lahat.
Parang mas mahalaga ang pakikipagsapalaran sa labanan sa giyera kaysa sa pagtulong sa mga kinakalamidad.
Ganyan katindi ang nakikita ng mamamayan na kakulangan ng pamahalaan sa serbisyo publiko sa oras ng emergency at kalamidad.
MAHAL ANG PANGGIGIYERA
Alam ba ninyo, mga Bro, ang presyo ng mga panggiyera na helikopter, lalo na kung gawa ang mga ito ng mga Kano?
Pinakamura ang $10 milyon bawat isa.
Pero luma na rin ang mga ito.
‘Yung mga may presyong $20M ang maganda at all-weather at pupuwedeng lumipad ang mga ito kahit sa gabi.
SIBILYANG HELIKOPTER
Sa harap ng mga kalamidad, hindi ang mga panggiyerang helikopter ang kailangan.
Pangsibilyan.
At dito natin naisipan na maghanap ng mga helikopter na pupuwedeng bilhin at gamitin sana ng pamahalaan.
MURA LANG
Nagulat tayo sa presyo ng mga segunda mano na helikopter, lalo na ang mga maliliit na para sa 2-4 katao.
Nasa halagang $155,000 o P800,000 lang bawat isa.
‘Yung iba, umaabot naman ng $1M bawat isa o P43M bawat isa.
26 PASAHERO
Pero may mga bago palang helikopter na kayang kumarga ng nasa 26 katao sa bawat lipad.
Halimbawa ang mga gawang Russia na Mi-171A1, Ka-62.
Ang 10 helikopter na ganito, mga Bro, ay nasa P2.5 bilyon lamang.
Naisip natin, pupuwede palang bumili ang gobyerno ng maraming helikopter para mabilis ang mga taong gobyerno na maghatid ng tulong na tao, pagkain, gamot at marami pang iba dahil kumakarga nga ng maraming tao ang mga helikopter na ito.
P24B PDAF, P13B DAP
Dito natin naisip, mga Bro, ang mga pork barrel ng mga nambababoy sa atin na mga mambabatas.
Taon-taon, may P24B na Priority Development Assistance Fund ang mga kongresman at senador.
Sa nakalipas na tatlong taon ng gobyerno ngayon, nagpamigay ito ng P13B bilang pork barrel ng mga mambabatas pa rin mula naman sa Disbursement Acceleration Fund.
Paano kaya kung gamitin kahit man lang ang mga pork barrel na ganito sa pagbili ng mga nasabing helikopter para mabilis sanang mapagsilbihan ang mga kinakalamidad na mamamayan?
O kayong mga senatong, tongresman at konsuhol sa Malakanyang, hinahamon namin kayo ukol dito.
oOo
Anomang reklamo o puna ay maaaring iparating sa 09214303333.



</TEXT>
</DOC>
