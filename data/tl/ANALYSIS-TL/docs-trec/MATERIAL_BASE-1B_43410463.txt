<DOC>
<DOCNO> MATERIAL_BASE-1B_43410463 </DOCNO>
<TEXT>

Sa ngalan ng kaligtasan

(Unang nalimbag ang akdang ito sa isyu 3 ng Philippine Collegian noong 27 Hunyo 2012.)
ni Anne Vitug
Sakay ang sariling motorsiklo, iniikot ni Lawrence Mappala ang National Science Complex bilang bahagi ng pang-araw-araw niyang duty. “Ako na ang nagpapagasolina sa motorsiklo ko para magamit sa pagronda. Sa kakulangan ng kagamitan para sa amin sa SSB, minsan kailangan naming magsakripisyo para lang magawa namin nang maayos ang mga trabaho namin.” | Chris Martin Imperial
Araw-araw silang nakikipagbuno sa init ng araw, sa puyat, at higit sa lahat, sa banta ng dahas at panganib. Naroon sila kahit saan, sinisigurong maayos ang takbo ng seguridad sa loob ng unibersidad. Hindi sila security guards, hindi rin naman pulis. Hindi man sila gaanong kilala ng lahat dahil sa kanilang bihis sibilyan, patuloy pa rin nilang sinisiguro ang seguridad ng mga estudyante at empleyado ng UP.
Ang tagapagtanggol
Binuo ang Special Services Brigade (SSB) noong 2005 bilang katuwang ng mga pulis at security guards sa pagpapaigting ng seguridad sa UP. Isa sa mga pinakaunang naging miyembro nito si Manong Lawrence Mappala, 45 anyos. Sa loob ng pitong taon sa serbisyo, ginugugol niya ang bawat araw sa walang kapagurang pag-iikot sa iba’t ibang lugar sa unibersidad. Palagi siyang handa sa tawag ng serbisyo, araw man o gabi. Ito ang dahilan kung bakit itinuturing siya ng kanyang mga kasamahan bilang isa sa pinakamaasahang miyembro ng SSB.
Mula sa Aurora, Isabela si Manong Lawrence ngunit lumaki siya sa Quezon City. Bata pa lamang siya, pangarap na niyang maging sundalo ngunit naudlot ito nang mapatay ng isang holdaper ang kanyang ama na siyang tanging naghahanapbuhay noon sa kanilang pamilya. Hayskul pa lamang ay natuto nang magbanat ng buto si Manong Lawrence bilang construction worker kapag may libreng oras. Dahil dito, at dahil na rin sa matiyagang paglalabandera ng kanyang ina, nagtapos siya bilang General Radio Operator sa Samson College.
Bago maglingkod bilang SSB sa unibersidad, naging intelligence officer si Mang Lawrence sa Economic Investigation and Intelligence Bureau, isang ahensya ng gobyerno na nabuwag noong 2000. Nagtapos ang operasyon ng ahensya nang may makaalitan silang malalaking pangalan sa mundo ng pulitika na nasangkot sa nasabat nilang ilegal na kargamento. Nakaranas si Manong Lawrence at higit sa isang libong empleyado ng paninikil at pananakot mula sa mga pulitiko hanggang sa tuluyan na ngang mabuwag ang ahensiya.
Ilang buwan din siyang nahirapan makahanap ng trabaho na makatutugon sa pangangailangan ng kanyang pamilya. Sa bandang huli ay muli siyang naglingkod bilang barangay tanod sa Pook Dagohoy sa loob ng unibersidad. Ayon sa kanya, higit pa sa pangangailangang pinansiyal, nakatulong ang mga karanasan niya sa trabaho sa pagganap sa kanyang tungkulin bilang SSB.
Sa kabila ng hirap at panganib na hatid ng kanyang trabaho, para kay Manong Lawrence, isang pribilehiyo ang maging SSB. Sa sweldong P481kada araw at sa tulong na rin ng asawang librarian sa UP College of Law ay natutugunan naman umano ang pangangailangan ng kanilang pamilya.
Katulad ng maraming magulang, pangarap ni Manong Lawrence na sa UP makapag-aral ang kanyang tatlong anak na lalaki. Sinubukang tuparin ng kanyang panganay ang pangarap na ito ngunit hindi siya pumasa sa UPCAT. Sa kabila nito ay hindi siya nawalan ng loob at ngayon ay malapit nang magtapos ng kursong Criminology sa Republican College. Patuloy naman na naghahangad si Manong Lawrence na maging matagumpay ang mga anak niya sa anumang larangang mapili nila.
Maraming tungkuling ginagampanan si Manong Lawrence bilang SSB. Sa kanyang trabaho, nakakatulong siya sa pagtitiyak ng kaayusan at seguridad ng pamantasan.
Takbo ng trabaho
Hindi tulad ng mga pulis at security guard, walang uniporme ang mga SSB. Matagal na rin silang hindi gumagamit ng kahit anong armas gaya ng batuta. Tanging liksi ng katawan at talas ng isip ang armas ni Manong Lawrence at ng 51 na iba pang miyembro ng SSB upang matupad ang kanilang mga tungkulin.
Araw-araw ay may iba’t-ibang lugar sa unibersidad na kailangan bantayan ang mga SSB. Responsibilidad nilang magmatiyag at maging alerto sa mga posibleng ilegal na gawain at mga kahina-hinalang tao. Naatasan din silang pagbawalan ang mga ilegal na manininda, palaboy, mga tinatawag na watch-your-car boys at mga traysikel at pedicab na pumasok sa unibersidad. Sa mga pagkakataong may mahuling lumalabag sa batas, hindi maaaring mang-aresto ang SSB. Maaari lamang nilang banatayan ang nahuli at hintayin ang mga pulis na rumesponde sa kaso.
Sa ganitong takbo ng trabaho nakilala ni Manong Lawrence ang UP at ang mga estudyante nito. Malinaw pa sa kanyang mga alaala noong hindi pa problema sa unibersidad ang pagtaas ng matrikula. Walang mahahabang pila ng mga estudyante para makapag-loan o mag-apply sa STFAP. Naniniwala siya na ang edukasyon ay dapat libre para sa lahat. Para sa kanya, ang pagkaltas sa badyet ng UP ay tahasang pagpapahirap sa mga magulang. “Sa sobrang hirap ng buhay ngayon, grabeng !!pasanin iyan sa magulang,” aniya.
Bilang isang naglilingkod sa unibersidad, personal niyang nasasaksihan ang iba’t ibang sitwasyon na kinasasadlakan ng mga magulang at ng estudyante ng UP. Bilang magulang, alam ni Mang Lawrence ang halaga ng mabigyan ang mga anak ng mahusay na edukasyon, at nauunawaan niya ang hirap ng mga magulang na magtrabaho at mag-ipon upang matustusan ang nagtataasang tuition, maging sa mga pamantasang pinatatakbo ng estado.
Kulang na kulang
Hindi maipagkakailang marami nang karanasan si Mang Lawrence sa iba’t-ibang mukha ng krimen. Hindi umano niya malilimutang ang paghabol sa isang magnanakaw malapit sa Ilang-Ilang Residence Hall at paghuli sa isang rapist sa E. Jacinto.
Bilang isang pampublikong espasyo, malaki ang problema ng UP sa seguridad dahil malayang nakapapasok at nakalalabas ang sinuman. Ang mga krimen gaya ng pagnanakaw ay talamak sa kampus dahil hindi madaling malaman kung sino ang mga taga-UP at sino ang hindi. Maging ang kawalan ng uniporme o dress code ng mga estudyante ng unibersidad ay nagiging bentahe sa mga magnanakaw na malayang nakakalabas-masok sa kampus.
Isa sa mga posibleng solusyon sa problemang ito ay ang pagdadagdag ng mga taong magbabantay sa kampus. Ngunit sa ngayon, mahirap itong ipatupad dahil sa kakulangan sa badyet ng unibersidad. Problema rin ng mga SSB ang kakulangan sa mga kagamitan gaya ng mga motorsiklo at mobile cars. Napalaki ng unibersidad at sa lawak ng banta ng krimen sa araw-araw ay mahirap para sa mga SSB ang mabantayan ang buong kampus kung iilan lamang sa kanila ang nakagagamit ng sasakyan.
Isa pang problema ay ang kakulangan sa training ng mga kasalukuyang miyembro ng iba’t ibang security group sa UP katulad ng SSB. Isang halimbawa dito ang paggawa ng mga ulat ukol sa mga kasong kanilang nirerespondehan. Ani Prof. Emerino Dagdag, Chief Administrative Officer ng SSB, hindi pa ganoon kabihasa rito ang SSB. Mahalaga ang maayos na paggawa ng ulat dahil isa ito sa pinagbabatayan ng karagdagang aksyon sa mga kaso. Bukod pa rito, ayon kay Prof. Dagdag, nangangailangan din sila ng malawakang pagsasanay sa pag-iimbestiga upang makakalap ng sapat na impormasyon at ebidensiya sa mga kaso.
Dito makikita ang katotohanang na maraming kinakaharap na suliranin ang UP bilang komunidad. Bilang SSB, si Manong Lawrence ay bahagi ng komunidad na ito at may malaking papel na ginagampanan sa pagsasaayos ng sistema ng seguridad sa UP. Biktima rin siya ng mga problema ng unibersidad tulad ng kawalan ng pondo para sa mga pangangailangan ng SSB. Ang mga kakulangang ito ang dahilan kung bakit marahil hindi pa gaano ka-epektibo ang SSB sa pagpapanatili ng kaayusan at seguridad sa kampus. Sa bandang huli, habang pinoprotektahan ng mga miyembro ng SSB ang mga estudyante at empleyado, responsibilidad din ng unibersidad na tugunan ang kanilang mga pangangailangan tungo sa epektibong pagtupad nila sa kanilang tungkulin.



</TEXT>
</DOC>
