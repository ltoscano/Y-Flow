<DOC>
<DOCNO> MATERIAL_BASE-1B_10994489 </DOCNO>
<TEXT>
EDITORIAL: Magsubi naman kahit konti!
December 21, 2016
Tuwing darating ang Kapaskuhan, maraming tao ang asal-milyonaryo kung maglustay ng pera. Palibhasa, mas malaki kesa regular na tinatanggap ang nahahawakang pera kaya hayun, todo-pasa rin sa paggasta.
Ang nakakapagtaka lang talaga sa Pinoy, napakahusay mag-budget sa maliit na kita. Pero kapag may natatanggap na ‘extra’, napakahusay din magpakabulagsak sa pera. Hindi yata talaga bahagi ng kultura at kaisipang Pinoy ang salitang ‘ipon’.
Maliit o malaki ang income, parehas lang. Walang savings. Hindi marunong magsubi ng sobra. Tipikal na ‘happy go lucky’ kasi ang Pinoy sa pangkalahatan. Ini-enjoy ang buhay na parang laging huling araw na “ang ngayon”.
Isa ito sa magandang katangian ng Pinoy kaya’t kilala tayo na masayang lahi. Kahit anong dumating na problema, nakangiting dinadaanan. Iyon ay dahil nga magaan kung dalhin ang buhay.
Kapag wala, magtiis. Kapag kulang, pagkasyahin. Tutal, kapag marami o sobra, todo-pasa naman.
Hindi kailangang baguhin ito nang buo. Tama naman talaga na i-enjoy ang buhay at huwag masyadong alalahanin ang hindi pa nangyayari. Pero mahalaga na pagdating sa pera ay merong ‘foresight’ ang Pinoy.
Ito ang kailangang aralin. Ito ang kailangang ipraktis. Matutong magtabi kapag mayroong sobra, lalo na nga sa panahon ng 13th month pay at bonus.
Wala namang pinag-iba ang Disyembre sa buwan ng Enero hanggang Nobyembre kaya’t walang dahilan para maiba ang paraan ng paggasta. Kung magkano ang pinagkakasyang budget sa natapos na 11 buwan, dapat ay gayun din ang inilalabas tuwing Disyembre. O kung magkaroon man ng konting pagtaas sa budget, dapat ay hindi naman para maubos ang natatanggap na dagdag na grasya.
Lalo na nga itong parating na taong 2017. Walang kasiguruhan kung ano ang magiging takbo ng ekonomiya ng bansa o ng trabaho ng mga miyembro ng pamilya.

Paano kung may hindi inaasahang pangit na pangyayari? Paano kung biglang mawala ang pinagkakakitaan o kaya ay biglang sumirit ang inflation rate o magkagulo sa ibang bansa at masapul ng krisis ang langis na siyang sinasandalan ng presyo ng lahat ng produkto?
Dapat ay mayroong madudukot na ipon kahit paano!



</TEXT>
</DOC>
