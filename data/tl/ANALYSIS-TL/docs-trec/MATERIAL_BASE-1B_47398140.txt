<DOC>
<DOCNO> MATERIAL_BASE-1B_47398140 </DOCNO>
<TEXT>
Bigyan ng katuparan ang pangarap By Kuya Rom December 5, 2016
Dear Kuya Rom,
Hindi ako ganito noon. ‘Pag nakikita ko ang aking sarili sa salamin ngayon, sa tingin ko ako ay mataba, pangit, at matanda. Pero ang totoo, bata pa ako, 32-anyos lang.
Ako ay may trabaho, may asawa at dalawang anak. Pero nadi-depress ako ‘pag naiisip kong tumatanda na ako, ang buhok ay nagiging manipis, at ang tiyan ko ay lumalaki. Pati ang misis ko ay napapangitan na yata sa akin. Bumili siya ng isang magazine tungkol sa fitness and nutrition. Basahin ko raw. Kasali siya sa isang grupo ng mga kababaihan, at tatlong beses sa isang linggo, sumasayaw sila ng zumba bilang exercise. Maganda ang resulta, sexy siya talaga.
Alam kong mahalaga ang magkaroon ng malusog at malakas na katawan, pero naiinis ako sa napakaraming exercise na kailangang gawin, nakakapagod, at mahabang oras ang kailangan. Hindi ko magawa, abala ako sa maraming bagay.
Wala akong pangarap na ibalik ang dati kong pangangatawan. Pero may masamang epekto ba talaga ang pagiging mataba sa buhay ng mag-asawa? — Ronnie
Dear Ronnie,
Alam mo ang totoo, na ikaw ay bata pa sa edad mo. Kaya alisin mo sa isip ang kasinugalingang nagsasabing matanda ka na at pangit. Lahat ng taong ipinanganak sa mundo na nabiyayaan ng buhay ay tumatanda. Pero hindi ibig sabihin na wala na ang hangad na magtagumpay at wala nang kabuluhan ang mabuhay.
Habang ang tao ay may hininga, siya ay may pag-asang magtagumpay na gawin at abutin ang isang bagay na inaasam niya. Ang maagang tagumpay mo sa buhay — ang pagkakaroon ng matatag na trabaho at mapagmahal na pamilya — ay patunay na kaya mong bigyan ng katuparan ang iyong pangarap.
Dahil ang misis mo ay may suporta sa iyo, mas madali para sa iyo ang magkaroon ng malusog at malakas na pangangatawan. Dahil siya ay may alam sa fitness and nutrition, mas madali para sa iyo na isama ang buong pamilya na kumain ng mga pagkaing masarap pero hindi nakakataba.
Buong pamilya kayong lumabas ng bahay para mag-exercise, mag-jogging, at mag-biking.
Sa ganitong paraan, magiging isang katuwaan ng pamilya ang panatilihing malusog ang katawan. Kapag ginawa ninyo ito na bahagi ng pag-uugali ng buong pamilya, madalas at regular na gawin ninyo ito, sa loob ng isang taon, makikita mo ang pagbabago — magkakaroon ka ng mas maliit na tiyan. Lulundag ka sa tuwa kapag nakita ang sarili mo sa salamin.
Ibig sabihin, ang pananatili sa tamang timbang ng katawan ay hindi nagagawa ng madalian. Ang posibleng dahilan ng iyong pagiging depressed ay gusto mong bukas, agad-agad, may maliit na tiyan ka na. Isipin mo ito — hindi biglang naging malaki ang tiyan mo.
Maraming taon ang dumaan bago ka nagkaroon ng malaking tiyan. Kaya bigyan mo ng panahon ang pagpapaliit ng tiyan.
Tandaan, malaking gastos ang magkasakit, kaya mahalaga ang malusog at malakas na pangangatawan sa buhay ng mag-asawa at buong pamilya.



</TEXT>
</DOC>
