<DOC>
<DOCNO> MATERIAL_BASE-1B_46047547 </DOCNO>
<TEXT>
Hebreo Series 19: Isang Bagong Tipang isinulat ng Diyos sa puso ng mga tao
By Zayith Hebron October 13, 2016 Nagpapatuloy po tayo sa ating pag-aaral tungkol sa kabuuang mensahe ng Sulat sa mga Hebreo. Matatagpuan ang aklat na ito sa bandang hulihan ng Bagong Tipan ng Banal na Bibliya (sa pagitan ng Filemon at Santiago).
Ang mga pangunahing siping titingnan natin mula sa aklat ay ang sumusunod:
“Ito ang tipang aking gagawin sa sambahayan ni Israel pagkatapos ng mga araw na iyon, sabi ng Panginoon; ilalagay ko ang aking mga kautusan sa kanilang mga pag-iisip, at isusulat ko ang mga iyon sa kanilang mga puso, at ako’y magiging Diyos nila, at sila’y magiging bayan ko, “At hindi magtuturo ang bawat isa sa kanila sa kanyang kababayan, o magsasabi ang bawat isa sa kanyang kapatid, ‘Kilalanin mo ang Panginoon,’ sapagkat ako’y makikilala nilang lahat, mula sa pinakahamak hanggang sa pinakadakila sa kanila.
“Sapagkat ako’y magiging mahabagin sa kanilang mga kasamaan, at ang kanilang mga kasalanan ay hindi ko na aalalahanin pa.
“Sa pagsasalita tungkol sa ‘bagong tipan’, ginawa niyang lipas na ang una. At ang ginawang lipas na at tumatanda ay malapit nang maglaho.” (Hebreo 8:10-13)
Napakahalagang bahagi nito ng Sulat sa mga Hebreo. Dito’y sinasabi ng manunulat na lipas na ang ‘lumang tipan’. Sa katotohanan, binanggit lang niyang muli ang naisulat na ng propeta Jeremias sa Jeremias 31:31-34. Ibig pong sabihin, panahon pa ni Jeremias noong bandang 627 B.C. nang unang ipahayag ng Diyos ang propesiya sa Kanyang bayan; at panahon din ni Jeremias noong parusahan ng Diyos na si Yahweh ang bayang Israel dahil sa kapalaluan nito. Hinayaan ng Diyos na masakop ng Babilonia ang Israel, sirain ang lungsod ng Jerusalem, at tangayin ang mga Israelita bilang mga bihag. Naging tapat si Jeremias sa pangangaral tungkol sa paghuhukom na ito sa Israel at ginawa niya ito nang 40 taon.
Kay Jeremias sinabi ng Diyos na darating ang panahong gagawa Siya ng isang bagong tipan sa pagitan Niya at ng Kanyang bayan. Bigo ang Israel sa pagtupad sa lumang tipan. Hindi nila tinupad ang mga kundisyon ng lumang tipan kahit na sumumpa sila sa Diyos na Siya’y kanilang susundin. Tingnan natin ang tala sa Exodo 24:3 —
“Dumating si Moises at sinabi sa bayan ang lahat ng mga salita ng PANGINOON at ang lahat ng mga tuntunin; at ang buong bayan ay sumagot na may isang tinig, at nagsabi, ‘Lahat ng mga salita na sinabi ng PANGINOON ay aming gagawin.’”
Pero dahil matitigas nga ang mga ulo ng mga Israelita, bunga na rin ng kasalanang nananalaytay sa ugat ng kahit na sinong tao, hindi nila nasunod ang Panginoon. Tinanggap nila ang matinding dagok ng pagkawasak ng kanilang lungsod at pagkakatangay nila bilang mga bihag papasok ng lupain ng mga kalaban nila.

Masaklap na kasaysayan. Pero heto’t sinasabi ng manunulat ng Hebreo sa mga Kristiyanong Hebreo (mga 700 taon pagkatapos ng pagkakabihag ng Babilonia sa mga Israelita) na tapos na. Huwag na silang bumalik sa lumang tipan ng relihiyong Judaismo. Ito’y anino lamang ng mas magandang bagong tipan na dumating sa kanila. Ang perpektong kapahayagan ng kalooban at imahe ng Diyos ay si Jesu-Cristo mismo.
Si Jesus ang sentro ng Bagong Tipan. Wala nang kahalagahan ang mga ritwal, seremonyas, at kapistahan ng Judaismo pagdating sa pagpapanumbalik ng nasirang relasyon ng Diyos sa mga Israelita.
May hatid din itong mensahe para sa buong mundo; para sa lahat ng taong hindi Judio o hindi Israelita. Balikan natin ang sinasabi ng Hebreo 1:1-2–
“Noong unang panahon, ang Diyos ay nagsalita sa ating mga ninuno sa iba’t ibang panahon at sa iba’t ibang paraan sa pamamagitan ng mga propeta, subalit sa mga huling araw na ito ay nagsalita siya sa atin sa pamamagitan ng Anak…”
Noon, ang Lumang Tipan ay isinulat sa dalawang tipak ng bato. Ipinagkatiwala ito ng Diyos kay Moises upang ipasunod sa bayang Israel. Ngayon, ang Lumang Tipan ay hindi na isinulat sa “tablets of stone” kundi mismong sa puso ng mga taong tunay na nananampalataya kay Cristo Jesus — bilang kanilang Tagapagligtas o Mesias, bilang kanilang Pinakapunong Paring nag-alay ng sarili para sa ikapagpapatawad ng kanilang mga kasalanan, bilang kanilang Diyos na susundin sa lahat ng araw ng kanilang mga buhay.
Ang bagong relasyong ito sa pagitan ng Diyos at ng tao ay mas mabisa kaysa sa luma. Yaong una ay nabigong panatilihing tapat ang mga tao sa Diyos.
Ang bagong tipan sa dugo ni Jesus ay may taglay na biyaya ng kapatawarang lubos sa sinumang magsusuko ng kanyang buhay sa Mesias.
Ang paglilinis sa kasalanan ng mananampalataya ay ganap. Ginawa ito ni Jesus mahigit 2,000 taon na ang nakararaan, doon sa krus ng Kalbaryo. Kaakibat ng paglilinis na iyon ang katiyakan ng buhay na walang hanggan sa langit para sa sinumang mananampalataya sa Kanya at sa Kanyang mga gawa.
Kaibigan, mahalaga ang mensaheng ito. Napag-isipan mo na ba kung mananampalataya ka sa tunay na Mesias at Diyos na si Jesus? Kailangan mo Siya upang magkaroon ka ng katiyakan ng buhay na walang hanggan. Sinasabi ng Bibliya na kung tatanggihan pa natin ang Kanyang alok ng kaligtasan ay wala nang nalalabi pang pag-aalay na pupuwede para bayaran ang ating mga pagkukulang sa Diyos. Ang buhay natin sa lupa ay panandalian lamang. Mas mahaba ‘yung sa kabilang buhay, at dalawa lamang ang puwedeng hantungan ng tao pagdating sa puntong iyon.
Isipin mo sana nang mabuti. Iniibig ka ng Panginoon, kaya Niya iniaalok ang pambihirang biyayang ito sa iyo.
Sundan ang Ulan ng Pagpapala tuwing Martes, Huwebes at Sabado. Shalom and God bless!



</TEXT>
</DOC>
