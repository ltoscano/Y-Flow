<DOC>
<DOCNO> MATERIAL_BASE-1B_51984110 </DOCNO>
<TEXT>

50 mga bata at sanggol sa N. Cotabato libreng naoperahan

August 25, 2016

LUNGSOD NG KIDAPAWAN, North Cotabato, Ago. 25 (PIA)- Abot sa 50 mga sanggol at bata dito sa lalawigan ang sumailalim kamakailan sa libreng operasyon.

Ang dalawang araw na aktibidad ay pinangunahan ng Integrated Provincial Health Office (IPHO) katuwang ang Brotherhood Operation Sweet Smile (BOSS).

Ayon kay IPHO officer- in- charge Dr. Eva Rabaya, ang mga benepisyaryo ay may edad apat na buwan hanggang sampung taong gulang. Mula sa nabanggit na bilang, 23 ang may cleft palate at 27 naman ang may cleft lip.

Nabatid na ang libreng surgical mission ay bahagi ng mga aktibidad ng ika- 102 Founding Anniversary ng lalawigan at itinaon naman sa ika- 69 na Founding Anniversary ng bayan ng Kabacan kung saan ginanap ang aktibidad.

Samantala, binigyang-diin ni Governor Emmylou Mendoza na patuloy ang paghahatid ng tamang serbisyo ng pamahalaang panlalawigan sa mamamayan lalo na sa mga mahihirap at mga walang kakayahang magpatingin sa duktor. (SJDuerme-PIA12 with report from JSta.
Cruz-NorthCot Media Center)



</TEXT>
</DOC>
