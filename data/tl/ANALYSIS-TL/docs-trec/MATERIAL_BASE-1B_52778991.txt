<DOC>
<DOCNO> MATERIAL_BASE-1B_52778991 </DOCNO>
<TEXT>
TULOY ANG PDAF

HINDI totoong nawala na ang pork barrel ng ating mga ulirang mambabatas dahil mas mukhang lumaki ito kumpara noong nakalipas na taon.
Malinaw sa nadiskubre ni Cong. Antonio Tinio ng partylist na Alliance of Concerned Teachers (ACT) na aabot sa P27-bilyon ang Priority Development Assistance Fund na itinago o inilagay sa 6 na ahensya ng pamahalaan.
Kitang-kita ring lumaki ang alokasyon ng PDAF sa infrastructure na inilagay sa DPWH na umaabot sa P18.4-bilyon dahil dito na lang kumukuha ng mahilab-hilab na SOP ang ating mga mambabatas.
Kung dati-rati ay sa NGO nakalagay ang bulto ng kanilang pondo mula sa pork barrel ay napilitan silang ilagay ito sa infra o pagawaing bayan dahil dito na lang sila nagkakaroon ng komisyon.
Sa kasalukuyan kasing kalakaran ay ipinagbawal na ang pagbibigay ng pondo sa mga NGO dahil naging talamak dito ang korapsyon na naging sanhi pa nga ng pagkakakulong ng tatlong senador na sina Jinggoy Estrada, Juan Ponce Enrile at si Bong Revilla.
Ang kakulangan naman sa P27-bilyon ay inilagay o itinago ng Palasyo syempre sa pakikipagsabwatan ng mga mambabatas sa mga ahensyang kinabibilangan ng DSWD, CHED, DOLE, DOH at TESDA.
Medyo mabibiyaaan na ang taumbayan sa bagong kalakaran dahil kung noo’y wala tayong nakikitang pagawaing bayan buhat sa ating mga mambabatas, lalo na ang mga senador, ay mukhang mayroon na tayong masisilayan dahil tinanggal na ang paglalagay ng pondo sa mga bogus na NGO na siyang ugat ng dambuhalang kurakutan sa lehislatura.

Hindi pa rin sarado si Pangulong Noynoy sa paghahangad ng ikalawang termino.
Kapansin-pansin kasi sa mga pahayag nito sa media ngayong nasa abroad ito ang lahat ng indikasyon na hangad niya pang mag-stay sa Malakanyang nang matagal-tagal.
Sinabi nito ng kanyang mga boss na mag-stay siya sa Palasyo ay susundin niya ito at sisiw na lamang daw ang pag-aamyenda sa Saligang Batas ng bansa.
Sana buhay pa sina Ninoy at Cory dahil kung nandirito pa ang dalawang matatanda na kanyang mga magulang ay tiyak na nadagukan siya nito para magising na mali ang kanyang mga pinaggagawa.
Sabi niya sa mga Pinoy sa abroad, kung gusto may paraan.
At walang puknat ang pagsasabi niyang patuloy siyang nakikinig sa kanyang mga ‘boss.’ ALINGAWNGAW/ALVIN FELICIANO



</TEXT>
</DOC>
