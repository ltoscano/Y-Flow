<DOC>
<DOCNO> MATERIAL_BASE-1B_64174165 </DOCNO>
<TEXT>
31,000 trabaho, iaalok sa Labor Day Job Fairs sa Gitnang Luzon

April 23, 2016 Carlo Lorenzo J. Datu

LUNGSOD NG SAN FERNANDO, Pampanga, Abril 23 (PIA) -- Humigit kumulang 31,000 trabahong lokal at pang ibayong dagat ang iaalok sa mga Labor Day Job Fairs sa Gitnang Luzon ngayong taon. Ayon kay Department of Labor and Employment Regional Director Ana Dione, nasa 24,870 lokal na trabaho ang iaalok ng may 265 na kumpanya habang 6,104 na bakanteng trabaho sa ibayong dagat ang nais punan ng may 28 na recruitment agencies. Kabilang sa mga bakanteng trabahong lokal ang Customer Care Representatives, Call Center Agents, Production Operators, Production Workers, Sewers, Sales Clerks, Welders, Masons, at Sales Associates. Sa kabilang banda, hinahanap sa ibayong dagay ang mga Electrical/Mechanical Engineers, Production Operators, Factory Workers, Nurses, Staff Nurses, House Keepers, Helpers, and Service Crews. Sabayang idaraos ang mga May 1 Job Fairs sa mga SM malls in Baliuag, Pampanga, Clark, San Fernando Downtown, Cabanatuan, at Tarlac. Meron din sa KB gymnasium, Capitol compound sa lungsod ng Malolos, at municipal gym ng Masinloc, Zambales. Bukod dito, may kahalintulad na aktibidad rin sa Mayo 3 sa New Municipal Building sa Marilao, Bulacan at Freedom Park Capitol Grounds sa lungsod ng Cabanatuan. May nakatakda rin sa Mayo 6 sa People’s Center, Provincial Capitol Compound sa lungsod ng Balanga at Rizal Triangle sa lungsod ng Olongapo. Naka-angkla ang ika-114 selebrasyon ng Philippine Labor Day sa temang “Kinabukasan Sigurado sa Disenteng Trabaho.” (CLJD-PIA 3)



</TEXT>
</DOC>
