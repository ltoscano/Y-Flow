<DOC>
<DOCNO> MATERIAL_BASE-1B_57372475 </DOCNO>
<TEXT>

TOKBANG, HALALAN ANG HINAHANAP

INILABAS na ng Catholic Bishops’ Conference of the Philippines ang posisyon nito ukol sa nagaganap sa giyera sa droga.
Hindi umano mananahimik ang mga Obispo ukol sa mga patayan kaugnay ng droga at hinihimok pa ang mga mamamayan na magsalita laban dito.
Lumabas ang mga ito sa isang pastoral letter na binasa sa lahat ng mga simbahang Katolika nitong nakaraang Sabado at Linggo.
Bagama’t may mga sumang-ayon dito, marami naman ang may gustong umiral at magpatuloy ang giyera, lalo’t marami pa umano ang hindi nakakanti na nagpapakalat ng droga na nakasisira sa tao, pamilya at komunidad.
PATULOY NA MAGTATATALAK
Sa kanilang sulat sa mga mananampalataya, sinabi ng mga Obispo na hindi sila titigil sa pagpuna sa gobyerno kaugnay ng libo-libo nang napapatay dahil sa nasabing giyera.
Hinihimok din ng mga ito ang mamamayan na magsalita rin laban sa nasabing mga pagpatay at hindi dapat na manahimik at magmukhang “accomplice” o kasama pa sa mga pagpatay.
Mahigit nang 6,000 ang napapatay dahil sa giyera pero mahigit lang sa 2,000 libo ang inaamin nitong biktima ng mga ligal na engkwentro.
Paliwanag nito, ang iba’y bunga na ng patayan sa pagitan ng mga druglord, tulak at adik at sangkot din sa droga na mga scalawag na pulis at iba pang awtoridad, kasama na ang mga kumikidnap-for-ransom gaya ng mga nauugnay sa kaso ni Korean national Jee Ick Joo.
TALIWAS SA MGA OBISPO
Paglabas sa simbahan matapos ang mga misa, iba naman ang sinasabi ng maraming mamamayan sa sinasabi ng mga Obispo.
Marami pala sa mga ito ang gustong maibalik ang Tokbang o pagpatay at hindi lang Tokhang na pag-engganyo lang para magbago ang mga nasa druglist.
Marami pa ang mga dapat na makalawit ng Tokbang at hindi umano sapat ang tokbang dahil waepek naman daw ito.
Gusto nilang ma-Tokbang ang mga kilala nilang mga notoryus na tulak at druglord sa kani-kanilang bayan o barangay.
Kung may mga kinaaawaan man sila, ang mga adik lang na nasira na ang buhay dahil naging tulala at sira na ang pag-iisip ng mga ito at hindi na makapaghanapbuhay at mabuhay sa normal na kalagayan.
AKSYON VS SCALAWAG
May isa umano silang mahalagang makita. ‘Yun bang === aksyon mismo laban sa mga scalawag na pulis.
Kwento ng mga sukang-suka sa mga scalawag, kung manghuli ang mga ito ng mga sangkot sa droga, pinakakawalan ang marami sa mga ito.
‘Yun pala, ginagawang gatasan ang mga hinuhuli forever. Pati raw ang mga nadadamay sa hulihan na inosente, ginagatasan din.
Ang mga may kagalit na pulis, takot na takot din dahil marami sa mga ito ang tinatamnan ng droga o kaya’y inililistang sangkot sa droga kahit pawang mga inosente.
Bahala na rin umano sina PNP chief General Roland ‘Bato’ dela Rosa at Pangulong Rodrigo Duterte kung ano ang gagawin sa mga pulis na kidnap for ransom con tokhang.
Gusto nilang masampulan umano ang mga ito ng Tokbang.
ELEKSYON ULIT
Sa kwento ng mga parishioner, alam ba ninyong gusto nilang magkahalalan muli kahit wala pang isang taon ang naganap na halalan? Kahit sa antas lang umano ng mga mayor at kapitan.
Ngayon lang umano nila nakita na may magagawa pala ang gobyerno laban sa droga.
Kitang-kita umano sa gitna ng giyera ang mga inutil, pabaya at takot sa druglord, pusher at adik na kapitan at mayor.
Hanggang tarpaulin na ipinapako sa mga puno o isinasabit sa kawad ng kuryente ang laban sa droga ng mga kapitan at mayor.
Takot silang mawalan ng boto sa mga angkan na may kontrol sa droga at may mga nanalo rin dahil ginastusan sila ng mga druglord na miyembro ng pamilya at iba pang mga kamag-anak o kaibigan.
MAPAYAPA NA
Maraming barangay at maging ang mga simbahan ay naging mapayapa bilang bunga ng giyera sa droga, sabi ng mga nagsisimba kahit hindi pa solb nang buo ang problema.
Noon, takot na takot ang mga magulang na abutan ng gabi sa mga kalsada ang kanilang mga anak dahil sa mga naglipanang rapist na pumapatay at agaw-cellphone at holdaper sa mga sasakyan na pumapatay rin.
Humupa rin umano ang mga akyat-bahay, mga naglipanang kabataan na nagrarambol sa araw o gabi, kabataang natutong sa group sex at nanggugulo at nagnanakaw sa kapamilya, lahat dahil sa droga.
Kaya mas gusto nila ngayon ang “No talk” laban sa giyera sa droga at sang-ayon sila sa mabilis na aksyon laban sa mga sangkot sa droga, tawagin man silang “accomplice” sa mga pagpatay.



</TEXT>
</DOC>
