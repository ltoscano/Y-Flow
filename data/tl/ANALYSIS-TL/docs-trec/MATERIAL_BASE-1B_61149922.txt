<DOC>
<DOCNO> MATERIAL_BASE-1B_61149922 </DOCNO>
<TEXT>
Estilong Tambiolo*

ni Mary Joy Capistrano
NAKAKAGALIT. KASUMPA-SUMPA. Kung nakamamatay lang ang paggamit ng malalaking letra sa bawat salita, marami na siguro akong naging biktima.
Maagang natapos ang klase ko kanina dahil nagkaroon lang kami ng konsultasyon sa propesor, kaya dumiretso agad ako sa dorm para simulan na sana ang mga papel na hindi ko matapos-tapos. Pero limang minuto ko pa lang na kaharap ang may dalawang paragraph na word document, nawalan na ako ng gana. Kaya ayun, sa Facebook na naman ako napadpad.
Unang tumambad sa akin ang mga artikulo tungkol sa pagkakahuli ng dating detinidong pulitikal na si Ericson Acosta. Kalalaya lamang niya, pero balik kulungan na naman ang dating Kultura editor ng Kule. Idol ko siya hindi lang dahil sa husay magsulat kundi dahil din sa galing niyang magsulat at umawit ng sarili niyang mga kanta.
Bukod sa kanya hinuli rin ng mga berdugong pulis ang mga kasamahan niyang sina Anakpawis Partylist Representative Fernando “Ka Pando” Hicap at—ang lalo kong ikinabahala—kasama rin ang kapwa nating estudyante na si Karl Mae, na nakilala ko sa UP Ugnayan ng mga Manunulat at naging kaklase ko rin dati. Palabati siya at palangiti sa tuwing magkakasalubong kami sa daan.
Nagtungo sa Hacienda Luisita ang grupo para magsagawa ng imbestigasyon sa sistemang “tambiolo” o palabunutang patakaran sa pamamahagi ng lupa sa asyenda ng angkan ng Pangulo at ang pagbawas sa kabuuang lawak ng lupa na matagal na dapat naipamamahagi sa mga magsasaka batay sa nauna nang desisyon ng Korte Suprema.
Hindi ko na mapigilang tuliuyang magalit nang mabasa ko ang komento ng ilang tao tungkol sa pagkakahuli nina Ka Pando at Karl Mae. Ayon sa mga komento, pribadong lugar daw ang asyenda kaya tama lamang na hinuli sila. Nanggugulo lamang daw sila at sinasamahan pa ng congressman na ginagamit ang kapangyarihan para lamang makapasok sa isang pribadong lugar.
Kung pwede ko lang tawirin ang virtual space para busalan ang mga bibig nila para hindi na nila mapahiya pa ang kanilang mga sarili, ginawa ko na—katulad ng matagal ko nang pangarap na pagbusal sa bibig ni Kris Aquino tuwing magsasalita siya sa telebisyon. Sa dami ng maliliit na isyu niya sa buhay, halos hindi niya yata makita ang nakagagalit na mga isyung kinasasangkutan ng kanyang angkan.
Ilang dekada na nga bang ipinaglalaban ng mga magsasaka ang lupa ng HLI? Ilang buhay na ang nasawi mula sa hanay ng mga magsasaka dahil sa kalupitan ng estado at ang labis na paggamit ng kapangyarihan at salapi ng pamilya Conjuangco-Aquino?
Kung tutuusin matagal nang naglabas ng desisyon ang korte ukol sa pamamahagi ng lupa sa mga magsasaka subalit naging usad-pagong pa rin ang takbo ng proseso ng reporma sa asyenda.
Kung tutuusin, kapalit pa ng pamamahagi kuno ng lupa ang sapilitang pagpirma ng kasunduan o ang Application Purchase and Farmers Undertaking (APFU) sa pagitan ng mga magsasaka at DAR ukol sa pagbabayad ng napakamahal na amortisasyon at buwis. Sino nga ba naman ang hindi pipirma kung napapalibutan ka ng ilang bilang ng mga militar habang “ipinamamahagi” umano ang lupa?
Patunay lamang na itong sistemang tambiolo ay huwad lamang na reporma at ngayo’y lalo pang naging masahol dahil sa pandarahas mga taong aktibong pumapanig sa interes ng mga magsasaka. Malinaw na hindi kailanman kusang bibitawan ng pamilya Conjuagco-Aquino ang ang mga lupang nagpayaman at nagpapayaman sa kanila.
Saksi ang kasaysayan sa pagbubuwis ng buhay ng mga magsasaka sa kanilang karapatang magmay-ari ng lupang sila naman mismo ang nagbubungkal, subalit hanggang ngayon hindi sila ang nakikinabang sa puhunan nilang pawis at dugo.
Habang isinusulat ko ito panaka-naka ko pa ring tinitingnan ang newsfeed ko para sa mga bagong update tungkol sa mga nahuli ngayong araw sa asyenda. Dalawa lang ang hinihiniling ko sa ngayon—ang kaligtasan nila at ang hustisya.



</TEXT>
</DOC>
