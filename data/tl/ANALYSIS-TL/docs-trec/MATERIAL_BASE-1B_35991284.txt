<DOC>
<DOCNO> MATERIAL_BASE-1B_35991284 </DOCNO>
<TEXT>

BOTE, DYARYO, NEGOSYO AT ANG ABU SAYYAF

SA tuwing makagagawa ng kalupitan at krimen ang bandidong Abu Sayyaf Group (ASG), nagiging mas maigting ang operasyon ng military — hindi lamang upang lupigin kundi manapa’y lipulin ang ASG. At iyan mismo ang utos ni Pangulong Benigno Aquino III sa mga sundalo at pulis sa Basilan matapos ang ginawang pananambang at pagpatay ng ASG sa isang batam-batang 2LT Jun Galima Corpuz na kaga-graduate lamang sa Philippine Military Academy nitong Marso 2014 at ng lima pa niyang mga tauhan. Maging ang Gobernador ng Autonomous Region in Muslim Mindanao (ARMM) na si Mujib Hattaman at ang labindalawa pang Punong Bayan sa mga probinsyang nabibilang sa ARMM ay nanawagan na ng “all out war” laban sa mga bandidong abu ASG. Subalit maraming ulit na ang ginawang malawakang operasyon laban sa ASG simula pa noong 1993, hanggang ngayon hindi pa sila nalilipol.
Nauunawaan natin ang silakbo ng damdamin ng Commander-in-Chief at mga punong bayan at lalawigan ng ARMM. Subalit batid ng kasundaluhan at dapat maunawaan ng ating mga kababayan, na hindi ganoon kadali ang lubusang paglupig sa ASG. Simula noong 1993 nang unang maglunsad ng malawakang opensiba ang Navy-Marines laban sa ASG marami na ang nalagas sa kanilang hanay. At sa mga sumunod pang taon ng mga operasyon kasama ang Army at Air Force, napatay na ang mga kinikikilalang lider nila gaya nina Janjalani, Abu Sabaya, Kumander Robot at iba pa.
Subalit sa halip na maglaho, nagpapatuloy at mas nagiging marahas at mapangahas ang bandidong grupo sa kanilang kriminal na gawain.
Pinupugot ng ASG ang ulo at tinatanggalan ng mga ari ang mga sundalo na kanilang napapatay. Ang mga kababaihang kanilang nabibihag o napupusuan at kinukuha nang pwersahan ay ginagahasa. At ang mga karumal-dumal nilang krimen ay ibini-video pa at minsan ay inia-upload pa sa social media.
Nagiging malawakan na ang kriminal na gawain ng ASG gaya ng kidnapping for ransom. Kung ang unang naitala ay ang pagkidnap nila sa isang batang noon ay 5-taong gulang na si Luis Anthony Biel noong 1993 sa Basilan, kung saan-saan na sila umaabot upang mangidnap ng biktima.
Buhat sa Basilan at Sulu, umaabot na ang ASG sa Sipadan Resort sa Malaysia o sa Dos Palamas Resort at iba pang mga lugar sa Palawan.
Pinakakawalan lamang ang mga bihag matapos magbayad ng ransom o “board and lodging”. At ang pinakahuling napabalitang umano’y bayaran ng ransom na umaabot sa P250-milyon ay para sa pagpapalaya ng 2 German national na kinidnap sa Palawan at dinala sa Sulu.
Ang tanong ngayon, kaya bang lipulin ng militar ang Abu Sayyaf? Kung ang tangi at lumang istratehiya na militar lamang ang kikilos upang lipulin ang bandidong grupo, nakatakda silang muling mabigo. Kailangan nating makita at makilala ang tunay na “mukha” ng problema ng ASG.
Ang “paglipol” sa ASG, gaya ng utos ni Pangulong PNoy, ay hindi isyu lamang ng armas at kakayahan (bagaman hindi na rin matatawaran ang kakayahan at makabagong armas ng bandidong grupo). Salamat sa limpak na salaping ransom na ipinambibili nila ng makabagong armas. Mga kagamitan na kung hindi man nakahihigit, ay kayang tumapat sa armas na taglay ng mga kawal ng pamahalaan.
Bukod sa kabisado ng ASG ang kabundukan ng Sulu at Basilan ay napakadali rin para sa kanila ang makihalubilo at makipamuhay sa kalahatan ng mamamayan. Kamag-anak nila ang karamihan sa mga naninirahan doon na maaaring nakikinabang sa kanila o nagkakanlong sa kanila o pareho. May mga suliranin at kakulangan na nagbubunsod sa mga ordinaryong mamamayan upang sumapi ng ASG. Halimbawa ng mga ito ay kakulangan sa edukasyon, kahirapan, o kawalan ng hanapbuhay.
At ang higit na masaklap ay ang paglaganap ng bago, sigurado, at mas madaling paraang kumita ng malaki — kidnapping for ransom. At sa isang lugar na hikahos gaya ng Sulu at Basilan na kung saan kultura na ng ating mga kapatid na Muslim ang pag-aari ng armas, ang salapi at baril napakadaling ipanghikayat ng aanib sa bandidong grupo.
Sa ngayon naging tila industriya na ang pangingidnap at pagpapatubos ng ransom. Naging tila mas organisado at may sistema nang sinusunod. May mga taong hindi naman talaga kaanib ng ASG na sila ang kikidnap ng biktima at pagkatapos dadalhin sa kuta ng at iti-turnover nila sa ASG kapalit ng kakarampot ng bayad. Ang mga propesyonal na negosyador na ng ASG ang makikipag-usap sa lokal na pamahalaan (o sa ibang bansa kung isang banyaga) upang ipatubos ang bihag at sa kung magkanong halaga.
Kahalintulad ay mga mangangalakal na matapos makakuha ng bote at dyaryo ay isusulong ang mga iyon sa junkshop kapalit ng kaunting halaga. At ang junkshop na ang bahalang magluwas noon sa Maynila kapalit ng mas malaking halaga.
Marami nang gustong maging “mangangalakal ng bote at dyaryo”. Kung hindi, paano maipaliliwanag na ang mga turistang gaya nina Martin at Gracia Burnham na kinidnap mula sa Sipadan, Malaysia o ang dalawang German na nagbabakasyon sa isang resort sa Palawan ay matunton at makilala upang kidnapin? Ang ibig-sabihin ay malamang may kakutsaba ang mga ASG na nasa mga resort na s’yang nagti-tip kung sino ang kikidnapin.
Marunong ang mga bandido. Ginagamit nila ang perang nakukulimbat upang bilhin ang katapatan ng mga taong hikahos. At kapalit ng salapi, ikakanlong at ipagtatanggol ng mga tao ang mga ASG na sa mata nila’y mga “Robin Hood” – nagnanakaw upang ipamudmod ang salapi sa mga mahihirap.
Kung ganito kasalimuot ang problema sa ASG, paano ito susugpuin o lilipulin ng sandatahang lakas? ‘Yan ang ating tatalakayin bukas sa kolum ding ito. Para sa inyong reaksyon, sumulat sa edarevalo90@yahoo.com o mag-tweet sa atty_edarevalo. PUNTONG MARINO/ATTY. EDGARD AREVALO



</TEXT>
</DOC>
