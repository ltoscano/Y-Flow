<DOC>
<DOCNO> MATERIAL_BASE-1B_78389504 </DOCNO>
<TEXT>
Hebreo Series 31: Huwag Kang Bibitaw!
By Zayith Hebron November 12, 2016 “At ano pa ang dapat kong sabihin? Sapagkat kukulangin ako ng panahon kung isasalaysay ko pa ang tungkol kina Gideon, Barak, Samson, Jefta, David, Samuel, at sa mga propeta; na ang mga ito, sa pamamagitan ng pananampalataya’y lumupig ng mga kaharian, naglapat ng katarungan, nagtamo ng mga pangako, nagpatikom sa mga bibig ng mga leon, pumatay ng bisa ng apoy, tumakas sa mga talim ng tabak, lumakas mula sa kahinaan, naging makapangyarihan sa digmaan, nagpaurong ng mga hukbong dayuhan.” (Hebreo 11:33)
Nagpapatuloy po tayo sa ating pagsisiyasat sa mensahe ng Liham sa mga Hebreo na matatagpuan sa Bagong Tipan ng Banal na Bibliya.
Nasabi na nating sa liham na ito ay ipinaliwanag ng manunulat ang pagka-superyor ng Anak ng Diyos na si Jesus—superyor sa lahat, kabilang na ang mga anghel. Tinapos na Niya ang pangangailangan para sa mga animal sacrifices ng Lumang Tipan. Si Jesus na mismo ang Tanging Alay para sa mga pagkakasala ng sanlibutan. Kinukumbinsi ng manunulat ang kanyang mga orihinal na mambabasa. Huwag na silang magbalik sa Judaismo. Isang Bagong Tipan sa pagitan ng Diyos at ng tao ang umiiral na, at ito’y dahil tinapos ni Jesus ang Kanyang misyon doon sa Krus ng Kalbaryo. At kung nahihintakutan sila sa mga maaaring mangyari sa kanila dahil dala nila ang pangalan ni Jesus bilang mga Kristiyanong Hebreo, pinalalakas ng manunulat ang kanilang mga loob. Alalahanin sana nila ang tapat na pananampalataya ni Abraham. Naging handa siyang ialay ang kanyang anak na si Isaac sa Diyos; siya’y pinagpalang lubos. Alalahanin din nila si Moises; tapat na tagapagligtas ng mga naunang Israelita mula sa pagkakaalipin sa mga Ehipcio. Gayundin, sinunod niyang maigi ang mga bilin sa kanya ng Panginoon, kaya’t nakita niyang kumilos ang Diyos na si Yahweh sa isang makapangyarihang paraan bilang banal na Protektor na nangangalaga sa bayang Israel.
At ngayon, dito sa kabanata 11 ng kanyang akda, ang manunulat sa mga Hebreo ay nagsasabing huwag nilang isiping sila’y nag-iisa sa kanilang pinagdaraanan. Napakaraming mga nauna sa kanila nang nagpakita ng kakayahang maging tapat sa pananampalataya, sa pamamagitan ng kapangyarihan ng Banal na Espiritu!
Nagbanggit siya ng mga pangalan ng mga kilala nilang mga banal sa Lumang Tipan: sina Rahab, Gideon, Barak, Samson, Jefta, David, Samuel. Bawat isa’y may natatanging istorya ng kagitingan at tagumpay na ipinamalas sa gitna ng mahirap na sitwasyon.
Nagbanggit din ang manunulat ng mga ehemplo ng mga tapat na mananampalataya, na kahit mukhang mga talunan sila sa kanilang buhay sa mundo ay itinuturing ng Diyos na pinagpala dahil tatanggapin nila sa langit ang kanilang mga pinananampalatayang pangako.
“Ang iba’y nagtiis ng pagkalibak at paghagupit at maging ng mga tanikala at pagkabilanggo. Sila’y pinagbabato hanggang mamatay, nilagari, pinagpapatay sa tabak, sila’y naglibot na may suot na balat ng mga tupa at kambing, mga naghihirap, pinag-uusig, inaapi (na sa mga iyon ay hindi karapat-dapat ang sanlibutan)…
“At ang lahat ng mga ito, bagaman pinuri dahil sa kanilang pananampalataya, ay hindi nila tinanggap ang ipinangako, yamang naghanda ang Diyos ng lalong mabuting bagay para sa atin…” (Hebreo 11:36-38a, 39-40)
Kapatid sa Panginoon, ang nangingibabaw na mga mensahe: Tapat ang Diyos, Siya’y maaasahan. Ang Kanyang mga pangako ay tiyak. Kung minsan, pakiramdam mo’y nag-iisa ka sa iyong pananampalataya, lakasan mo ang iyong kalooban. Malalam!!pasan mo ang mga pagsubok sa tulong ng Panginoong Jesus.

Tumingin ka lamang sa talaan ng mga banal sa Hebreo 11 at Hebreo 12. Maaalala mong hindi ka nag-iisa, at ang Diyos na nag-ingat sa kanilang pananampalataya ay Siyang Diyos mo rin.

Huwag kang bibitaw.
Papalapit na ang pagbabalik ni Jesus! Ito’y maligaya at matagumpay na araw para sa lahat Niyang mga anak, subalit araw na malagim para sa mga patuloy na tumalikod sa Kanya at sa Kanyang paghahari.
Habang may panahon pa, siyasatin natin ang ating mga puso. Hingin natin ang kapangyarihan ng Banal na Espiritu upang makapagsisi sa kasalanan at makalakad sa buhay nang tapat kay Jesus.
Dalangin ko ang kaligtasan nating lahat sa dakilang araw na iyon. Shalom and God bless!



</TEXT>
</DOC>
