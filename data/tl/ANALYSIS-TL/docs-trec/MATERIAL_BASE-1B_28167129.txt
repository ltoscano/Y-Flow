<DOC>
<DOCNO> MATERIAL_BASE-1B_28167129 </DOCNO>
<TEXT>

MAS MABANGIS NA GIYERA SA DROGA PAGHANDAAN

MAGSISIMULA na ang malaking pagbabago sa giyera laban sa droga ng administrasyong Duterte
Ang sabi, sa bisa ng Project Double Barrel Alpha, hahabulin na ang mga politiko, pulis, militar, opisyal at empleyado ng pamahalaan at sikat na sangkot sa droga.
Kaugnay na rin ito ng tuloy-tuloy na pagtsek sa mga datos sa mga pinagbibintangan na sangkot sa droga hanggang sa matira sa listahan ang talagang may kaugnayan sa droga sa anyo ng shabu, marijuana, cocaine, heroin, party drugs at iba pa.
NAGBABAGONG REKORD
Sinasabing may pinakabagong rekord na isinumite ng pulisya kay Pangulong Rodrigo Duterte ukol sa mga sangkot sa droga.
Sa unang bahagi ng buwang ito, sinasabi mismo ni Pang. Digong na may 5,000 kapitan ng barangay at nasa 6,000 namang pulis ang in sa droga.
Tanong: may malaki bang pagkakaiba ang datos ukol dito sa bagong rekord na isinumite ng pulisya sa Pangulo?
Lumiit ba ang bilang ng mga opisyal ng gobyerno na sangkot o lumiit?
Pero sinasabi ni Pang. Digong na napakakapal ang papel na naglalaman ng listahan ng mga may kaugnayan sa droga.
TULONG NG KONGRESO
Dahil sa rami umano ng nakalista na dapat madakip sa pagkakaugnay sa droga, kinakailangan na ang tulong umano ng Kongreso.
‘Yun bang === mga senador at kongresman.
Tanong: paano na kung may mga kongresman at senador na nasa listahan sa mga sangkot sa droga?
Pero ang isa sa mga problema talaga ay kung paano pagkaisahin ang lahat ng mga ahensya ng gobyerno laban sa mga nasa droga, lalo na kung iisipin na napakarami, libo-libo pala ang sangkot mismo na taga-pamahalaan.
6,000 PULIS NA ARMADO
Kung mananatili sa 6,000 ang mga pulis na may kaugnayan sa droga, paano harapin ang mga ito lalo’t armado sila at mismong ang pamahalaan ang nag-armas sa kanila?
Paano kung magkaisa ang mga ito? Malaking puwersa ito na pagmumulan ng napakalaking gulo.
Subalit, kung makagawa ng paraan na ma-neutralize o maparalisa ang mga ito habang maaga pa, maaaring walang magiging problema.
Kaya kung ako si PNP chief Roland ‘Bato’ dela Rosa, aba, sisimulan ko nang disarmahan ang mga ito at kumpiskahin maging ang mga pribadong armas ng mga ito.
Maimadyin n’yo ba na kung kokontra ang mga pulis na ito sa pamahalaan na may dala-dalang armas?
Tiyak namang marami ang mamamatay, lalo na kung magwala na ang mga ito na organisado at planado ang lahat ng kanilang gagawin.
Maaaring bak-apan sila ng mga politiko na na naglalaway sa paghawak ng bagong gobyerno na ayaw magkaroon ng pagbabago ukol sa droga.
HUKUMAN
Isa sa nakikitang malaking proglema rin ng pamahalaang Duterte ang kakuparan ng ng mga hukuman na lumutas sa mga kaso na maisasampa laban sa mga nasa droga.
Sabi niya, maaaring aabutin ng siyam-siyam ang mga kaso. Paano nga naman kung aabutin ang mga kaso ng 20 taon o 30 tao gaya ng kaso sa Vizconde massacre at Olalia-Alay-ay double murder case?
Tiyak na mananatili ang problema sa droga at mawalan ng saysay ang giyera laban dito dahil ang mapursigeng si Pang. Digong ay maaaring tigok na ngunit ni isang kaso ng conviction ay magagawa ng mga hukuman mula sa regional trial court hanggang sa Court of Appeals at Supreme Court.
P…in…talaga.
LUMAHOK SA GIYERA
Pero ang sigurado, magkakaroon ng mas matinding patayan talaga dahil sa pagkakasangkot ng libo-libong pulis na pawang mga armado.
Hindi rin pahuhuli nang buhay ang mga matataas na opisyal ng pamahalaan na tiyak na may mga karay-karay na mga pulis, militar, NBI, CAFGU at iba pang mga armado ng pamahalaan.
Maaaring mabiyak ang pwersa na pulisya at militar sa mga pro at anti-droga. Paano ang mga kampihan at kontrahan nila rito?
Gustuhin din man ng mga mamamayan ang makialam sa giyera sa mga opisyal at armadong puwersa ng pamahalaan, paaano sila magkakaroon ng kapangyarihan na igiit ang sinasabi ng Konstitusyon na sila talaga ang tunay na kapangyarihan sa mahal kong Pinas?
Kaya, tama si Pang. Digong sa panawagan sa lahat ng organo ng gobyerno na tumulong, maging sa mga mamamayan, laban sa droga at mga nagpapatakbo nito.
oOo
Anomang reklamo o puna ay maaaring iparating sa www.remate.ph o i-text sa 09228403333. ULTIMATUM/BENNY ANTIPORDA



</TEXT>
</DOC>
