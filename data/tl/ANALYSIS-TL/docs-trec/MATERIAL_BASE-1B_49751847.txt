<DOC>
<DOCNO> MATERIAL_BASE-1B_49751847 </DOCNO>
<TEXT>

Programang pangkaunlaran ng OrMin, inaprubahan ng PDC

November 13, 2016

CALAPAN, Oriental Mindoro, Nob. 13 (PIA) – Apat na mahahalagang programang pangkaunlaran ng lalawigan ang inaprubahan kamakailan ng Provincial Development Council (PDC).

Kabilang sa mga inaprubahan ay ang mga sumusunod: Disaster Risk Reduction/Climate Change Adaptation-Enhanced Provincial Development and Physical Framework Plan (DRR/CCA-PDPFP) 2016-2025; Provincial Development Investment Program (PDIP) 2017-2019; Annual Investment Program 2017; at ang Provincial Commodity Investment Plan for Calamansi and Coconut 2017-2019 ng Oriental Mindoro na nasa ilalim ng Philippine Rural Development Project (PRDP).

Ayon kay Gob. Alfonso V. Umali, Jr., ito ang kauna-unahang pagpupulong ng inireorganisang PDC base sa kaniyang nilagdaang Executive Order No. 80 series of 2016, na nagsasaad ng pagrereorganisa ng PDC at iba pang layuning may kaugnayan dito. Sa nabanggit na pagpupulong, iprinisenta ni OIC-Provincial Planning and Development Coordinator Lydia Muñeca S. Melgar ang DRR/CCA -PDPFP 2016-2025.

Ito ay ang pinagsamang Physical Framework Plan at Provincial Development Plan na kinapapalooban ng long term vision ng lalawigan, mga tunguhing pangkaunlaran, istratehiya, layunin at target at mga programa at aktibidad na magsisilbing basehan ng paglalatag ng provincial investment, ang paglalaan ng pondo at ang implementasyon ng mga ito.

Ipinahayag din ng gobernador ang kanyang executive agenda para sa taong 2016-2019 na kinapalooban ng 10-point agenda ng Pamahalaang Panlalawigan kung saan higit pang titiyakin ang pagpapaunlad sa agrikultura at eko-turismo bilang mga pangunahing industriyang magsusulong sa pag-asenso ng lalawigan.

Samantala, ang makapagkaloob ng abot-kaya at para sa higit na nangangailangang serbisyong pangkalusugan, de kalidad na edukasyon na may pagpapahalaga sa kultura at tradisyon at episyenteng serbisyong panlipunan ang mga pangunahing layunin ng Social Services Sector na tinalakay ni Provincial Social Welfare and Development Officer Zarah C. Magboo.

Ang tiyaking may sapat na suplay ng pagkain, maunlad na turismo at oportunidad sa pagnenegosyo, mahusay na napangangalagaan ang kapaligiran at likas-yaman at ang magkaroon ng maayos na sistema ng komunikasyon at mga serbisyong pampubliko naman ang iprinisenta ni Provincial Agriculturist Christine M.

Pine.

Isang responsable at aktibong pamahalaan na may integridad at nakatutugon sa pangangailangan ng mamamayan, maayos na relasyon at pakikipagtuwang sa ibang ahensya ng pamahalaan at pribadong sektor at may mahusay na kakayahang pampinansya ang mga tunguhin ng General Public & Other Services Sector na tinalakay ni Provincial Budget Officer Nennette M. Pineda.

Tinalakay din ni Pine ang Provincial Commodity Investment Plan para sa calamansi at niyog. Isa itong programa na nakapaloob sa PRDP kung saan pauunlarin ang iba’t ibang produkto ng lalawigan. Bukod sa calamansi at niyog, isusunod pa ang mga programa para sa mga produktong virgin coconut oil, saging, seaweeds at palay. (CPRSD/LTC/PIA-Mimaropa/Calapan)



</TEXT>
</DOC>
