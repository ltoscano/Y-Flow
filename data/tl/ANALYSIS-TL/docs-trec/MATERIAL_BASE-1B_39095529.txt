<DOC>
<DOCNO> MATERIAL_BASE-1B_39095529 </DOCNO>
<TEXT>

GIRIAN SA WPS, BAGSAK NA LANGIS, LABAN SA ZIKA VIRUS

MAY tatlong usaping internasyonal na bumabagabag sa mahal kong Pinas ngayon.
Ang agawan ng teritoryo sa West Philippine Sea, posibleng pagkadiskaril ng maraming overseas Filipino worker sa mga Arabong bansa at pagkalat ng Zika virus.
Ano-ano na ang ginagawa ng ating pamahalaan upang masolusyonan o mapahupa man lang ang mga ito at manaig ang interes ng ating bansa?
GIRIAN SA WPS
Pinaiinit o pinakukulo ang girian sa WPS ng paglapit ng dalawang barkong pandigma ng Amerika sa mga islang inaangkin ng Tsina ngunit inaangkin din ang ilan ng Pilipinas.
Nitong nakaraang mga araw, lumapit ang guided-missile destroyer USS Curtis Wilbur at naglayag sa loob ng 12-milyang sakop ng Triton Island.
Ayon sa mga Kano, wala silang nakitang barkong Tsino sa paligid ngunit kabaligtaran nito ang sinabi ng Tsina na pinalayas nila ang barko.
Noong Oktubre, lumapit naman ang guided-missile destroyer USS Lassen sa mga islang ginawa ng Tsina para sa mga puwersa militar at tirahan ng mga tao.
Binalaan lang umano ng mga Tsino ang mga Kano at saka ito nagreklamo.
Sa tono ng Tsina, sa kanila ang mga nabanggit na isla at walang sinomang lalapit o papasok maging sa karagatan ng mga isla nang hindi nagpapaalam dito.
HANGGANG SAAN?
Saan kaya hahantong ang girian? Magkakaroon ba ng madugong giyera?
Sakaling hahantong ang lahat ng girian sa putukan ng mga armas na militar, ano-ano na ba ang mga paghahanda ng gobyernong Aquino sa sitwasyong ito?
Mananatili na lang ba itong nakatunganga at aasa sa resulta ng demanda nito sa International Arbitration Tribunal sa Tha Hagues, Netherlands at hindi nito hahamunin ang pagbabakod ng Tsina sa mga isla?
Magpapadala ba ito ng mga armas na militar at tropa laban sa panghihimasok ng Tsina?
Alalahaning maging ang mga tinauhan na ng Pinas na mga isla ay inaangkin na ng Tsina.
SAUDIZATION
Isa sa pagmumulan ng pagkadiskaril ng mga overseas Filipino worker sa Gitnang Silangan ang programang Saudization na napadadali sa pagbagsak ng ekonomiya ng nasabing Arabong bansa.
Ayon sa Saudi Arabia, kaya na nilang palitan ang mga dayuhang obrero, kabilang na ang nasa dalawang milyong OFW, ng kanilang mga sariling mamamayan at ang matitira lang ay ang mga gawaing hindi kayang gawin ng mga Saudi nasyonal.
Bumabagsak ang ekonomiya ng Saudi dahil sa pagbagsak ng industriya ng langis na pangunahin nitong ikinabubuhay.
EQUIVALENCY CERTIFICATE
May problema naman ngayon ang mga propesyonal gaya ng mga inhinyero at arkitektong OFW sa bansang Qatar.
Walang iba kundi ang pagturing sa mga inhinyero at arkitekto na “dalawang taon” lang ang inabot ng mga ito na edukasyong pangkolehiyo.
Kaya naman, pupwedeng ma-disqualify ang nasa nasabing mga propesyonal na OFW na umaabot sa 12,000 – 23,000.
Hindi man sinasabi ng Qatar, hindi kaya konektado rin ang pagkuwestyon nila sa edukasyon ng mga OFW sa pagbagsak din ng ekonimiya ng nasabing bansa? At ang pagpapaalis sa mga propesyonal na OFW ang isang paraan upang mabawasan sila ng alalahanin at pagbuhos ng kanilang salapi para sa mga dayuhan?
Ano-ano na ang mga iniisip ng pamahalaan bilang solusyon sa posibleng pagkadiskaril ng buhay ng libo-libo kundi man milyong OFW sa Qatar at Saudi Arabia lamang?
Paano kung may lilitaw pang mga Arabong bansa na maghihigpit laban sa mga OFW?
ISTAYL LABAN SA DENGUE
Ipagpalagay nating hindi natin mahaharangan ang pagpasok ng Zika virus sa ating bansa, ano-ano ang mga posible nating gawin?
Sapat na ba ang sinasabing pagbabantay sa mga paliparan at daungan ng mga barko at bangka laban sa mga posibleng taong tagadala ng walang bakuna o gamot na sakit at nakamamatay at nakasisira sa katawan at ulo ng mga biktima?
O kaya ang pagsasabing kung ano ang ginagawa na-ting kalinisan sa paligid laban sa dengue ay siya ring gagawin natin laban sa Zika virus?
Sa balita, may isa nang OFW ang kinapitan ng Zika virus.
Paano ang iba na posibleng umuwi sa Pilipinas na may dala-dalang Zika virus? Paano ang pagdagsa ng mga turistang dayuhan na posibleng carrier ng nasabing virus na inaasahang milyon ang bilang at libo-libo ang bilang sa gabi’t araw sa ating mga paliparan at daungan?
Alalahaning hindi lang ang mga magagandang tanawin sa Pinas ang dinarayo ng mga dayuhang turista kundi ang mga naglalako ng laman na ating mga kababayan.
Sinasamantala ng mga dayuhang ang kahirapan sa bansa na nagtutulak sa maraming kababaihan at kalalakihan na pumasok sa prostitusyon. Kumakapit sila sa patalim?
oOo
Anomang reklamo o puna ay maaaring iparating sa www.remate.ph o i-text sa 09214303333. ULTIMATUM/BENNY ANTIPORDA



</TEXT>
</DOC>
