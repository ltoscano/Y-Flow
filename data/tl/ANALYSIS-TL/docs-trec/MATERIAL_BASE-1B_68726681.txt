<DOC>
<DOCNO> MATERIAL_BASE-1B_68726681 </DOCNO>
<TEXT>
63 magsasaka ng Bataraza, Palawan, nabiyayaan ng sariling sakahan

August 25, 2016 Leila B. Dagot

PUERTO PRINCESA, Palawan, Agosto 25 (PIA) --- Tinanggap kamakailan ng mga magsasaka ng Barangay Marangas sa Bataraza, Palawan ang Certificates of Land Ownership Award (CLOA) mula sa Department of Agrarian Reform (DAR).

Ito ay matapos na magtagumpay ang DAR na maipasa sa 63 mga magsasaka ang pag-aari sa 43 ektaryang lupain na dati ay sa Agro-Marine Industrial Corporation na nasa ilalim ng Comprehensive Agrarian Reform (CARP).

“Para kaming nabunutan ng tinik, parang imposible, parang isang panaginip na masasaka na namin ang lupang ibinigay ng gobyerno sa amin”, ani Allan Bello, Presidente ng Boli Ponti Agrarian Reform Beneficiaries’ Association (BPARBA).

Ang Asosasyon ay binuo ng mga magsasaka na ang pangunahing hangarin ay maigiit sa gobyerno na maibigay sa kanila ang pag-aaring sakop ng CARP.

Nito lamang Hulyo 28 hanggang 29, tinungo ng mga opisyales ng DAR ang lugar kasama ang tropa ng Philippine National Police (PNP), Marine Battalion Landing Team (MBLT) 12 at ilang personnel ng Commission on Human Rights (CHR) upang pangunahan ang mga benepisyaryong magsasaka at maka-puwesto ng ligtas sa nasabing lupain.

Sinimulan din agad ng mga magsasaka ang pagtatayo ng pansamantalang tirahan sa lugar matapos na maipasa sa kanila ang pagmamay-ari ng lupain na naigawad ng gobyerno.

Ayon sa DAR, sa kabuoang 206 ektaryang lupain sa ilalim ng CARP alinsunod sa Republic Act 6657, nasa 193 ektarya na ang naipamamahagi sa 151 na mga magsasakang benepisyaryo. Ang iba pang bahagi ng lupain ay natukoy na hindi angkop para sa agrikultura. (LBD/PIAMIMAROPA-Palawan)



</TEXT>
</DOC>
