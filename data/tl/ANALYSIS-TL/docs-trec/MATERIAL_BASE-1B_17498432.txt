<DOC>
<DOCNO> MATERIAL_BASE-1B_17498432 </DOCNO>
<TEXT>
DAHIL SA PAPUTOK

SA halos 600 kataong nabiktima ng paputok nitong pagpasok ng Bagong Taon, karamihan dito ay galing sa mga mahihirap na pamilya. Karamihan ay mga iskwater o dili kaya ay nakatira sa mga dikit-dikit na mga paupahang kwarto sa mga kalunsuran, lalong-lalo na sa Metro Manila.
Bakit kaya ganoon? Pati ba naman sa disgrasya ay tinatadtad ng kamalasan ang ating mga kababayang naghihikahos sa buhay? Halos wala na ngang pang Noche Buena ay sila pa ang minalas na magkaroon ng mga kapamilyang nadisgrasya?
Natagpuan ko ang kasagutan nang mapadpad ako sa isang lugar ng mga iskwater sa Antipolo noong Miyerkules o isang araw matapos ang bisperas ng Bagong Taon.
Dito ay masayang naglalaro ng mga paputok ang mga batang gusgusin at ni walang mga suot na tsinelas habang ang kanilang mga magulang ay walang mga pakialam na nagkukuwentuhan. Sa kalsada ay kitang-kita ang isang tambak na mga basurang galing sa mga paputok.
Kung ang salaping ginamit ng mga taong ito ay itinabi na lamang upang pambili ng maayos na damit para sa kanilang anak, o dili kaya ay kanilang mga gamit sa eskwelahan, eh, ‘di sana’y napunta sa bagay na may kabuluhan ang kwartang nilustay lamang sa paputok.
Wrong choices, wrong priorities. Ito ang dahilan kung bakit marami sa ating mga kababayan ang hindi makaalis-alis sa kumunoy ng karukhaan.
Ito ang repleksiyon ng kanilang maling pananaw ukol sa tamang pangangasiwa sa kanilang pamilya.
Para sa kanila, sapat na ang ligayang dulot sa kanila ng ingay na nanggaling sa kanilang sinindihang paputok. Para sa kanila, ang ingay ng paputok ang magtataboy sa kanilang kamalasan at hindi ang kanilang kakayahang magsikap at magpunyagi upang matakasan ang kahirapan.
Hindi nila naisip na taon-taon ay ginagawa nila ito subalit tuloy pa rin naman ang kanilang kamalasan. Ang masaklap, kung hindi putol na daliri ang resulta nito ay ang kanilang mga naabong mga barong-barong na nasunog dahil lang sa walang kakwenta-kwentang paputok.



</TEXT>
</DOC>
