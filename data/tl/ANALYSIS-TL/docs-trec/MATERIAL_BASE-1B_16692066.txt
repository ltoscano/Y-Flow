<DOC>
<DOCNO> MATERIAL_BASE-1B_16692066 </DOCNO>
<TEXT>
GUWARDIYADO! By Betchai Julian August 17, 2016
Dahil sa pagiging instant millionaire matapos ang kanyang silver medal finish sa weightlifting event ng Rio Olympic Games, matinding seguridad ang inihatag ng Philippine National Police (PNP) kay Hidilyn Diaz at sa miyembro ng pamilya nito sa Zamboanga.
Ayon kay Zamboanga City Mayor Maria Isabelle Climaco, bago pa man makabalik ng bansa noong nakaraang linggo, ay agad na niyang kinausap si Officer-in-Charge (OIC) Zamboanga City police director Supt. Luisito Magnaye, na paghandaan ang ibibigay na seguridad sa atleta at sa pamilya nito.
Maliban sa ibinibigay na seguridad ng PNP kay Hidilyn, sinabi ni Climaco na iniutos rin niya sa PNP na kailangan na ring bigyan ng seguridad sa bahay mismo nina Hidilyn para na rin sa kaligtasan ng kanyang pamilya. “Even before she arrive the Philippines, my instruction to Col. Magnaye was already to provide security for her and I will be following up again because not only security to be provided with her but also to the periphery of their homes,” pahayag ni Climaco.
Matatandaan na umabot sa P7.5 milyon ang natanggap ng 25-anyos Zamboangueña weightlifter bilang incentives ng gobyerno matapos masungkit ang silver medal.
Naniniwala ang alkalde na kailangan na ni Diaz ng seguridad dahil magbabago na ang buhay na tatamasahin bunsod ng pagkakapanalo ng medalya.
Kaugnay nito, umaapela ang alkalde sa mga residente na respetuhin ang Zamboangueño Olympic medalist at huwag siyang hayaang mapahamak.
Maging si Nestor Colonia, isa ring Zamboangeño at kasamang sumabak ni Diaz, at kanilang coach, ay pinababantayan na rin ng alkalde. Ang coach ay nakatakda ring tumanggap ng insentibo base sa umiiral na batas na ipinatutupad ng Philippine Sports Commission (PSC).
“Umaapela din ako sa ating mga residente na si Hidilyn, Nesctor Colibia at ang kanilang coach, mga bayani ‘yan sila na nagsakripisyo para sa ating lungsod. At humihingi talaga ako sa inyo na bigyan natin sa kanila ang lahat ng ating respeto dahil hindi biro ang ilang taong sakripisyo nila bago nila marating ito,” dagdag ni Climaco.



</TEXT>
</DOC>
