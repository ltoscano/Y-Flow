<DOC>
<DOCNO> MATERIAL_BASE-1B_89833725 </DOCNO>
<TEXT>
Pushing the offensive

ni Jerome Tagaro
Nitong nakaraang linggo, naging matunog sa mga balita ang mga pambobombang naganap sa pagitan ng gobyerno ng Israel at ng Hamas, ang grupong kumokontrol sa Gaza Strip. Ang lahat ng mga pambobombang ito ay bahagi umano ng opensiba ng Israel na nagsimula noong Nobyembre 14 upang tuluyan nang matigil ang pambobomba ng Gaza sa nasasakupan nito.
Itinatag upang pigilin ang pananakop ng Israel at palitan ang estadong Israeli ng isang Islamic Palestinian state, isa ang Hamas sa dalawang grupong kumokontrol sa mga teritoryo ng Palestine, na binubuo ng West Bank at Gaza Strip.
Madaling sabihing lohikal ang kadahilanan ng Israel para sa opensibang inilunsad nito. Tunay nga namang tungkulin ng gobyerno na alagaan ang nasasakupan nito. Ngunit kung sisipatin natin ang pinakahuling bilang ng mga nasaktan sa mga pambobomba, malalamang tatlo sa mga namatay ang Israeli, habang higit sa 100 naman ang mga Palestinian na karamihan ay mga sibilyan. Napakalaki yata ng pinagkaiba ng dalawang bilang na ito para sabihing ipinagtatanggol lamang ng Israel ang mamamayan nito.
Ipinaliwanag ng gobyerno ng Israel na ang mga civilian casualties na ito ay hindi maiiwasan. Hindi sila umano masisisi sa mga nadadamay na sibilyan dahil ang mga target nila ay nakapuwesto sa matataong lugar. Kasama sa mga tinamaan ng bomba ng mga Israeli ay mga residential area, ospital, ilang media outlet, at isang dating national security compound.
Kung babalikan ang kasaysayan, mga Palestinians ang orihinal na nagmamay-ari ng lupang nasasakupan ngayon ng Israel hanggang sa pormal na hatiin ang teritoryo sa dalawa noong 1948 sa isang deklarasyon ng United Nations. Ang pangunahing dahilan ng paghahating ito ay upang magkaroon ng sariling bansa ang mga Hudyo na naging biktima ng mga Nazi noong World War II. Mula noon ay unti-unti nang kinamkam ng Israel ang mga teritoryo ng Palestine sa pamamagitan ng dahas.
Sa puntong ito, anong estado nga ba ang talagang dinedepensahan lamang ang sarili? Mahalagang isipin na ang mga pambobombang binabanggit ng gobyerno ng Israel ay naganap lamang nitong mga nakaraang buwan. Ilang dekada na ang hidwaan sa pagitan ng dalawang grupo, kung saan hindi mga taga-Israel kundi mga taga-Gaza ang nawawalan ng lupa at nababawasan ng mga sibilyan. Ibang usapan pa ang dami at kalidad ng militar ng dalawang bansa. Mahina at kakaunti lamang ang mga puwersa at mga handcrafted rockets lamang ang pinapakawalan ng Hamas. Samantala, armado naman ang Israel ng mga tangke, F-16, drones at ilang-daang-libong bihasang sundalo, dagdag pa ang ibinibigay na tulong ng US na umaabot sa $8.3 milyon kada araw.
Sa gulong ito sa Gaza, makikita ang walang paumanhing pakikialam ng US. Patunay nito ang pagpanig ni US president Barrack Obama sa Israel sa inilunsad nitong opensiba. Hindi na kagulat-gulat ang aksyon niyang ito sapagkat ang Israel ang tumatayong outpost ng Estados Unidos sa Middle East.
Malinaw ang mensaheng ipinaparating ng nakaraang eleksyon sa US, kung saan bagamaâ€™t magkaiba ang pinanggalingang partido nina Mitt Romney at Barrack Obama, wala halos ipinagkaiba ang mga isinusulong nilang foreign policies. Ibig sabihin, kahit sino pang manalo sa naganap na eleksyon, wala pa ring pagbabagong maaasahan ang ibang mga bansa, partikular sa Gaza. Para sa kapangyarihan, patuloy pa ring lalala ang digmaan sa Gaza at patuloy pa ring dadami ang mga mamamayan na madadamay sa kaguluhang ito.



</TEXT>
</DOC>
