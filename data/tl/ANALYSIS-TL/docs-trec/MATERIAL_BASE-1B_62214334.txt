<DOC>
<DOCNO> MATERIAL_BASE-1B_62214334 </DOCNO>
<TEXT>
Tatlong national events pinaghahandaan ng Koronadal City

January 14, 2016 LUNGSOD NG KORONADAL, South Cotabato, Ene. 14 (PIA) — Bagama’t katatapos pa lang ng selebrasyon sa Koronadal City ng 76th Foundation Anniversary at 16th Hinugyaw Festival, umaarangkada na naman ang paghahanda ng pamahalaang panlungsod para sa ilang mahahalagang aktibidad na gagawin dito ngayong taon. Ngayong 2016, ayon kay Koronadal City Administrator Cyrus Urbano tatlong national events ang nakatakdang magaganap dito sa lungsod. Pinakauna rito ang National Schools Press Conference sa ika-22 hanggang 26 ng Pebrero. Tinatayang 5,00 delegado mula sa lahat na rehiyon sa bansa ang inaasahang darating dito para lumahok sa taunang schools press conference na pinamumunuan ng Department of Education. Dito rin gagawin ang Private Schools Athletic Association (PRISAA) National Collegiate Games na nakatakda sa ika-2 hanggang ika-9 ng Abril. Sa paglalarawan ni Urbano ang PRISAA Meet ay ang Palarong Pambansa ng mga pribadong paaralan sa Pilipinas. Maliban sa dalawang nabanggit, kinumpirma rin ng city administrator na sa Koronadal City rin gagawin ang National Bible Conference. Binigyang-diin ni Urbano na isang pagkakataon sa paglago ng ekonomiya ng lungsod ang pagdaraos dito ng mga national events.

Sa naunang mga panayam, ipinaliwanag ni City Treasurer Marloun Gumbao, na bagama’t gumagastos ang pamahalaang panlungsod sa pagpapatupad ng ganitong mga gawain, bumabalik din naman ang ginagastos sa kabang-bayan dahil gagasta rin naman ang mga bisitang lumalahok sa mga aktibidad. Magandang pagkakataon rin ito na makapanghikayat ng mga mamumuhunan dahil makikita mismo ng mga bisita ang mga oportunidad sa pagnenegosyo rito. Ang Koronadal City ang administrative seat ng SOCCSKSARGEN Region. (DEDoguiles-PIA 12)



</TEXT>
</DOC>
