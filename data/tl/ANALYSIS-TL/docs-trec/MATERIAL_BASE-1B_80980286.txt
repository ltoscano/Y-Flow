<DOC>
<DOCNO> MATERIAL_BASE-1B_80980286 </DOCNO>
<TEXT>

‘Kalayaan Jobs Fair’ sa Koronadal City, kasado na

June 06, 2016

LUNGSOD NG KORONADAL , South Cotabato, Hun 6 (PIA) – Handa na ang lahat para sa gagawing ‘Kalayaan Jobs Fair dito sa lungsod sa Hunyo 10. Ayon kay Department of Labor and Employment 12 Director Albert Gutib, ang aktibidad ay bahagi ng pagdiriwang ng ika-118 Araw ng Kalayaan ng Pilipinas sa Hunyo 12. Ito gaganapin sa KCC Mall of Marbel mula alas-otso ng umaga hanggang alas-singko ng hapon. Ayon kay Gutib, lalahok sa jobs fair ang iba’t-ibang lokal at overseas recruitment agencies. Pinaalalahanan naman ng opisyal ang mga aplikante na ihanda na ang mga dokumentong magpapatunay sa kanilang kakayahan tulad ng transcript of records, certificate of training, employment certificate at iba pa bago pumunta sa job fair. Makatutulong din kung magdala ng maraming kopya ng mga dokumento dahil maraming kompanya ang maaaring aplayan. Maaari namang mag pre-register ang mga interesadong aplikante sa Koronadal City Public Employment Service Office o PESO upang mapagtugma ang kanilang qualifications sa mga trabaho na iaalok ng iba’t ibang kompanya na sasali sa jobs fair. Ang Kalayaan Jobs Fair ay isa sa tatlong pinakamalaking jobs fair na inoorganisa ng DOLE taun-taon, kabilang na dito ang May 1 Labor Day Jobs Fair at DOLE anniversary jobs fair ginaganap tuwing Disyembre. Ang ika-118 selebrasyon ng Araw ng Kalayaan ay nakasentro sa temang “Kalayaan 2016: Pagkakaisa, Pag-aambagan, Pagsulong”. (ORVRivera-PIA12)



</TEXT>
</DOC>
