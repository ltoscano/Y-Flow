<DOC>
<DOCNO> MATERIAL_BASE-1B_67055775 </DOCNO>
<TEXT>
Kim, ginapang si Vhong By Allan Diones January 7, 2017
NAKAKATUWA ‘yung all-out support kay Vhong Navarro hindi lang ng mga kasamahan niya sa It’s Showtime kundi maging ng mga ibang artista ng ABS-CBN.
Well-loved at maraming kaibigan si Vhong sa bakuran ng Dos kaya suportado ng mga ito ang pelikula niyang Mang Kepweng Returns.
For the love of Vhong ay pina-plug ng mga ito ang movie sa social media, na siguradong nakatulong kaya balitang naka-P8.8M ang pelikula sa opening day nito nu’ng Miyerkules. Iba rin ang appeal ni Vhong lalo na sa mga kabataan dahil bentang-benta sa mga ito ang mga patawa niya sa Mang Kepweng Returns.
Nang manood kami nito sa TriNoma ay ang lakas ng tawanan ng mga tsikiting sa audience at nagrereak sila sa mga pakuwela ni Vhong.
Patok ‘yung mahiwagang bandana na sinusuot ni Mang Keps kapag nanggagamot.
Ang dami naming nakitang bagets na may suot ng polka dots na tela na nilalagay nila sa ulo nila ala Mang Kepweng.
Dahil kay Vhong ay tila naging fashion statement ang bandana na ‘yon, na sa movie ay bongga ang magical at healing powers.
Hindi nagpa-sexy sa pelikula ang leading lady ni Vhong na si Kim Domingo, pero dahil nagmumura ang mga dibdib nito ay kusang lumalabas ang kaseksihan ng Kapuso star.
Laging nauudlot ang kanilang kissing scenes, pero may eksenang ginapang at pinatungan ni Kim si Vhong habang natutulog ito.
Hindi mo lalagyan ng malisya ang eksenang ‘yon dahil ‘may sapi’ si Kim at biglang nagbabago ang anyo nito habang nakapatong kay Vhong.
Pambata at pampamilya ang pelikula kaya hindi ka malalaswaan sa pagkubabaw ni Kim kay Mang Keps.
Birthday wish ni Vhong na sana ay kumita ang pelikula niya, na mukhang ibinigay naman sa kanya.
In fairness sa masipag at mabait na alaga ni Direk Chito Roño, ang ganda ng pasok ng kanyang 2017 dahil ang dinig namin ay may sequel kaagad ang Mang Kepweng Returns.
Ang sabi ng producer nito na Cineko Productions, The Adventures of Mang Kepweng ang pamagat ng susunod na installment ng movie remake.



</TEXT>
</DOC>
