<DOC>
<DOCNO> MATERIAL_BASE-1B_25336249 </DOCNO>
<TEXT>
LEYTE, KAILANGAN ANG TULONG NG NATIONAL GOVERNMENT

HALOS limang buwan na ang nakalilipas magmula nang manalasa ang super bagyong si Yolanda sa Visayas region kung saan ay napuruhan nang husto ang Leyte, partikular na ang Tacloban City.
Sa rami ng mga nakausap ko ay wala ni isa man lang sa kanila ang nagsabing nabigyan sila ng tulong ng national government. Maging sa kanilang kuryente ay kailangang magbigay muna sila ng pera sa LEYECO bago sila makabitan ng kuryente.
Ang katwiran ng LEYECO, hindi raw kaya ng kanilang mga tao na kabitan ng kuryente ang buong Leyte kaya ang mga residente ang kailangang mag!!pasan ng pambayad para sa kanilang kukuning kontraktor na magkakabit ng mga wire sa bawat bahay.
Grabe naman ang gobyernong ito. Ang laki ng tinanggap na mga donasyon mula sa iba’t ibang bansa sa buong mundo, pati ba naman pambayad sa mga kotraktor na magkakabit ng mga wire sa mga bahay-bahay ay kailangang iasa pa rin sa mga Yolanda survivors?
Sa halos dalawang linggo akong nagpabalik-balik sa Tacloban at Ormoc City, halos iisa lang ang sinasabi ng mga tao, ang sana’y matulungan sila ng ating gobyerno.
Gustong-gusto nang bumangon
 at makaahon ng mga taga-Leyte pero papaano nila ito magagawa kung hindi sila tutulungan ng national government?
Maging sa relief goods ay sinasabi rin ng ating mga nakausap na wala pa silang natatanggap na relief goods galing sa DSWD ni Sec. Dinky Soliman. Ayuda lang galing sa local government at sa mga dayuhang bansa.
Ilang taga-Ormoc City ang nagsabing mga expired at bulok na raw ang relief goods na nakatambak sa isang warehouse sa Ormoc pero ayaw raw itong ipamigay sa hindi malamang kadahilanan.
Saan na nga ba napunta ang bilyon-bilyong foreign aid na ipinagkaloob sa ating gobyerno noong kasagsagan ng bagyong Yolanda?
Ilan kaya sa mga taong gobyerno ang nakinabang at patuloy pang nakikinabang dito, at sino-sino kaya ang mga animal na ito?
Sa ngayon, puwede n’yo pang itago ‘yang mga ginagawa n’yo pero sa 2016 kaya, makalulusot pa kaya kayo kung iba na ang nakaupo? Parang nakikinita ko na maraming makukulong pagkatapos ng national election sa 2016.
Tablan naman kayo, mahiya kayo sa mga sarili n’yo.
Ang perang hindi sa inyo ay huwag ninyong pakialamanan at huwag ninyong pag-iinteresan.
Matakot kayo sa KARMA, alalahanin n’yo na kasimbilis ng hangin ng bagyong Yolanda kung dumating ngayon ang KARMA.
Sige, kayo rin.



</TEXT>
</DOC>
