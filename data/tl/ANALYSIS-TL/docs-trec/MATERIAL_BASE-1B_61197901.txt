<DOC>
<DOCNO> MATERIAL_BASE-1B_61197901 </DOCNO>
<TEXT>
EDITORIAL: Kailangan nang baguhin ang estilo
December 20, 2016 Malinaw ang mensahe ng huling survey sa publiko: gusto ng mga Pinoy ang kamay na bakal at seryosong giyera laban sa illegal drugs pero ayaw nila ang nangyayaring kaliwa’t kanang bulagtaan.
Tama ang walang puknat na operasyon ng pulisya laban sa mga drug personalities pero dapat ay buhay na nahuhuli, nakakasuhan at nahahatulang maparusahan ang mga sangkot sa illegal drugs.
Hindi dapat na basta sinasayang ang buhay. Naniniwala pa rin ang mayoryang Pinoy na lahat ng tao ay may tsansang magbago at hindi dapat tinatanggal ninuman ang pagkakataong ito.

Kahit pa ng popular na lider na gaya ni Pangulong Digong Duterte.
Kahit pa napakaraming butas at kabulastugan ng justice system sa bansa, gusto pa rin ng mga Pinoy na idaan sa ganitong proseso ang paghahatol sa mga drug suspects.
Dito kasi sa kasalukuyang sistema ng ‘bulagtaan’, walang pruweba, walang klarong proseso ng batas, kahit ang boses ng mga testigo nilulunod ng malakas na salita at deklarasyon ng Pangulo na, “salot ang droga at proteksyon at pagsagip sa susunod na henerasyon ang ginagawa ko.” Paulit-ulit ang sinasabi niya na magpapatuloy ang patayan hangga’t may nakatayong drug dealer at tulak sa kalsada.
Pero ang hindi maintindihan ng tao ay kung bakit si Peter Lim na pinangalanan na mismo niya (Pangulong Duterte) na isa sa bigtime drug lord sa Pilipinas at sinabi pa niyang siya mismo ang papatay oras na tumapak sa airport ng Pilipinas, hanggang ngayon ay malayang na-e-enjoy ang kanyang buhay.
Nang makipagkita ito sa Pangulo, sinabi pa mismo ni Pangulong Duterte na “help us help you clear your name.” Mga salitang hindi sinasabi ng Pangulo sa mga karaniwang drug suspects sa kalye. Iyong mga walang ‘access’ na makausap siya. Iyong mga naka-tsinelas lang, nakahubad na nagpapadyak ng pedicab o iyong tadtad ng tattoo na nahulihan ng isang paketeng shabu.
Sa ganitong mga pagkakataon, napapaisip ang tao kung bakit tila magkaiba ang pagtrato ng Pangulo mismo sa mga drug personalities.



</TEXT>
</DOC>
