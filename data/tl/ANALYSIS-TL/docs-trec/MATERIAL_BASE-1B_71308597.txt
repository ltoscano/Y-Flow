<DOC>
<DOCNO> MATERIAL_BASE-1B_71308597 </DOCNO>
<TEXT>

Ombudsman: Makati most transparent city December 13, 2014 Written by Atty. Jay De Castro Published in Opinion Read: 1170 NITONG Huwebes, kinilala ng Office of the Ombudsman ang administrasyon ni Mayor Junjun Binay sa matagumpay nitong pag-alis o pagbawas ng “red tape” sa pagtatayo ng negosyo sa Makati, na nagbigay sa investors rito ng madali at mabilis na pagrehistro ng mga bagong negosyo o renewal ng business permit sa lungsod. Binigyan ng Ombudsman ng Blue Certification o piinakamataas na grado ang Makati, bilang pagkilala sa mabilis, maayos at walang “lagay” na pagbibigay nito ng business registrations at permits, sa mga bagong nagnenegosyo sa lungsod, na tinuturing na primerang financial district ng bansa. Ang award ay binigay ng PACPO (Public Assistance and Corruption Prevention Office) ng Ombudsman, na nag-aaral at humahanap ng solusyon sa mga katiwalian, kurapsyon at maling pamamaraan, kaugnay ng pagtatayo ng negosyo, upang ito’y mawala at maging maayos at matagumpay ang pagnenegosyo sa bansa. Sa tatlong lungsod na kinumpara ng Ombudsman (Taguig, Marikina at Makati), ang siyudad na dating pinamunuan ni Vice-President Jejomar Binay, ang napiling pinaka-episiyente sa larangan ng pagbibigay ng mga kaukulang lisensya sa mga baguhang nagnenegosyo sa pinakamayamang lungsod sa Metro Manila. Ang naging batayan ng Ombudsman sa pagpili sa Makati ay, information technology, level of customer convenience o satisfaction at mga sistema nito na naggagarantiya na pag-apruba ng lisensya, kung saan ang mga investor ay hindi kinakailangang maglagay sa mga tinatawag na “fixer”. Ibinigay ni Assistant Ombudsman Evelyn Baliton ang Blue Certification Award kay Mayor Junjun Binay sa opisina nito sa Makati, kung saan sinabi ng alkalde na “transparent ang pagnenegosyo sa Makati” at natutuwa siya sa pagkilala ng mismong Ombudsman sa “maayos at walang halong kurapsyon na pagtatayo ng negosyo sa kanilang lungsod.” Ang maayos na pagtatayo ng negosyo sa lungsod ng Makati, na nagdulot ng kaunlaran rito, ay bunga na rin ng masipag at matapat na pagtratrabaho ng Administrador nito, na si Atty. Jun Mendoza, na walang sawang naglilingkod, kasama si Mayor Junjun, para sa kapakanan at kabutihan ng mga mamamayan ng kanilang lungsod.
* * *
Kaugnay nito, ang nasabing award na ibinigay ng Ombudsman sa lungsod, ay masasabing magandang balita sa mga mamamayan ng Makati, sa dahilang alam ng lahat na nitong mga nagdaang buwan ay walang humpay na binatikos ng tatlong senador, sina Alan Peter Cayetano, Antonio Trillanes at Koko Pimentel, si Vice President Jojo Binay, tungkol sa di-umano’y mga maanomalyang kontrata o pagnenegosyo sa Makati. Hindi kaila sa ating mga kababayan, na simula’t simula sa tuwing mapag-uusapan ang 2016 presidential elections, ay si VP Binay na ang bukod tanging nangunguna sa survey ng presidentiables. Dahil rito, ang dalawang senador ng Nacionalista Party, sina Cayetano at Trillanes, na nagpahayag ng kanilang intensyong tumakbo bilang Pangulo at Pangalawang Pangulo sa 2016 ay hindi nag-aksaya ng panahon upang iangat ang kanilang pangalan sa pamamagitan ng pagsira sa pangalan ni VP Jejomar Binay. Batay sa resulta ng mga kalilipas na survey, maaaring sabihin na nagtagumpay ang nasabing tatlong senador sa kanilang paninira kay VP Binay, sapagkat nabawasan o bumaba ang rating ng Pangalawang Pangulo. Sa kabila nito, mayroon ring pinatunayan ang kanilang paninira -- hindi tumaas o nag-improve ang kanilang ratings sa mga nagdaang survey ng SWS at Pulse Asia, sa katunayan silang kapwa nangunguna sa paninira kay VP Binay ay kapwa nakakuha ng pinakamababang pwesto o kulelat sa kandidato para Presidente at Bise-Presidente sa 2016. At ang nanatiling nangunguna pa rin sa latest survey ng presidentiables sa 2016 ay si VP Jejomar Binay. Mahigit isa at kalahating taon pa ang presidential election sa May 2016. Pagdating nito ay magsasawa na ang ating mga mamamayan sa pakikinig sa mga bintang laban kay VP Binay, sapagkat alam na nila na ang mga paninirang ito ay mula sa bibig ng mga kandidato sa 2016 at samakatuwid ay maliwanag na pamumulitika lamang. Pagsapit ng panahong iyon, ang mapag-uusapan na lamang ay ang mga istatistika, tulad mg ibinigay na award ng Ombudsman, na nagpapatunay na walang halong kurapsyon ang magnegosyo sa Makati at dahil rito, ito ang pinakamayamang lungsod sa buong Pilipinas.



</TEXT>
</DOC>
