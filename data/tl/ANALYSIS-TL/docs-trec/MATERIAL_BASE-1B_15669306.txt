<DOC>
<DOCNO> MATERIAL_BASE-1B_15669306 </DOCNO>
<TEXT>
BAWAL PERO NAGPAPATULOY: JUETENG, SUHOL, PAGPAPAPUTOK

MATAPOS ang maingay na pagsalubong sa Bagong Taon ng 2014, Year of the Wooden Horse sa Chinese Zodiac, nagpaalam na nga ang Taong 2013. Kasabay nito ang pagkakitil ng maraming buhay at pagkasugat ng marami dahil sa paputok sa Bagong Taon.
Sinasabi ng Kagawaran ng Kalusugan na sa Enero 2014, 809 na ang naging biktimang namatay. Kabilang dito ang isang 3-buwang gulang na sanggol na si Von Alexander Llagas ng Caoayan; at si Rhanz Corpuz, ng Ilocos Sur matapos tamaan ng ligaw na punglo sanhi ng pagpapaputok ng baril ng ‘di pa nakikilalang salarin.
Isang 2-taong gulang na bata naman na si Diane Vocal, edad 2, ng Caniogan, Pasig at si Carmen Samson, 50, ng Rosario, Batangas ang swerteng nakaligtas sa tama ng mga punglo.
Dahil sa mga ito, at gaya ng inaasahan, muli na namang nabuhay ang mga panukala sa total ban sa mga paputok. Ito umano ang mabisang paraan sa pagpigil sa mataas pa ring bilang ng mga namamatay at nasusugatan sa paputok.
Gaya rin ng dati, mahigpit ang nagiging pagtutol ng mga tagagawa at tagabenta ng mga paputok. Papatayin daw ng ban ang industriya. Itinanggi rin ng asosasyon ng mga magpapaputok ang diumano’y mababang kalidad ng kanilang mga itinitinda. Silang mga lisensyadong gumagawa ng mga paputok at pyrotechniques ay may quality control umano sa kanilang mga produkto. At kung may namamatay man o nasusugatan, dapat ang mga biktima ang sisihin dahil hindi sila umano nagkulang sa mga paalala at kampanya hinggil sa tamang pagpapaputok.
Kung ating lilimiin, dapat na talagang pag-isipan ang mga hakbanging dapat isulong upang hindi na magkaroon ng ganoon karaming buhay na nasasayang o nasusugatan sa paputok.
Tanggapin na natin, hindi aaminin ng mga gumagawa at nagbebenta ng paputok ang pananagutan sa mga nagiging biktima ng kanilang produkto. Ang kanilang katwiran: hindi sila nagkulang ng paalala o kampanya higgil sa wastong pagpapaputok. Subalit kung tutuusin, alam nila na sa sandaling umalis na sa kanilang mga tindahan ang mga mamimili ng paputok, “bahala na sila sa buhay nila.” Kung ganun, wala sa gumagawa at nagtitinda ang konsiderasyon kung ipagbabawal o hindi o ikakampanya na ang hindi paggamit ng paputok.
Pangunahin ang mas malakas na kampanya laban sa pagpapaputok gaya ng pagsusulong ng pagpapalit ng mindset nating mga Filipino sa katwiran kung bakit tayo nagpapaputok.
Halimbawa, hindi totoong nakapagtataboy ng kamalasan ang paputok, naghahatid pa ito ng kamalasan. Kamalasan ding maituturing ang aksidenteng masugatan ng pyrotechnique habang nagmimiron lang sa fireworks display gaya ng sinapit ng ilang kataong nanood sa Mall of Asia. At ang pinakamasakit, ang kamalasang hatid ng tama ng punglo mula sa mga walang pakundangang nagpapaputok ng baril kahit bawal.
Sa praktikal na kaisipan, maraming benepisyo ang paggamit ng alternatibong pamamaraan ng pag-iingay na sumisimbolo sa masayang pagsalubong sa Bagong Taon.
Una, malaking tipid sa pera at mas ligtas ang paggamit ng torotot. O malakas na musika na may masayang tugtugin.
Ikalawa, bawas sa polusyon sa hangin na malalanghap ng ating mga anak ang ‘di pagpapaputok.
Ikatlo, sa pagsapit ng umaga, walang wawalising kalat na basura mula sa mga paputok o mga lalagyan ng pailaw.
Lahat ng ito ay aking naranasan nang aking subukin na ‘di magpaputok sa paghihiwalay ng taon. At aking natuklasang walang nabawas sa aking pagkatao; o nabawas sa pagdama sa biyaya ng Diyos –kahit wala akong sinindihang isa mang pailaw, o sawa, o fountain, gaya ng akin nang nakagisnan hanggang 2012-2013. Pagkakasama-sama namin sa pamilya ang nagpapasaya, hindi ang paputok.
Kung magkaganoon, dapat magmula mismo sa may katawan ang kagustuhang umiwas sa pagpapaputok at hindi ang tuwirang pagbabawal– partial man o total ban. Dapat maging pangmaramihang kaisipan ang pag-iwas sa pagpapaputok at sa kamalasang hatid nito sa mga biktima.
Tanging mabisang kampanya lamang laban sa pagpapaputok ang magiging susi. Ang firecrackers ban ay isang konkretong hakbangin upang masawata ang problema.
Subalit batid nating mga Filipino na mahirap kalabanin ang isang tradisyon o kaisipan. Gaya ng jueteng na bahagi na raw ng kulturang Pinoy; o ng pagtanggap ng suhol tuwing eleksyon na may aspetong ekonomikal sa botanteng Filipino; o ang ideya ng pagpapaputok tuwing paghihiwalay ng taon ay may elementong kultural, kaugalian, o kaisipang Pinoy.
Kung magkaganoon, hindi ito madadaig ng regulasyon o pagbabawal lang. Ang tanging lulupig sa isang kaisipan ay isang mas matalinong kaisipan.
Ang pag-educate sa tao — botante man, o mananaya sa jueteng o nagpapaputok—upang maliwanagan sila, ang susi upang sila na mismo ang magsimula ng pagbabago at matalinong kaugalian.



</TEXT>
</DOC>
