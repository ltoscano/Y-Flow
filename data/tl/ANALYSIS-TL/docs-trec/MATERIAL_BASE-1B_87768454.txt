<DOC>
<DOCNO> MATERIAL_BASE-1B_87768454 </DOCNO>
<TEXT>
MATUTONG GUMAWA NG LISTAHAN

NITONG 2013, kawalang pinansiyal na suporta ang pinakamarami pa ring kaso na kinaharap ng Bantay OCW. Halos araw-araw, hindi kami nawawalan ng mga hinaing mula sa mga asawang babae ng ating OFWs. Maaaring nabawasan ang suporta, o ‘di kaya’y pumapalya, magpadala-dili o tuluyang hindi na talaga nagpapadala si mister.
Maraming dahilan ang mga OFW. Ngunit kadalasan ang pagkakaroon nila ng kinakasama sa abroad. At sa bandang huli, magkakaroon na ng sariling pamilya roon. Kaya iyan ang dahilan kung bakit nababawasan ang mga padala sa orihinal na pamilya, at tuluyan nang ihihinto iyon.
Mabuti na lang kung may hanapbuhay naman si misis sa Pilipinas. Ang kaso nga, asang-asa lang ang marami sa mga ito at halos manlimos na lang sa mga asawang OFW, mapadalhan lamang sila. Ang ilan pa nga, nagdadayalog na lang na okay lang sa kanila na mambabae si mister, o kahit pa nga may ibang pamilya na ito sa abroad, basta’t huwag lang ihihinto ang pinansiyal na suporta sa kanila.
Minsan may misis ng OFW ang nagtungo sa Bantay OCW upang ireklamo si mister na tiyempo namang nagbabakasyon noon.
Alam na niyang may kinakasama ang asawa sa Qatar kaya ang pakiusap na lang niya ay gawing regular ni mister ang suporta sa pamilya.
May tatlong anak sila at pawang mga
nagsisipag-eskuwela, may bahay pang hinuhulugan at walang trabaho si misis.
Nang nalaman ni mister na nagsumbong sa Bantay OCW ang asawa, mas ginusto niyang sa amin magharap-harap at tapusin ang problema bago siya bumalik ng Qatar. Pinaglaanan namin ng sapat na panahon ang pagtatagpo ng mag-asawa sa studio ng Inquirer Radio sa Makati City.
Palibhasa’y suporta ang isyu, hiningan namin si misis ng listahan ng mga gastusin sa bahay. Paulit-ulit naming hinihingi kay misis ang listahan niya, ngunit parang hindi niya kami naririnig, wala lang siyang kibo.
Nang hanapin ko muli ang listahan, sinabi niyang wala siyang listahan kaya wala siyang maipakita. Sinimulan namin siyang turuan ng paggawa ng listahan para sa buwanang budget ng kanilang pamilya.
Nang matapos na namin iyon, saka namin ginawa ang nararapat at makatarungang pagsasaayos ng budget na dapat ipadala ni mister sa kanyang misis buwan-buwan.
Parehong paborable sa kanilang dalawa ang pormulang ginamit namin. Happy ang OFW nang maglaan kami ng automatic savings na 20% para sa kanya, at tamang kinuwenta naman namin ang buwanang gastusin ng pamilya.
Matapos ang pirmahan nila sa naturang kasunduan, masayang nagpasalamat ang magkabilang panig dahil hindi na nga naman sila nagsampa pa ng kaso sa korte na totoo namang gugugol ng kanilang maraming oras at gastos pa.
Kasabay nito, hinimok naman namin si misis na maghanapbuhay at tumulong din sa asawang OFW na magdaragdag ng kabuhayan para sa lumalaki nilang pamilya.
At ang pinakamatindi, matuto sanang gumawa ng buwanang listahan ang mga misis upang may basehan kayo ng inyong hinihinging suporta sa inyong mga mister.
Kung may listahan, hindi naman magiging mahirap para sa OFWs na magbigay ng buwanang suporta dahil iyon nga naman ang kanilang pangunahing dahilan sa pag-a-abroad: ang mabigyan ng mabuting kinabukasan ang kanilang pamilya.
O paano, mga misis, simulan na ninyong maglista at magiging maalwan ang inyong buhay, dahil bahagi ng pang araw-araw nating mga gawain ang paggastos at tamang pagbabadyet.
Tiyak na maiiwasan ninyo ang mga hindi pagkakaunawaan.



</TEXT>
</DOC>
