<DOC>
<DOCNO> MATERIAL_BASE-1B_19753747 </DOCNO>
<TEXT>
EBIDENSYA SA ORDER TO KILL! By Aries Cano December 18, 2016
Nakahandang mag-resign agad-agad si Pangulong Rodrigo Duterte kung mayroon umanong miyembro ng Philippine National Police (PNP) o tropa ng Armed Forces of the Philippines (AFP) ang makapagsasabi na may direktiba siyang todasin ang mga sumusukong kriminal.
Ang binitawang hamon ng Pangulo patungkol sa pagbibitiw nito sa puwesto ay kaakibat ng ipinahayag ni Vice President Leni Robredo na nakababahala umano ang mga pahayag ng Pangulo tungkol sa pagpatay, sapagkat tila isinusulong nito ang kultura ng kawalang hustisya.
“You can ask. There are about how many thousands ang military natin 200 plus, ang pulis mga 300. Magtanong ka ng isa kung may inutos ba akong barilin mo ‘yang tao ng nakaluhod, nakatali sa likod,” wika ng Pangulo. “Magtanong ka isa. Kung may magsabi sa’yo na ‘yan ang sinabi ni Duterte, mag-resign ako, mag-resign ako bukas. Ihanap mo ‘yung sundalo o pulis na magsabi na, sa sinasabi ni Robredo,” pagdiriin pa nito.
Nilinaw ng Pangulo na hindi siya basta-basta pumapatay ng walang kapararakan.
Inihayag niya ito kasunod ng nauna nitong pahayag na may napatay siya noong siya ay Mayor pa ng Davao City na kinondena na naman ng White House.
Depensa ni Pangulong Duterte nang magsalita kahapon ng madaling-araw sa Davao City International Airport nang dumating mula sa apat na araw na state visit sa Cambodia at Singapore na isang insidente ng kanyang pamamaril ang nangyaring kidnapping noong 1988 na nauwi sa shootout.
“So, I might have hit them all or none at all. But the fact is I was there and I fired at them. It was a pure case of kidnapping. It happened during my first term in 1988,” paliwanag ni Duterte.
Binigyang-diin ng Pangulo na siya ay alkalde at hindi papayagang maapi ang mga sibilyan kaya hindi siya nagdadalawang-isip makipagbarilan.
Iginiit pa ng Pangulo na namaril siya para protektahan ang mga mamamayan at hindi siya isang diktador na pumapatay ng kalaban sa pulitika para lang manatili sa puwesto.
“So, at least I killed to protect people. I am not here a dictator killing my political opponents to stay in power,” ayon pa kay Pangulong Duterte.



</TEXT>
</DOC>
