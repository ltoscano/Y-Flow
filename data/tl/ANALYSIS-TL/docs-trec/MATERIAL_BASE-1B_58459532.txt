<DOC>
<DOCNO> MATERIAL_BASE-1B_58459532 </DOCNO>
<TEXT>
Hebreo Series 29: Abraham, kahanga-hangang pananampalataya
By Zayith Hebron November 8, 2016 “Sa pananampalataya si Abraham, nang tawagin, ay sumunod upang pumunta sa isang lugar na kanyang tatanggapin bilang pamana; at siya’y pumunta na hindi nalalaman ang kanyang pupuntahan. Sa pananampalataya siya’y dumayo sa lupang pangako na tulad ng sa ibang lupain, at nanirahan sa mga tolda na kasama sina Isaac at Jacob, na kapwa mga tagapagmana ng gayunding pangako.
“Sapagkat siya’y umaasa sa lunsod na may mga kinasasaligan, na ang nagplano at nagtayo ay ang Diyos.” (Hebreo 11:8-10)
Matapang si Abraham, malakas ang loob. Hindi niya pinagdudahan ang mga pangako ng kanyang Diyos. At kung minsan ay nagpakita siya ng kahinaan at takot, hindi pa rin nawala ang pananalig niya na ang Diyos ay tapat at hindi siya pababayaan kailanman.

Paano nga niya pagdududahan si Yahweh? Hindi ba’t nagdalantao ang kanyang asawang si Sarah sa edad na 99? Sa normal na sitwasyon ay hindi na maaaring manganak si Sarah dahil sa sobrang katandaan. Subalit pinili sila ng Diyos upang pagmulan ng lahing Israel, at sa pamamagitan ng kanyang anak na si Isaac matutupad ang mga pangako.
“Gagawin kitang isang malaking bansa, ikaw ay aking pagpapalain, gagawin kong dakila ang iyong pangalan, at ikaw ay magiging isang pagpapala. Pagpapalain ko ang magbibigay ng pagpapala sa iyo, at susumpain ko ang susumpa sa iyo; at sa pamamagitan mo ang lahat ng angkan sa lupa ay pagpapalain.” (Genesis 12:2-3)
Mula sa lahi ni Abraham, sa lahing Israel, nagmula ang Mesias na namatay sa krus para sa ikaliligtas ng buong sangkatauhan. Ang Mesias na iyon ay ang Panginoong Jesus; Anak ng Diyos na nagkatawang-tao, ipinagbuntis ni Maria, ipinanganak sa isang sabsaban sa Betlehem at lumaki sa bayan ng Nazareth.
Anong malay ba ni Abraham na magiging gayon kalaki ng papel niya sa plano ng kaligtasan na inilatag ng Diyos para sa buong mundo? Sa sobrang pag-ibig ni Yahweh-Adonai sa tao, hindi Niya hinayaang manatiling lubog sa kasalanan ang lahi nina Adan at Eba. Ang pananatili sa gayong kalagayan ay mangangahulugang pananatili sa ilalim ng sumpa ng kamatayan magpakailanman; walang-hanggang kamatayan sa impiyerno; walang hanggang pagkawalay sa tunay na Diyos.
Kinailangang magpadala ng Diyos ng Tagapagligtas; si Jesus nga ang gumanap ng papel na iyon. At ang lahat ng mga bagay na iyan ay nasa puso’t isipan na ng Maykapal nang utusan Niya si Abraham na “umalis…sa iyong lupain, sa iyong mga kamag-anak, sa bahay ng iyong ama, at pumunta ka sa lupaing ituturo ko sa iyo.” (Genesis 12:1)
Ikaw ba, friend, ano sa palagay mo? Susunod ka rin ba sa Diyos kaagad kung ikaw ang nasa kalagayan ni Abraham? Pinag-eempake ka ng gamit at pinabibiyahe patungo sa isang lugar na hindi mo alam? Sa natural na pag-iisip, mahirap iyon, ‘di ba?
May isa pang kahanga-hangang patunay ng pananampalataya si Abraham. Nang iutos sa kanya ng Diyos na patayin niya ang minamahal na anak na si Isaac at ialay doon sa Bundok ng Moriah. Ang child sacrifice o human sacrifice ay ginagawa noon ng mga tao sa Canaan. Wala pa ang pahayag ng batas ng Diyos sa pamamagitan ni Moises kaya marahil ay inisip ni Abraham na seryosong kahilingan talaga ng Diyos sa kanya ang pagpatay sa kanyang anak. Pero paano ang pangako? Sinabi ng Diyos na sa pamamagitan ni Isaac dadami ang kanyang binhi!

Ito ang dahilan na binabanggit ng manunulat ng Hebreo na tumakbo sa isipan ni Abraham noong mga panahong iyon: “Itinuring niya na maging mula sa mga patay ay maaaring buhayin ng Diyos ang isang tao…” (Hebreo 11:19)
Kahanga-hangang pananampalataya. Ang gantimpala: Isang anghel ang ipinadala ng Diyos upang pigilin si Abraham sa gagawing paghahandog.
Namatay si Abraham nang hindi nakikita ang buong katuparan ng mga pangako ng Diyos sa kanya. At ito’y dahil itinuring niya ang sarili bilang ‘dayuhan at manlalakbay sa ibabaw ng lupa’ lamang. Ang kanyang tunay na tahanan ay ang presensiya ng Diyos.
Kaibigan, eye-opener iyan para sa atin; isang mahalagang paalala. Kung ibinibigay ng manunulat ng Hebreo sina Abraham, Abel, Enoc at Noe bilang mga matitibay sa pananampalatayang dapat nilang pamarisan, gayon din ang mensahe ng Diyos para sa atin ngayon.
Si Abraham ay hindi nakakapit sa kanyang mga materyal na ari-arian, sa kanyang bayan, sa kanyang sariling pamilya. Tanging ang Diyos lamang ang kanyang kinapitan at nagtagumpay siya sa kanyang lakbayin dito sa lupa.
Kumustahin natin ating mga sarili: Gayon din bang pananampalataya ang kinauuhawan nating mapasaatin? Gaano natin kamahal ang Panginoong Jesus?

Katumbas ba ng lahat-lahat sa atin?
Matitinding mga tanong; tanging ang Banal na Espiritu ang makagagalaw sa ating mga buhay upang ibigay sa atin ang pananampalatayang busilak sa paningin ng Diyos. Lumapit tayo kay Jesus upang maligtas, at makilala nang tunay ang Diyos. Shalom and God bless!



</TEXT>
</DOC>
