<DOC>
<DOCNO> MATERIAL_BASE-1B_19490695 </DOCNO>
<TEXT>

BANTAY SALAKAY

MAHIRAP na talaga ngayong magtiwala sa kapwa. Maging ang mga taong nakakasama mo ng mahabang panahon at halos ibigay mo na ang sarili mong pangkain para hindi sila magutom ay magagawa ka pa ring traydorin.
Marami na tayong naranasang ganyan na kung saan kayang-kaya kang ipagkanulo ng sarili mong kaibigan dahil lamang sa kakaunting halaga ng salapi. Sa hirap nga naman ng buhay sa Pinas ay napakarami na sa atin ang nakalilimutan ang kahalagahan ng dangal kapag pera na ang pinag-uusapan.
Ang hindi alam ng mga ito ay panandalian lamang ang mga ganitong uri ng diskarte. Hindi maglalaon ay mabubuking din ang iyong style at tiyak na mawawalan na rin ng tiwala sa iyo ang mga taong maaaring makatulong sa iyo.
Ganyan na ganyan ang nangyari sa Art Gallery Philippines na nabiktima ng sarili nitong supervisor. Mukhang nasilaw sa kakaunting salapi ang supervisor ng AGP na si Rita Orr at ngayon ay kailangan niya itong panagutan sa batas.
Kamakailan kasi ay pormal na siyang sinampahan ng kasong qualified theft ng Makati City Prosecutors’ Office.
Ito ay batay na rin sa reklamo ng AGP na diumano’y itinakbo nito ang P250,000 na kabayaran para sa dalawang piraso ng likhang sining.
Ayon sa reklamo ng AGP, si Orr na siyang tumatayong supervisor ng art gallery ay nakapagbenta ng dalawang likhang sining na nagkakahalaga ng P250,000 sa dalawang regular na kliyente nito noong SSeptember 16,2013 subalit sa halip na ibalik sa kaha ay ibinulsa umano nito ang naturang halaga.
Pagkatapos ng pangyayari ay bigla na lamang umanong nag-AWOL (Absent Without Leave) itong si Orr at binalewala nito ang pakiusap ng AGP management na ibalik nito ang kanyang itinakbong salapi.
Sa resolusyon ng Makati City Prosecutors’ Office sa pangunguna ni Makati City Chief Prosecutor Jorge G. Catalan, Jr., malinaw umano na nagkaroon ng “grave abuse of discretion” sa panig ni Orr kaya’t makatwiran lamang na sampahan ito ng kasong qualified theft.
Hanggang sa kasulukuyan ay pinaghahanap pa rin ng pulisya si Orr na nagtago matapos nitong isagawa ang krimen.



</TEXT>
</DOC>
