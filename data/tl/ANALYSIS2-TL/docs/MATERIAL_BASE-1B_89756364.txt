Petron sinamantala ng RC Cola-Army
By Elech Dawa July 14, 2016
Walang kalawang na pinakita ang RC Cola-Army, suwabe ang inilaro para ambusin sa straight sets ang Petron 25-22, 25-23, 25-11 sa Philippine Superliga All-Filipino Conference women’s volleyball sa FilOil Flying V Center sa San Juan.
Nakipagdikdikan ang Lady Troopers sa first two sets, bago sinamantala ang errors at malamyang reception ng Tri-Activ Spikers sa third tungo sa panalo.
Kinolekta ng RC Cola-Army ang pang-apat na sunod na panalo para makibuhol sa F2 Logistics sa liderato ng torneo na suportado ng KLab Cyscorpions, Asics, Mikasa, Mueller, Senoh, at official broadcaster TV5. Pagkatapos ng 3-0 start, natikman ng Petron ang unang talo. Inatake nina Jovelyn Gonzaga at Rachel Anne Daquis ang depensa ng reigning champions sa loob ng 75-minute battle.
Tumapos si Gonzaga ng 13 kills at pares ng blocks, may 10 si Daquis para sa Lady Troopers.
“We’re not good, we’re just lucky,” pakli ni RC Cola-Army coach Kungfu Reyes. “It just so happened that we were at the right place at the right time.”
Nagsumite ng nine points si Remy Palma para pangunahan ang Petron. Nadiyeta sa katiting na two points si opposite hitter Aiza Maizo-Pontillas.



