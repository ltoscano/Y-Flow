PARALYMPIC MEDAL HAHABULIN NG PINOYS By Ramil Cruz July 21, 2016
Si wheelchair racer Jerrold Pete Mangliwan ang nahirang na fourth member ng Team Philippines na kakasa sa 15th Paralympic Summer Games 2016 sa Sept. 7-18 sa Rio de Janeiro, Brazil.
Dumale ng T52 men’s 100-meter at 200-m races gold medals at 400m race silver sa 8th ASEAN Para Games 2015 noong Dec. 3-9 sa Singapore, pinagkalooban si Mangliwan ng bipartite slot sa nakaraang linggong pagsasara ng qualification period ng quadrennial meet para sa mga differently-abled athletes.
Sasamahan ng 36 years old na si Mangliwan sina 2000 Sydney Paralympics powerlifting bronze medalist Adeline Dumapong-Ancheta, 2012 London Paralympics table tennis campaigner Josephine Medina at 2015 Singapore APG double gold winner swimmer Ernie Gawilan sa lumiit na team. Sa London ay siyam ang dumayo at lumaro sa apat na sports. Humiling ang Philippine Paralympic Committee ng tatlong bipartite slots para sa athletics o track and field at isa para sa para triathlon, pero si Mangliwan lang ang inaprubahan ng bipartite commission on appeal.
“Masaya na rin kami dahil kahit isa nadagdagan ang mga atleta natin,” wika kahapon ni chef de mission Dennis Esta, exe-cutive director ng PPC.
Nasa fifth straight appearance na niya sa Paralympics si Dumapong-Ancheta, si Medina ay second stint tapos makarating ng Final Four sa huling paligsahan. Bagito pa lang sina Mangliwan at Gawilan.
Hangad ng apat na makaharbat ng medalya sa unang pagkakataon sa loob ng 16 na taon makaraang maka-bronze si Dumapang-Ancheta sa Sydney, Australia.
“Sixteen years na, hopefully this Paralympics in Rio ma-break na yung matagal na nating hinihintay na magkamedalya uli,” dugtong ni Esta, ayaw manghula pero palaban aniya at nakahanda naman ang apat na makapanorpresa sa mga karibal.
“Sabi ng mga athletes gagawin nila ang lahat hindi lang para sa karangalan ng bayan kundi para patunayan na hindi porke’t may kapansanan ay wala nang kakayahang mag-represent ng bansa sa sports. Sila mismo gustong-gustong magkaroon ng medal sa Paralympics,” wakas niya.



