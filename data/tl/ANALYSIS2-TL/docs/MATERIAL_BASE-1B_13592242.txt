HEALTH FRONTIERS: Jock itch
By George Nava-True II December 20, 2016 May bukol akong nakapa sa gilid ng kaliwang singit ko. Malapit ito sa binti. Ano kaya ito? May jock itch din ako. — Miguel ng Olongapo
Mahirap sabihin kung ano ‘yan.

Dapat magpatingin ka sa doktor habang maaga. Maaring namamagang kulani o lymph node lang o sintomas ng cancer. Doktor lamang ang makapagsasabi kung ano talaga ito. Ang mga kulani ay makikita sa iba’t ibang bahagi ng katawan tulad ng ulo, leeg, kilikili at singit. Namamaga at maaring sumakit ito kapag may problema sa katawan.
Kadalasan ang sanhi nito ay impeksiyon. Bumabalik ito sa dati kapag nawala na ang dahilan ng impeksiyon.
Kapag lumitaw ito ng walang dahilan, patuloy ang paglaki ng kulani at tumagal ng 2 o 4 na linggo, sabihin ito sa doktor. Dapat din maging alisto kung ito ay tumigas, hindi magalaw at may kasamang lagnat, pagpawis sa gabi o pagbaba ng timbang. Kung apektado ang kulani sa singit, maaring sintomas ito ng sakit sa balat, AIDS, sexually-transmitted diseases tulad ng syphilis o cancer.
Ang jock itch o tinea cruris ay fungal infection na lumilitaw sa balat ng singit, inner thighs at puwit.

Kadalasan galing ito sa fungus na siyang dahilan ng alipunga.
Mapula at makati ito at pabilog ang hugis. Tumutubo ito sa mga mainit at mamasa-masang bahagi ng katawan, sa mga pawisin at matatabang tao. Ang pangkaraniwang biktima ay mga lalaki na gumagamit ng masikip na underwear.
Hindi delikado ang jock itch pero pangit tingnan at nakakahawa pa. Kumakalat ang fungus sa kontaminadong tuwalya o damit at kayang tumawid mula sa paa hanggang sa singit. Gumamit ng over-the-counter antifungal ointment, lotion, powder o spray.
Hanapin ang produkto na may terbinafine, miconazole o clotrimazole. Hugasan at sabunan ang balat bago maglagay ng gamot at huwag tigilan ito kahit nawala na ang sakit.

Kung sakali hindi mawala pagkalipas ng 2 linggo, sabihin ito sa doktor.



