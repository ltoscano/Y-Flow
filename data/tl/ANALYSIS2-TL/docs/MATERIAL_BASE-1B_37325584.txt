Walang gana
By George Nava-True II August 30, 2016
Ako ay 25-anyos at napansin ko na parang may lumalabas na nana sa aking ari. Konti lang ito at hindi siya kulay dilaw. Lagi din akong na-iihi. Hindi naman masakit ang ari ko. Ano kaya ang sakit ko? Pwede ba akong uminom ng antibiotic? Nasa ibang bansa ako ngayon at isang buwan pa ako dito. May kinalaman kaya ang mainit na panahon sa karamdaman ko? — Daryl O. ng Saudi.
Malamang meron kang urinary tract infection o sexually transmitted infection. Ang lumalabas sa ari sa ganitong sakit ay maaring malinaw, malabo dahil may nana, o mapula dahil may dugo. Bukod dito, maaring makaranas ng mga sumusunod na sintomas: parang nasusunog ang ari kapag umiihi (burning sensation), madalas umihi o maraming ihi kapag gabi (nocturia), mga pantal sa paligid ng ari na masakit o makati, at namamagang kulani sa ari.
Para maiwasan ang komplikasyon, patingnan ito agad sa doktor.

Huwag pabayaan ang sakit mo at iwasan uminom ng anumang gamot kung hindi ito binigay ng doktor. Pwedeng lumala ang sakit kapag mali ang gamot mo.
Ano ang dapat gawin kasi laging walang ganang kumain ang anak ko? Lagi akong nagbabasa ng column mo. — Mom ng Bulacan.
Madalas na problema ito sa mga bata na may edad na 1 hanggang 6. Pabago-bago ang gana nila depende sa kanilang edad at kilos.

Kung mabagal lumaki ang bata, mas konti ang pagkain na kailangan niya. Huwag mag-alala dahil karamihan sa kanila ay bumabawi sa susunod na kainan.
Kung patuloy na walang ganang kumain ang bata at bumababa ang kanyang timbang, dalhin sa pediatrician para malaman kung may sakit siya. Maaring dala ito ng sore throat, stomach flu, diarrhea, sakit ng ulo o lagnat. Kapag gumaling ang bata, babalik na ang gana nito.

May kinalamang din ang stress at depression dito. Kapag may namatay sa pamilya o namatay ang alaga, natural lang na walang ganang kumain ang bata. Ito rin ang epekto ng bullying, pagdating ng bagong sanggol, o problema sa paaralan.
Epekto rin ito ng antibiotics, anemia, bulate o matigas na dumi.

Para makasiguro, dalhin siya sa doktor sa lalong madaling panahon para ma-examine ng husto.



