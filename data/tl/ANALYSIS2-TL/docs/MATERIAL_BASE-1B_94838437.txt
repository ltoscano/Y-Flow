
52 na mag-aaral nabiyayaan ng libreng salamin sa mata

SSeptember 22, 2016 Cherry Joy D. Garma

LUNGSOD NG LAOAG, Setyembre 22 (PIA) – Sa layuning mabigyan ng mas malinaw na paningin ang mga bata, ang Optometric Association of Laoag City ay nagkaloob ng libreng salamin at eye check-up sa 52 na mag-aaral mula sa mga pampublikong paaralan dito.

Ang programang tinawag ng pribadong group na “Sight For A Child” ay kusang isinagawa ng mga miyembro nito mula sa sarili nilang pondo.

“Napili namin ang mga bata na bigyan ng ganitong serbisyo sapagkat sa ganitong mga edad ay maaari pang maiwasto ang kanilang mga sakit sa mata,” saad ni Dr.

Victorina Vallente, presidente ng samahan.

Ang mga mag-aaral na natulungan ng samahan ay mula sa limang pampublikong paaralan. Ito ay ang mababang paaralan ng A.P. Santos, Roque Ablan Sr., Central School, Gabaldon, at Shamrock sa Lungsod ng Laoag.

“Minabuti naming sa public schools kami kumuha ng mga benepisyaro dahil alam naman natin na karamihan sa kanila kahit may nararamdamang panlalabo ng mata ay walang pera para magpakonsulta,” ani Vallente.

Bawat salamin ay nagkakahalaga ng P800 hanggang P1,200 kung ito ay bibilhin sa pribadong eye clinic.

Ayon pa sa doktor, kadalasan na nagiging sanhi ng paglabo ng mata ay ang madalas na paggamit ng mga electronic gadget gaya ng cellphones, iPad, computers, telebisyon, at marami pang iba.

Karamihan sa mga nabigyan nila ng libreng salamin ay ang mga batang may paglabo ng mata sanhi ng ‘combined astigmatism’ na nakukuha sa radiation mula sa nasabing gadgets.

Sa inisyal na pagsasagawa ng proyekto ay nagtalaga sila ng 100 na pasyente at plano pa ng samahan na ipagpatuloy ang nasabing proyekto hanggang taong 2020 bilang pagdiriwang na din sa ‘Sight Saving Month’ tuwing Agosto. (JNPD/CJDG, PIA1-Ilocos Norte)



