Polusyon sa hangin: Masama sa kalusugan

DOC WILLIE Ni Dr. Willie T. Ong

HINDI alam ng publiko na maraming sakit ang idinudulot ng polusyon sa hangin (air pollution). Sa panandaliang paglanghap nang maruming hangin, puwedeng kumati ang iyong lalamunan, at magbara ang iyong ilong. Maya-maya, mamumula na rin ang iyong mga mata.
Sa katagalan, ay posibleng dapuan ng mga sakit tulad ng pulmonya, bronchitis, asthma, istrok at atake sa puso. Ang mga dumi sa hangin ay tinatawag na sulphur oxides at nitrogen oxides na nagdudulot ng pamamaga ng mga ugat.
Ipatupad ang Clean Air Act:
Sa katunayan, ang Metro Manila at Cebu ay kabilang sa mga siyudad (sa buong mundo) na may malalang air pollution. Sa 1,082 siyudad sa buong mundo, nasa numero 214 ang Maynila na may pinakamasamang kalidad ng hangin.
Ayon sa isang pagsusuri sa UP-College of Public Health, 32% ng mga jeepney drivers ay may emphysema o may sira na ang baga. Sa mga aircon bus driver, 16% ang may emphysema at 14% naman sa mga taong nag-co-commute. Ang ibig sabihin nito ay wala sa atin ang ligtas kahit nakasakay tayo sa air-conditioned na sasakyan. Papasok pa rin ang mga dumi ng hangin sa loob ng sasakyan.
At hindi lang iyan, ayon pa kay Dr. Gerard Hoek ng Netherlands, ang mga taong nakatira sa tabi ng mala-king kalsada (tulad ng EDSA) ay mas maikli ang buhay kumpara sa mga taong malayo sa malaking kalsada.

Paano iiwas sa polusyon:
Ang solusyon sa air pollution ay ang paghuli sa mga sasakyan na nagbubuga ng maiitim na usok. Iyan sana ang pangunahing layunin ng ating gobyerno. Ngunit para sa ordinaryong tao, heto muna ang ating magagawa.
1\. Maglagay ng screen sa mga pintuan at bintana ng bahay. Makababawas ito sa polusyon at sa pagpasok din ng lamok.
2\. Isara ang karamihan ng pintuan at bintana.
3\. Magtanin ng bamboo trees at halaman. Mas maraming oxygen ang binibigay ng bamboo tree kumpara sa ibang puno.
4\. Ihinto ang paninigarilyo.
5\. Huwag magsiga o mag-ihaw sa tabi ng bahay. Baka hikain ang iyong kapitbahay.
6\. Kumain na lang sa loob ng mall, at huwag sa labas kung saan may dumadaan na mga sasakyan.
7\. Sa mga nagmo-motorsiklo, nagko-commute at traffic enforcers, puwedeng magsuot ng face mask para mabawasan ang dumi na papasok sa baga.
8\. Mahalagang paalala: Sa mga drivers, isara ang makina ng kotse kapag nasa parking lot o garahe. Huwag magpa-aircon sa loob ng kotse at baka malason kayo ng carbon monoxide mula sa tambutso ng sinasakyan.
9\. Magbakasyon sa lugar na mahangin. Paminsan-minsan, pumunta sa tabing dagat o lugar na maraming puno.
10\. Kung puwede, umiwas tumira sa tabi ng highway.



