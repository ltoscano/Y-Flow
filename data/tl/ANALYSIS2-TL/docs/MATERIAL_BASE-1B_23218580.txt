Apat sa OrMin patay sa rabies, ayon sa DOH Mimaropa

January 02, 2016 Lyndon Plantilla

LUNGSOD QUEZON, Enero 2 (PIA) --- Nagbabala ang Department of Health â€“ Mimaropa sa mga kababayan sa Oriental Mindoro hinggil sa pagdampot at pagdadala ng mga tinaguriang 'askal' o asong kalye sa bahay dahil maraming namamatay dahil sa kagat ng asong may rabies. Batay sa Anti-Rabies Act of 2007, ang rabies ay isang uri ng lyssa virus na naililipat sa tao sa pamamagitan ng kagat ng naimpeksyon na hayop tulad ng aso. Ang kagat ang karaniwang paraan ng paglipat ng rabies sa tao: pwede rin sa pamamagitan ng kontaminasyon ng laway ng isang asong may impeksyon sa punit na balat.

Paninigas ng laman o masel at matinding takot sa tubig at hangin ang mga sintomas ng isang taong nakagat ng asong may rabies. Sa ulat ng DOH-Mimaropa Regional Epidemiology and Surveillance Unit (RESU), ang kauna-unahang kaso ng rabies ay mula sa Bansud, isang 35 taong gulang na lalaki na ipinasok sa ospital at namatay noong ika-16 ng Nobyembre. Ikalawang kaso ay taga-Gloria, isang 58 taong gulang na lalaki: tulad ng unang kaso naospital at namatay din noong ika-24 ng Nobyembre. Ang ikatlong kaso ay isang babae na taga-Pinamalayan na tulad ng mga naunang kaso ay naospital at namatay noong ika-26 ng Nobyembre. Naiba lang ang ika-apat na kaso na isang lalaking taga-Socorro, ipinasok sa Oriental Mindoro Provincial Hospital noong ika-21 ng Disyembre pero namatay kinabukasan. (LP/LBR/PIA4B/QC)



