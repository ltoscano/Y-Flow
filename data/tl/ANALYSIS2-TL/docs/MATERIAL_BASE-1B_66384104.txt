Magang ugat By George Nava-True II December 8, 2016 Pakitalakay ang Kawasaki disease at ang gamot nito. â€” Name withheld.
Sa Kawasaki disease, namamaga ang mga malalaking ugat ng katawan kabilang ang coronary arteries na nagdadala ng dugo sa heart muscle. Ang isang pangalan nito ay mucocutaneous lymph node syndrome kasi apektado ang lymph nodes, balat at mucous membranes sa loob ng bibig, ilong at lalamunan.
Hindi alam ang dahilan nito pero hindi ito nakakahawa. Karamihan sa mga biktima ay mga batang lalaki na wala pang 5-anyos at pangkaraniwan ito sa mga Hapon at Koreano.
Tatlo ang anyo nito. Sa unang anyo, may mataas na lagnat na tumatagal ng higit sa limang araw, mapula ang mata, may pantal sa katawan at sa genital area, mapula at tuyo ang labi at mapula at namamaga ang dila. Namamaga at namumula rin ang palad at talampakan at irritable ang pasyente.
Sa ikalawang anyo, namamalat ang kamay at paa, lalo na ang dulo ng daliri ng kamay at paa, masakit ang kasukasuan, may diarrhea, pagsusuka at masakit ang tiyan. Sa ikatlong anyo, nawawala ang sintomas pwera lang kung may komplikasyon.
Sa ilang bata, ang Kawasaki disease ay nagdudulot ng sakit ng puso na maaring ikamatay ng pasyente.
Pwedeng mamaga ang blood vessels (vasculitis) o heart muscle (myocarditis) o magkaroon ng heart valve problems (mitral regurgitation) o abnormal heart rhythm (dysrhythmia). Lahat ng ito ay nakakasira ng puso.
Para maiwasan ito, kailangan gamutin ng maaga ang Kawasaki disease habang may lagnat pa ang bata.

Maaaring bigyan siya ng gamma globulin at aspirin para mabawasan ang pamamaga, lagnat at sakit.
Kapag hindi ginamot, tatagal ang sakit ng 12 araw o higit pa kapag may komplikasyon. Sa unang pagbigay ng gamma globulin, mabilis gumaling ang bata.



