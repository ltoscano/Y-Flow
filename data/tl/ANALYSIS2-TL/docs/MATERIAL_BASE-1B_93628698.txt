HEALTH FRONTIERS: Anemic Ano ang gamot sa anemia? May oras kasi na nahihilo ako. Epekto ba ito ng anemia? Maaaring sintomas ng anemia iyan. Malalaman ito sa pamamagitan ng CBC o complete blood count. Pagsusuri ito ng red blood cells sa dugo. Mababa ito kapag anemic ang isang tao. Ang gamot na ibibigay ng doktor ay depende sa sanhi ng sakit mo. Dito sa Pilipinas, iron-deficiency anemia ang pangkaraniwang sakit na galing sa kakulangang ng iron sa katawan. Pero ang anemia ay puwede ring manggaling sa vitamin deficiency o mga sakit tulad ng cancer, rheumatoid arthritis o problema sa kidney.
Ang pagkahilo ay maaaring sintomas rin ng problema sa tainga, sakit sa puso, migraine o epekto ng gamot sa high blood pressure. Pumunta sa doktor para malaman kung talagang anemic ka at kung ano ang dahilan nito.
Ang bato na nakuha sa akin ay gawa sa calcium. Ano ang puwedeng kainin?
Calcium oxalate ang kadalasang uri ng bato na bumubuo sa kidney. Puwedeng manggaling ito sa sobrang Vitamin D o metabolic disorder.
Ituloy mo ang pagkain ng calcium-rich food dahil kailangan ito ng katawan puwera lang kung ipinagbawal ng doktor.
Ang dapat bawasan ay ang mga pagkaing mayaman sa oxalate tulad ng tsokolate, mani, okra, spinach, sweet potatoes, tsaa at soy products. Mag-ingat sa paggamit ng calcium supplements dahil maaaring magdulot ito ng bato. Kung kinakailangan uminom nito, take it with meals.



