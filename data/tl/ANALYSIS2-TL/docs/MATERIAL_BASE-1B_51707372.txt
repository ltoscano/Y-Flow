Salamat pepedal sa Bahrain By Elech Dawa January 2, 2017 Pangungunahan ni Marella Salamat ang Philippine team sa magaganap na Asian Cycling Championships sa Bahrain sa Pebrero 3 hanggang Marso 3.
Makakasama ni Salamat sina Avegail Rombaon, Batang Pinoy standouts Irish Wong, Tomas Mojares at Aidanjames Mendoza na ayon kay National coach Cesar Lobramonte ay naipasa na ang kanilang mga pangalan sa organizers ng Bahrain Cycling Association.
Babanat sina Salamat at Rombaon sa 37th Asia Road Race Elite Cycling Championships habang sina Wong, Mojares at James ay nakatokang makipagkaskasan sa 24th Asia Road Junior Championships. Mag-uunahan ang mga siklista sa Individual time trial (ITT), Criterium at Road Massed start.
Palalakasin ng mga Filipino riders ang kanilang training pagkatapos ng bakasyon nila, mag-eensayo sila sa lugar ni Salamat sa Bugallon, Pangasinan.
Nagwagi ang Pilipinas sa huling Asian Road Championship sa 2011 sa katauhan ni Rustom Lim na sinungkit ang bronze sa Road Junior Massed start.
Lahat ng limang riders na kasali sa ACC ay mga miyembro ng Corratec Pilipinas Cycling Club.



