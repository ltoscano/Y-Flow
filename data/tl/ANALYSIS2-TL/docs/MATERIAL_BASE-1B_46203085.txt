MABUTI AT MAAYOS

SA kasaysayan ng basketball sa Pilipinas, marami ang kumikilala kay Caloy Loyzaga bilang isa sa pinakamagaling at pinagkakapitagan.
Ito’y dahil sumikat si Loyzaga bilang miyembro ng Philippine Basketball National Team kung saan pinangunahan niya ang pagkapanalo ng koponan ng Pilipinas na nagtanghal sa bansa noon bilang isa sa pinakamagaling sa larangan ng basketball.
Ang sunod-sunod na paghakot ng ginto sa Asian Games sa mga taong 1951, 1954, 1958 at 1962 at magkasunod na panalo rin sa FIBA Asian Championship noong 1960 at 1963 ang nagbigay ng hindi masukat na karangalan para sa mga Pinoy na tagahanga ng basketball mula pa noon.
Totoo na mainit ang mga laban ng professional basketball at sobrang laki ang suporta ng mga fan pero iba pa rin ang karangalan na dinadala ng national team na ang pride ng bansa ang nakataya.
Noon, ang Philippine National team ay may kakaibang mataas na estado sa mundo ng Sports.
Maging ang mga sikat na NBA player sa Amerika ay may kakaibang pananaw kapag naglalaro sila para sa kanilang bansa sa mga Olympic halimbawa.
Maski si Kobe Bryant ay minsang nagsabi na ang pagkakataong makapaglaro para sa kanyang bansa sa Olympics ay pinaghihirapan at hindi automatic slot para sa kanya kahit siya ay isang superstar.
Sa pagsusulat ko sa kolum na ito ay lumabas na ang balita na maglalaro na ulit para sa Gilas Pilipinas si Mark Pingris pagkatapos ng mga lumabas din na kwento na hindi na nga raw siya maglalaro para sa national team natin.
Mabuti naman at na-realize ni Pingris na iba pa rin ang dalang karangalan ng paglalaro para sa bandila ng Pilipinas.
At dapat suportado ito ng pamahalaan.
Marami ang nabahala sa naging unang desisyon ni Pingris bago siya nagbago ng isip, marami ang nag-isip siguro na may kinalaman ang mga pribadong koponan na nagmamay-ari ng kontrata ni Pingris bilang basketbolista tungkol sa paglalaro niya para sa national team ng Pilipinas.
Mabuti at naayos kung anoman ‘yun na ‘di pagkakaunawaan at maglalaro na ulit si Pingris para sa Philippine flag.



