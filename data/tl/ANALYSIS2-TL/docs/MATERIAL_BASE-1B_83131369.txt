HEALTH FRONTIERS: Alamin ang dahilan Ano ang dapat gawin kapag may low blood? Dapat malaman muna kung ano ang dahilan nito para gamutin ang sakit mo. Kadalasan ang low blood pressure o hypotension ay dala ng pagbubuntis, sakit sa puso, problema sa thyroid, low blood sugar (hypoglycemia) at diabetes. Pwede rin makuha ang low blood kung kulang ka sa tubig (dehydration) na maaring magdulot ng pagkapagod, pagkahilo at kahinaan. Ganito rin ang epekto ng lagnat, diarrhea, at sobrang exercise.
Kung may malaking sugat o external injury at nawalan ng maraming dugo, low blood din ang bagsak mo. Ang iba pang dahilan nito ay impeksiyon (septicemia) o severe allergic reaction (anaphylaxis). Nangyayari ito kapag allergic ka sa isang pagkain, gamot o insekto. Ang taong kulang sa vitamins B-12 at folate ay maari rin magka-low blood.
Ganito rin ang dulot ng ilang gamot tulad ng diuretics (water pills) na furosemide at hydrochlorothiazide; mga alpha blockers tulad ng prazosin at labetalol; beta blockers na atenolol, propranolol at timolol, mga gamot sa Parkinson’s disease na pramipexole o levodopa; mga antidepressants tulad ng doxepin, imipramine, protriptyline at trimipramine; at mga gamot sa erectile dysfunction na sildenafil at tadalafil.
Kapag walang sintomas, hindi na kailangan gamutin ang low blood. Kapag nahihilo, nasusuka, malabo ang paningin, mabilis ang paghinga, maputla, malamig ang kamay. madaling mapagod, at uhaw lagi, pumunta agad sa doktor.
Kung gamot ang dahilan ng low blood, maaring palitan o ihinto ito. Kung hindi malaman ang dahilan, itataas ng doktor ang blood pressure sa pamamagitan ng sumusunod:
Dagdagan ang paggamit ng asin sa pagkain. Uminom ng maraming tubig at bawasan ang alak. Magsuot ng compression stocking na mabibili sa botika. Maaring resetahan ka ng fludrocortisone o midodrine para tumaas ang blood pressure. Kumain ng husto lalo ng whole grains, prutas, gulay, manok at isda.
Kumilos ng mahinay kapag nagpapalit ng posisyon.
Dahan-dahan sa pagtayo at pag-bangon. Kapag nahihilo ‘pag nakatayo, cross your thighs in a scissors fashion and squeeze para madagdagan ang daloy ng dugo sa puso.



