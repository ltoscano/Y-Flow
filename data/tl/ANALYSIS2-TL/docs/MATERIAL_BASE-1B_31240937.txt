ADHD Syndrome

HINDI natin maiintindihan at matanggap ang isang pangyayari o sitwasyon hangga’t hindi sa atin nangyayari. Madalas, nakikita natin sa isang malawak at bukas na perspektibo ang sanhi o epekto ng isang kapansanan, karamdaman, sakit, at iba pa, kung isa sa ating kapamilya—lalo na ang anak—ang makararanas ng kakaibang sakit o disorder.
Ano ang tinutukoy ko na disorder? ADHD—Attention Deficit Hyperactivity Disorder. Maraming batang Filipino ngayon ang mayroong ganitong disorder pero hindi namamalayan o kung minsan hindi agad natutukoy ng pamilyang Filipino.
Bakit? Maaaring ang ADHD ay noon pa man natukoy ngunit hindi lang nabigyan ng tamang pagkilala. Madalas kasi tayong nakaririnig ng “matigas ang ulo ng batang iyan!” “sobrang kulit ng batang iyan,” “ayaw sumunod ng batang iyan,” “mahina ang ulo ng batang iyan!,” o “parang kiti-kiti sa likot ang batang iyan!”
Ang hindi natin alam, lahat pala ng mga ganitong reklamo ng mga magulang ay maaari nang tawaging ADHD. Anu-ano ba ang sintomas ng ADHD? Narito:
· Maikli o walang kakayahang magbigay ng atensyon sa detalye o may tendensiya na magkamali sa gawain sa eskuwelahan o kahit ano pang ibang aktibidad.
· Nahihirapan na makapagbigay ng atensiyon sa mga gawain at iba pang aktibidad o laro.
· May problema sa pakikinig.
· Nahihirapan sa pagsunod sa mga pag-uutos o itinalagang instruksiyon.
· Problema sa pag-organisa ng mga gawain at iba pang aktibidad
· Pag-iwas o walang interes sa mga gawain na nangangailangan ng paggamit ng abilidad sa pag-iisip.
· Ang pagkalimot o pagkawala ng mga gamit tulad ng mga laruan, notbuk, lapis, bolpen o pambura at kalimutan ang paggawa ng gawaing-bahay
· Madaling maguluhan
· Pagkalimot sa pang-araw-araw na aktibidad
Magandang ibahagi ang impormasyon tungkol sa disorder na ito, dahil maaari pang tulungan ng mga magulang ang kanilang anak—lalo na kung matukoy ito sa murang edad pa lang—sapagkat ang ADHD ay pwede pang bigyan ng lunas sa pamamagitan ng occupational therapy.
Ano-ano naman ang mga sintomas nito?
· Malikot at hindi mapakali (maaaring sobrang paggalaw ng mga daliri o kamay o paa nang ‘di namamalayan)
· Nahihirapang maupo nang matagal at hindi gumagalaw
· Sobrang pagtakbo at pag-akyat sa kung saan.
· Nahihirapang maglaro nang tahimik
· Parang laging mukhang aktibo
· Sobrang pagiging madaldal
· Sumasagot o nagsasalita na agad bago pa man matapos ang sinasabi o itinatanong ng kausap
· Nahihirapan sa paghihintay o madaling mainip kapag nakapila
· Problema sa pagsingit o panghihimasok sa pag-uusap ng iba.
Isang doktor sa child development ang kailangang konsultahin sa ganitong uri ng disorder. Sa paliwanag, ang ADHD ay maaaring “gamutin” sa pamamagitan ng pagtuturo ng kontrol. Maaaring mula sa simpleng mga sintomas gaya ng mga nabanggit na sa nakaraang isyu hanggang sa pagiging biyolente ng isang bata ang ipamamalas ng disorder na ito.
Para sa mga marahas na resulta ng ADHD, pag-inom ng gamot ang katapat nito. Pero sa mga simple at problema sa kontrol pa lamang, occupational therapy ang sagot dito.
Magkakaroon ng maraming tanong at obserbasyon ang doktor at mula dito, makapagbibigay siya ng hatol kung ilang beses sa loob ng isang lingo dapat mag therapy ang anak.
Ang karaniwang dami ng sesyon ay 20. At karaniwang isang oras at dalawang beses sa isang linggo dapat dumalo ang anak sa sesyon. Sa occupational therapy, marami ang itinuturo.
Ang guro sa ganitong mga sesyon ay talagang nag-aral at dumaan sa mga programa para sa espesyal na pagtuturo. Ang maganda sa mga aktibidad sa sesyon ay tinuturuan ang mga bata na “ilipat” ang kanilang “sobra-sobrang” enerhiya sa mga gawain na magtuturo sa kanila ng kontrol at pagkakaroon ng sistematiko at organisadong aktibidad sa araw-araw.
Ang isang problema sa batang may ADHD, wala sa pag-iisip nila ang salitang “sistematiko.” Nahihirapan silang sumunod sa mga inuutos lalo na kung malawak ang sakop ng instruksyon.



