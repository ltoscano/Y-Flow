Army troopers vs Abu Sayyaf: 9 patay, 23 pa sugatan

Ni Joy Cantos (Pilipino Star Ngayon) | Updated February 8, 2015 - 12:00am

MANILA, Philippines – Umaabot na sa siyam na miyembro ng mga bandidong Abu Sayyaf Group (ASG) ang napaslang habang 23 pa ang nasugatan kabilang ang 14 sundalo sa umaatikabong bakbakan na tumagal ng siyam na oras sa Patikul, Sulu nitong Biyernes ng hapon.
Gayunman, kasalukuyan pang inaalam ang pagkakakilanlan ng mga nasawing bandido. Aabot naman sa siyam ang mga nasugatang Abu Sayyaf.
Isinugod naman sa pagamutan ang mga nasugatang sundalo na kinilalang sina 1Lt. Edwin Mateo; SSgt Rico Haluag; Sgt Mhienhar Sahial; Cpl. Eddie Sahipa; Cpl. Joel Torrion; PFC Henry Sacay PFC Aldren Juaini; PFC Renante Lusay; PFC Reyji Monsales; PFC Gajir Radja; SSgt Mario Macas; PFC Argie Maala; PFC Ronello Anadeo at PCF Malik Taha.
Ayon kay AFP Public Affairs Office Chief Lt. Col. Harold Cabunoc, nagsimula ang bakbakan dakong alas-11:50 ng umaga sa Sitio Kan Islam, Brgy. Buhanginan, Patikul.
Arestado naman ng tropa ng Army’s 32nd at 35th Infantry Battalion (IB) sa operasyon ang anim sa siyam na mga nasugatang bandido na inabandona ng mga nagsitakas nitong kasamahan.
Bandang alas-5:45 ng hapon ayon sa opisyal nang ilipat na ng military helicopter ang mga sugatang sundalo at dalhin sa trauma hospital sa Kuta Heneral Teodulfo Bautista sa Jolo, Sulu.

Inihayag ng opisyal na nagsagawa ng law enforcement operation ang Army’s 35th IB sa pamumuno ni Major Ibni Saddama laban sa grupo nina ASG Commanders Radulan Sahiron, Hairlah Abang at Amlon Abtahi. Nagpapatuloy naman ang hot pursuit operations laban sa nagsitakas na grupo ng mga bandido.



