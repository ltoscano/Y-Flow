Lady Troopers problemado kay Daquis By Elech Dawa August 4, 2016
Sasagupa ang sugatang RC Cola-Army sa humaharurot na Foton sa semifinals ng Philippine Superliga All-Filipino Conference na dadayo sa Malolos Sports and Convention Center ngayon.
Pinaghalong maasahang veterans at matitikas na rookies ang ipinarada ng Lady Troopers at isa sa heavyweights sa pagsisimula ng torneo, pero bigla ay naubusan at dalawang sunod na pinalupasay ng F2 Logistics sa umpisa ng second round. At sa first set ng laban kontra Foton sa La Salle Lipa Sentrum noong isang linggo, inabot ng left foot injury ang pambato ng Army na si Rachel Anne Daquis.
Day to day si Daquis, bagama’t inaasahang aabutin ng at least two weeks bago makarekober sa injury.
Laglag sa No. 4 ang Lady Troopers, nasa No. 1 ang Tornadoes.
“Now we have a big problem,” lahad ni RC Cola-Army coach Kungfu Reyes. “How can we replace Rachel’s production of around 15 to 17 points a game?”
Problemang malaki, dahil nag-iinit na ang Foton na pagkatapos talunin ang Army ay magkasunod ding itinumba ang Petron at F2.



