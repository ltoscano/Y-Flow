PSL Grand Prix: Serye tatapusin na ng Tornadoes By Elech Dawa December 10, 2016
Ipinakita ng defending champion Foton ang kanilang tatag sa Game 1, umahon sa dalawang sets na pagkakabaon upang maka-una sa best-of-three Finals sa 2016 Philippine Superliga Grand Prix noong Miyerkules ng gabi sa The Arena, San Juan City.
May tsansa ang Tornadoes na tapusin ang serye ngayong alas-singko ng hapon sa PhilSports Arena, pero inaasahan nila na babalik ang Petron at paniguradong ibabandera nila ang kanilang super import na si Stephanie Niemer. “This is the Finals and we’ll see what will happen in the next match,” wika ni Foton coach Moro Branislav.
Binitbit nina import Lindsay Stalzer at local Jaja Santiago ang Foton upang itakas ang 20-25, 21-25, 25-22, 25-17, 15-9 panalo.
Lumabas ng playing court si 6-foot-5 Santiago sa second set matapos itong matapilok, bumalik sa third frame para buhayin ang matamlay na laro ng Tornadoes.
“We need to win one more match to finish this (series),” ani Branislav.
Umiskor si Stalzer ng 30 puntos, may 19 points ang kapwa reinforcement Ariel Usher habang nagtala ng pito si Santiago.
Si Niemer ang namuno sa opensa para sa Tri-Activ Spikers matapos ilista ang 32 markers habang sina Frances Molina at Serena Warner ay may tig-10 pts.



