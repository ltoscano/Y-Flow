Bali Pure, Air Force eentra na sa semis By Robin Mendoza June 22, 2016
Tatangkain ng Bali Pure at Air Force na pormal nang makapasok sa semis sa pakikipagsagupa nito sa mga eliminated teams na Baguio at Iriga, ayon sa pagkakasunod, sa Shakey’s V-League Season 13 Open Conference sa The Arena sa San Juan ngayon. At bilang pagpapalakas na rin bago sumabak sa Pocari Sweat. Maghaharap ang Purest Water Defenders at Baguio sa unang laro sa ganap na alas-kuwatro ng hapon na susundan ng pagtutuos ng Jet Spikers at Iriga.
Matapos matalo sa Air Force sa una nilang sabak, nagsunud-sunod na ang panalo ng Purest Water Defenders para makatabla ang Jet Spikers (4-1).
Ngunit kapwa ayaw magpaka-kampante ng dalawang koponan kahit na mga mahihinang teams na lang ang kanilang makakalaban.
“Of course we will never take any team lightly, we can’t be complacent, a game is a game and hopefully we will see a lot of better combination plays against Baguio and less errors,” sabi ni Bali Pure playing coach Charo Soriano.
“Sana magtuluy-tuloy lang (ang magandang laro), kailangan pa namin ayusin ang service at receive namin,” sabi ni Air Force coach Jasper Jimenez.
Aasa ang Bali Pure sa pinagsamang opensa nina Alyssa Valdez at Grethcel Soltones at ang malalim na bench nito na binubuo nina Amy Ahomiro, Mary Mae Tajima, Dzi Gervacio, Janine Marciano, Ella de Jesus, Denden Lazaro, Alyssa Eroa, Jem Ferrer, kasama na si Soriano.
Ang Air Force naman ay sasandal sa mga beteranong sina Judy Ann Caballejo, Joy Cases at 6-foot-3 recruit na si Dell Pamomata.

Kapag nanalo sila sa laro ay makakasama na sila sa Pocari Sweat (5-0) sa semis.



