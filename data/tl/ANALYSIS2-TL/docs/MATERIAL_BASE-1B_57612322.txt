RACING FEATURE: Sino’ng papaboran? By Andy Sevilla October 27, 2016
Matatapos na ang buwan ng Oktubre pero hangga ngayon ay wala pa ring nakikitang bagong kabayong puwedeng maging idolo ng marami sa pista.
Hindi katulad noon na nagsulputan ang mga superstars sa pista sa kalagitnaan pa lang ng taon kaya inaasahan mo na kung sino ang mga magiging malakas na contenders sa Presidential Gold Cup.
Usap-usapan pa rin sa bawat kanto, sa huntahan ng mga karerista, ang pagkatalo ni Low Profile. Alam naman nating isa ito sa inaasahang magiging contenders sa malaking pakarera ng taon na iniisponsoran ng Philippine Charity Sweepstakes Office. Ang pagkatalo nito sa karera ilang linggo lang ang nakakaraan ay hindi magandang senyales dahil ngayon pa lang ay marami na ang nag-aalala kung puwede pa ba siyang lumaban nang matindi sa Disyembre.
Muli na namang nagbabalik si Skyway na nakasungkit ng Gold Cup at isa sa kanyang mga tinalo noon ay ang bantog na si Hagdang Bato. Pero ang sinasabi ng marami ay masyadong ‘malalambot’ na karera ang nasasalihan nito.
Mahigit isang buwan pa naman ang Gold Cup, pero dapat ay may mga preview races na tayong napapanood sa ating mga karerahan para naman maaga pa lang ay makita na natin kung sino ang puwedeng mapaboran.



