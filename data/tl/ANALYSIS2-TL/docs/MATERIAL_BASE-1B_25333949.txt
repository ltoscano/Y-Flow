Dominasyon itutuloy ng Altas November 13, 2016
Itutuloy ng University of Perpetual Help ang dominasyon sa men’s division sa pagsisimula ng kampanya kontra sa College of Saint Benilde sa Miyerkules sa 92nd NCAA volleyball tournament sa The Arena sa San Juan.
Tinagpas ng UPH Altas ang Emilio Aguinaldo College upang makamit ang titulo, na positibong masusungkit ulit sa pangalawang sunod na taon, panlima sa nakaraang anim na taon at ika-11 sa pangkalahatan.
Muling ipaparada ng Las Piñas-based spikers ang halos dating komposisyon na binubuo ng magkapatid na Taneo na sina Rey, Jr. at Relan, kasama sina Randean Abcede, Warren Catipay, Esmail Kasim at Allan Jay Salaan. Mula sa dating nagkampeon na team, tanging sina Bonjomar Castel at Neil Barry Ytorzaita lamang ang nawala upang agad maitakda ang Altas na muling maulit na maiuwi ang titulo.
“We’re confident of our chances to repeat this year,” sabi ni Perpetual coach Sinfronio Acaylar, na alas-11:00 ng umaga makakahambalusan ang CSB Blazers.
Ang iba pang laro ay ang Lyceum of the Philippines University kontra Colegio de San Juan de Letran sa alas-8:30 ng umaga, Jose Rizal University-Mapua Institute of Technology sa alas-10:00 ng umaga, San Sebastian College-Arellano University sa ala-una ng hapon at San Beda Colleg-EAC Generals sa alas-2:30 ng hapon.
Babalatan naman bukas ng St. Benilde ang back-to-back title sa pagsagupa sa Altas.



