
Bakuna at iba pa, ilan lamang sa pamamaraan ng iwas-rabies

January 05, 2016 Lyndon Plantilla

LUNGSOD QUEZON, Enero 5 (PIA) --- Nagbigay ng ilang puntos ang Department of Health â€“ Mimaropa para makaiwas sa pagkamatay dahil sa rabies:
Una, Pabakunahan ang alagang aso. Sa Oriental Mindoro kung saan apat na ang namatay sa rabies, tiniyak ni DOH-Mimaropa Regional Director Eduardo C. Janairo na mayroong bakuna ang Provincial Department of Health Office at ang mga animal bite center gaya ng Calapan City Health Office, Pinamalayan District Hospital at Roxas District Hospital; Pangalawa, maging responsable sa pangangalaga ng aso - dapat maturuan ang mga nagmamay-ari ng aso na panatilihin sa loob lamang ng kanilang bakuran o pag-aari ang kanilang mga alaga at hindi pakalat-kalat sa kalsada; Pangatlo, linisin ng tubig at sabon ang sugat o bahagi ng katawan na kinagat ng aso, pagkatapos ay dalhin agad sa doktor o sa animal bite center ang naturang hayop; Tandaan rin na huwag sipsipin o ipasipsip ng bibig ang sugat o ang bahagi na kinagatan ng aso; at huwag lalagyan ng bawang, bato, barya o tandok ang sugat. Ang pagtatandok ay ang paggamit ng bato balani (magnetic stones) o kaya kapirasong bahagi ng sungay ng kalabaw para higupin diumano ang rabies sa sugat: walang pang katibayan na ito ay nakakagamot o nakakaalis ng rabies. Nililimitahan ng Anti-rabies Act of 2007 ang pagtatandok: marami na ring bayan ang nagpasa ng lokal na batas na nagbabawal sa pagtatandok. (LP/LBR/PIA4B)



