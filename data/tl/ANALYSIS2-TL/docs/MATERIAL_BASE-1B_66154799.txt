
Measles Rubella, tampok sa oryentasyon para sa mga gurong pampubliko

SSeptember 08, 2016 Mark Lacsamana-Ibaan LGU

IBAAN, BATANGAS, Agosto 31 (PIA) –Itinampok ang paksang Measles Rubella sa isinagawang oryentasyon kamakailan na itinaguyod sa pagtutulungan ng pamahalaang lokal at Department of Health (DOH).

May 72 katao ang dumalo sa gawain na kinabibilangan ng mga grade 1 teacher advisers sa pampublikong paaralan, clinic teachers, Parents-Teachers Association presidents, at mga kawani mula sa Municipal Health Office (MHO).

Tinalakay ni Gng. Myreen Valenzuela, kinatawan mula sa Provincial Health Office ang Measles Rubella o tigdas hangin na isang uri ng karamdaman na dulot ng virus na kumakalat sa pamamagitan ng hangin.

Ilan sa mga pangunahing sintomas nito ay lagnat, ubo, sipon, pamamantal ng balat at pagmumuta ng mata.

Ayon kay Gng. Valenzuela, karaniwan sa nagkakaroon ng arthritis dahil sa Rubella at karamihang nakakaranas nito ay mga kababaihan. Kapag ang isang babae ay nagkaroon ng Rubella habang nagdadalantao, maaaring siya ay makunan, o kaya ay maaaring magluwal ng sanggol na may mga depektong malulubha.

“Napakahalaga ng pagpapabakuna para sa kalusugan ng mga bata kung kaya’t dapat itong biglang prayoridad ng mga magulang, wika ni Dra. Ana Maria Nonifera, regional Health Officer III mula sa DOH.

Idinagdag pa ni Dr. Nonifera na ang bakuna ay nagbibigay ng proteksyon laban sa iba’t-ibang uri na mapanganib na mga sakit kung kaya, ito ay hindi dapat balewalain lalo na sa mga bata.

“Kapag may sakit ang isang tao, hindi ito maaaring bakunahan sapagkat posibleng pagmulan ito ng kumplikasyon sa katawan,” pagtatapos ni Dr.

Nonifera.

Kaugnay nito, nagtakda ng pagbibigay ng libreng bakuna para sa Measles Rubella sa mga Grade 1 at Grade 7 na mag-aaral sa mga pampublikong paaralan sa bayan ng Ibaan mula Set. 1 hanggang Set. 7 (BHABY P. DE CASTRO-PIA BATANGAS with reports from Mark Lacsama-Ibaan LGU)



