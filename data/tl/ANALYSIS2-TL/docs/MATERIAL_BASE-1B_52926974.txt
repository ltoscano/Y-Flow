Maagang pamasko ng PhilHealth para sa mga batang may leukemia
By Dr. Ish Pargas December 22, 2016 Tatlong araw na lamang at Pasko na, kung saan ipagdiriwang ng lahat ng Kristiyano ang kaarawan ng ating Panginoong Hesus — ang Messiah at Tagapagligtas.
Tuwing darating ang Pasko, siguradong abala ang lahat sa pag-iisip ng mga bibilhing aginaldo lalung-lalo na para sa mga bata. Hindi ko na nga mabilang ang aking mga inaanak — hindi lamang sa binyag, kumpil at maging sa kasal. Aba! Mahaba pa pala ang listahan ng mga bibilhan ko ng regalo!

Ngunit mas higit na nakatataba ng puso na binigyan nila ako ng pagkakataong maging pangalawang magulang sa mga batang inaanak ko at maging bahagi ng kanilang pamilya.
Mga bata at regalo…tamang-tama ang tema sa aking kolum ngayong araw dahil kamakailan lamang ay naaprubahan ng PhilHealth ang pinalawak na benepisyo para sa standard risk acute lymphocytic leukemia (ALL) sa ilalim ng Z Benefit Packages nito. Ang mga batang maysakit na ALL ay maaaring mag-avail hanggang P380,000.00 o hanggang P500,000.00 halaga ng benepisyo mula sa PhilHealth. Ito ay upang masigurong naibibigay ang mga mandatory services na kasama sa pakete para sa tatlong taong gamutan. Ang pasyenteng may ALL ay maaaring mapagaling kung kaya’t naniniwala ang PhilHealth na sa pagpapalawak ng benepisyo, mas mabibigyan ng mataas na pag-asa at magandang kinabukasan ang mga batang may sakit nito. Ayon nga kay PhilHealth Acting President and CEO na si Ramon F. Aristoza Jr., “Ang unang hakbang upang mabago ang buhay ng ilang libong bata ay sa pamamagitan ng pagtataas ng benepisyo para sa Z Package para sa ALL”.
Ang mga batang may sakit na ALL ay maaaring maka-avail ng P380,000.00 kung sila ay magpapagamot sa Department of Health (DOH) retained hospital kung saan ang mga gagamiting chemotherapeutic drugs ng pasyente ay sasagutin ng DOH.
Aabot naman sa P500,000.00 ang benepisyong matatanggap ng pasyente kung sa ibang contracted health care institutions magpapagamot subalit ang pasyente ang kailangang bumili ng kanyang chemotherapy drugs.Nais ko lamang ipaalala na upang maka-avail ng pinalawak na benepisyo para sa ALL, kinakailangang makapasa sa selections criteria ang pasyente at makapag-sumite ng Member Empowerment (ME) Form kung saan nakasaad ang mga clinical information, member education, schedule ng follow-up ng gamutan, tungkulin at karapatan ng miyembro sa paraan ng gamutan.
Sa kasalukuyan ay inihahanda na ang polisiya para sa pagpapalawak ng benepisyong ito at inaasahang mailulunsad sa mga unang buwan ng susunod na taon.
At habang inihahanda pa ang polisiya para sa pinalawak na benepisyo, ang sagot ng PhilHealth sa ALL sa ilalim ng Z Benefit ay nagkakahalaga ng P210,000.00 na maaaring ma-avail sa siyam na PhilHealth contracted hospital kung saan maaaring ma-avail ang ALL Package. Ito ay ang Baguio General Hospital and Medical Center, Bicol Regional Training and Teaching Hospital, Ilocos Training and Regional Medical Center, Jose B. Lingad Memorial Regional Hospital, Philippine Childrens Medical Center, Southern Philippines Medical Center, Western Visayas Medical Center, Philippine General Hospital at Corazon Locsin Montelibano Memorial Regional Hospital.
Para naman sa mga hindi makapapasa sa selections criteria ng Z Benefit para sa ALL Package, maaari silang makapag-avail ng outpatient chemotherapy na nagkakahalaga ng P7,000.00 kada session sa ilalim ng Case Rate Package.
Tunay ngang malaki ang pag-asa ng mga batang may sakit na ALL dahil sa maagang Pamaskong handog na ito ng PhilHealth!

Kung may nais kayong itanong tungkol sa aming mga programa at serbisyo, mag-e-mail lamang sa actioncenter@philhealth.gov.ph o tumawag sa aming Corporate Action Center sa (02) 441-7442. Bisitahin din ang aming official social media accounts: www.facebook.com/PhilHealth at ang www.twitter.com/teamphilhealth.



