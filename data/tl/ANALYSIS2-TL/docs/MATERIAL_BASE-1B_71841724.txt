Lady Stags sumama sa unahan By Elech Dawa December 2, 2016
Hindi pinatagal ng last year’s runner-up San Sebastian ang laban, tinapos nila sa tatlong sets ang San Beda 25-16, 25-13, 25-16 upang sumalo sa liderato kahapon sa 92nd NCAA women’s volleyball tournament sa Filoil Flying V Center sa San Juan City.
Trumabaho si reigning two-time MVP Gretchel Soltones ng 21 puntos kasama ang 20 kills upang ilista ang pang-apat na sunod na panalo ng San Sebastian at saluhan ang defending champion College of Saint Benilde sa top spot ng teams standings.
Matutulis na serbisyo ng Lady Stags ang nagpahirap sa Lionesses, umiskor ang San Sebastian ng 10 service aces tatlo ay galing kay team captain Vira Guillema. Lamang din sa attacks ang Baste, 46-19 kaya naman naging one-sided affair ang kanilang banggaan.
Nag-ambag si Joyce Sta. Rita ng walong puntos habang nagtala sina Nikka Dalisay at Katherine Villegas ng tig-anim na puntos para sa SSC.
Halos inako ni Francesca Racraquin ang opensa para sa San Beda matapos ipinta ang 11 points.
Nalasap ng Lionesses ang unang kabiguan sa apat na laro.
Samantala, sinagpang ng Red Lions ang Stags, 25-13, 25-23, 25-17 para itarak ang 3-1 karta at saluhan ang College of S. Benilde sa second to third spot sa likuran ng wala pang talo na Arellano University (3-0) sa men’s division.



