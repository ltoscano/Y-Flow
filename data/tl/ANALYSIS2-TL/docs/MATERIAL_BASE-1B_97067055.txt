445 TSeKaP equipment packages ipinamahagi sa ilang mga barangay sa N. Cotabato

April 27, 2016

LUNGSOD NG KIDAPAWAN, North Cotabato, Abr. 27 (PIA)- Abot sa 445 Tamang Serbisyo para sa Kalusugan ng Pamilya (TSeKaP) equipment packages mula sa Department of Health ang ipinamigay kamakailan sa mga Rural Health Unit, Barangay Health Station at Health Center dito sa lalawigan. Ayon kay Dr.

Frank Mateo, assistant regional director ng Department of Health- Center for Health Development (DOH- CHD 12), bawat TSeKaP equipment package ay may lamang dalawang non-contact thermometers, isang stethoscope, isang digital blood pressure apparatus, isang gluco-meter para sukatin ang blood sugar level, isang dressing set at dalawang nebulizer. Dagdag pa niya, may susunod pang pamamahagi ng naturang mga kagamitan gayong may natitira pang 98 barangay sa lalawigan na hindi pa nabibigyan. Samantala, nagpahayag naman ng kanyang pasasalamat si Governor Emmylou Mendoza sa tulong na ipinagkaloob ng DOH.

Kaugnay nito, siniguro niyang lalo pang palalakasin ang mga inisyatibo sa paghahatid ng maayos at dekalidad na serbisyong pangkalusugan sa probinsya.

(SJDuerme-PIA12/JSta.Cruz&MJKinkito-NorthCot Media Center)



