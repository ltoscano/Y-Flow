ALAB: Hidilyn na ‘di ba?
By Al S. Mendoza January 20, 2017 Wala pa bang 2016 Athlete of The Year ang Philippine Sportswriters Association?
Pinag-uusapan pa ba iyan? Pinagtatalunan?
Meron pa bang iba? ‘Di ba’t si Hidilyn Diaz?
Sino naman ang ugok na kokontra riyan?
Si De Lima? Si Trillanes?
Hindi ba’t kinokontra nila lagi ang sinasabi ni Digong?
May tatalo pa ba sa silver medal ni Hidilyn sa 2016 Rio Olympics?
Wala nang makakalagpas niyan.
Mahirap ding pantayan.

Maski si Manny Pacquiao hindi uubra.
Oo nga’t naging world champ uli si Pacquiao noong 2016 nang agawin niya ang korona ni welterweight king Jesse Vargas.
Pero halos hindi na balita iyan. Minamani-mani na lang ni Pacquio ang pagkulimbat ng titulo.
Hindi ba’t naka-walong korona na siya? At sa walong iba’t-ibang dibisyon pa. Mahirap na ring pantayan ang mga nakamit ni Pacquiao.
Pero bigyang-daan si Hidilyn.
Pambihira ang mga katulad niya. Sumulpot siyang parang kidlat. Hindi inasahan.
Nasa 20 taon ang ating hinintay bago tayo magkamedalya muli sa Olympics. Silver medal pa.
Naulit niya ang silver ni boxer Anthony Villanueva noong 1964 Tokyo at boxer Onyok Velasco noong 1996 Atlanta.
Sakali’t matuhog ni Hidilyn ang ginto sa 2020 Tokyo Olympics, huwag nang magtaka.
Sa kanyang disiplina at determinasyon sa treyning ngayon pa lang, swak na wari sa tagumpay si Hidilyn sa 2020. Bravo!



