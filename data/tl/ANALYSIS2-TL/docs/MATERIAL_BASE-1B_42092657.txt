Pinoy Cuppers dadaan sa mabigat na pagsubok vs Taiwanese

Ni ATan (Pilipino Star Ngayon) | Updated July 12, 2015 - 12:00am

MANILA, Philippines – Nahaharap sa matinding pagsubok ang Philippine Davis Cup team sa pagharap sa Chinese Taipei sa Asia Oceania Zone Group 2 semifinals Davis Cup tie sa Kaohsiung, Chinese Taipei.
Ibabandera uli ang koponan ng mga Fil-Americans na sina Treat Huey at Ruben Gonzales sa hangaring manaig sa host team upang umusad sa Finals.
Ang kompetisyon ay gagawin mula Hulyo 17 hanggang 19 sa Kaohsiung, Yangming hard court at ang mananalo ang makakaharap ng magwawagi sa Indonesia at Pakistan sa finals sa Setyembre 18 hanggang 20 para malaman kung sino ang aabante sa Group I sa 2016.
Ang matatalo sa tagisan ay mananatili sa Group II sa susunod na taon.
Si Patrick John Tierro ay kasama rin habang idinagdag si Jeson Patrombon para makahalili si Francis Casey Alcantara.
Sina Huey, Gonzales, Tierro at Alcantara ang kumatawan sa Pilipinas nang hiniritan ng 5-0 shutout panalo ng Sri Lanka sa first round noong Marso 6 hanggang 8 sa Valle Verde Country Club sa Pasig City.

Pumasok si Tierro matapos ang disenteng ipinakita sa Singapore SEA Games na kung saan sina Huey, Gonzales at Tierro ay naglaro rin.
Ang number 61 sa singles sa mundo na si Lu Yen-hsun ang mangunguna sa home team bukod pa kina Hung Jui-chen, Peng Hsien-yin at Lee Hsin-han.
Sina Lu at Hung ay naglaro sa koponan nang dinurog ang Lebanon, 5-0, sa first round na ginawa rin sa kanilang lugar.
Ito na ang ikapitong pagkakataon na magkikita ang dalawang bansa sa Davis Cup at bagama’t lamang sa panalo ang manlalaro ng bansa, 4-2, ang huling dalawang pagtutuos noong 2010 at 2011 ay nakuha ng Taiwanese delegation.



