Gorayeb dismayado sa bench By Elech Dawa December 13, 2016
Lumapit sa elimination sweep ang last year’s runner-up San Sebastian matapos payukuin ang Jose Rizal University, 25-15, 25-10, 25-23, kahapon sa 92nd NCAA women’s volleyball sa The Arena sa San Juan.
Nakatikim ng matinding laban ang Lady Stags, napilitang paglaruin muli ni coach Roger Gorayeb ang mga pambato nang biglang naghabol sa third set, 7-13.
Isa sa ibinalik ni Gorayeb sa set three si back-to-back MVP Grethcel Soltones at nagkaroon ng order sa loob hanggang kumpletuhin ang panalo para ilista ang perfect 6-0 record. Tumapos si Soltones ng 17 points, may 12 puntos si Nikka Dalisay para sa San Sebastian.
Dismayado si Gorayeb sa kanyang second unit dahil sa matamlay na laro.
“Ayaw kumilos ng iba, hinahanda natin sila sa susunod na phase hindi naman naglalaro ng maayos kaya obligado kang ibalik ‘yung first six mo,” ani Gorayeb.
Binibigyan ni Gorayeb ng pagkakataon ang iba na makalaro para sa kanilang preparasyon laban sa tatlong natitirang laro.
“Kailangan maganda rin ang ilalaro ng bench kasi hindi puwedeng ‘yung anim lang ang gagamitin ko,” wika ni Gorayeb.
Kasama ni Soltones sina Nikka Dalisay, Daureen Santos at Joyce Sta. Rita na pinagtrabaho muli ni Gorayeb sa third set.
Makakalaban ng Baste ang Perpetual sa January 11, sunod ang Lyceum sa Jan. 23, huli ang defending champion St. Benilde sa Jan. 25.
Kumana sina Rosalie Pepito at Shola Alvarez ng 11 at eight points para sa Lady Bombers na nalasap ang pang-apat na talo sa anim na laro.



