KAABANG-ABANG!
By Elech Dawa October 25, 2016 Sumugod si Association of Boxing Alliances of the Philippines president Ricky Vargas sa Ultra, Pasig City kahapon upang mag-file ng kanyang kandidatura bilang presidente ng Philippine Olympic Committee.
Sinamahan nina cycling president Bambol Tolentino at muay thai head Lucas Managuelod si Maynilad chief Vargas sa POC headquarters at umabot sila sa deadline.
Matapos ang walong taon, nagkaroon ng kalaban si incumbent president Jose “Peping” Cojuangco Jr., na hawak ang trono mula pa noong 2004. Ayon kay 64-year-old Vargas, hindi nito mahindian ang mga taong gusto ng pagbabago sa POC at naniniwala itong marami ang susuporta sa kanya pagdating ng eleksyon sa darating na Nobyembre 25.
Inamin ni Vargas na marami ang tikom ang bibig at natatakot magsalita, pero ramdam niya na naghihintay lamang ng tamang pagkakataon ang national sports associations para suportahan siya.
“The 12-year dispensation has made them fearful of coming out,” ani Vargas, “They have the numbers out of fear but not out of voluntariness,”
Ang mga team ni Vargas na tatakbo ay sina Tagaytay congressman Tolentino (chairman), Managuelod (second VP) at Sonny Barrios ng basketball (treasurer).
Sasabak din sa eleksyon sina Negros congressman Albee Benitez (1st VP) at Ting Ledesma ng table-tennis (auditor).
Samantala, sisiyasatin pa ng mabuti ang eligibility sa pagtakbo ng mga kandidato sa ng election committee sa pangunguna ni former International Olympic Committee representative to the Philippines Frank Elizalde, Bernie Oca ng La Salle at Abono party list Rep. Conrado Estrella.
Nakasaad sa rules, ang candidate para sa president ay kailangan ay active member sa bi-monthly General Assembly.



