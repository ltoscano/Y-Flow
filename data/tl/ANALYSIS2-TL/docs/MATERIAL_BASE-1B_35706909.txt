TAGAMASID: Mabuhay ka, Asi! By Jimmy Cantor January 2, 2017 Isa si Asi Taulava sa mga Fil-foreign players na pumasok sa PBA noong unang buksan ng liga ang pinto nito sa mga manlalarong lumaki sa ibang bansa pero sinasabing mayroong dugong Pilipino.
Marami ang nagtaas ng kilay ng mga panahong ‘yun dahil sa unang tingin, parang walang dumadaloy na dugong Pinoy sa mga katulad ni Asi. Hindi na ba’t nagkaroon pa ng controversy noon dahil nga mayroong mga sinasabing Fil-foreigners na peke naman pala ang mga dokumento? At dahil nga nabuko sila na galing pala sa Recto ang kanilang mga papeless, agad na lumisan ang ilan sa mga manlalarong ito. Hindi na natin babangitin kung sinu-sino.
Sabihin na lang natin na napeke nga tayo. Maging si Asi noon ay dumaan sa masusing pagsusuri ng mga nagsasabing ni isang patak ng dugong Pinoy ay wala siya. Pero imbes na lumayas sa bansa ay nagpatuloy sa paglalaro sa PBA si Asi at ipinakitang mas Pinoy pa siya kaysa sa ibang mga manlalaro sa liga.
Kasama si Asi sa national team na naglaro noong 2002 sa Asian Games sa Busan, South Korea. Marami ang nagsasabing ang naturang Philippine team ang pinakamalakas na nabuo dahil nga bukod kay Asi ay marami pang Fil-foreign players ang koponan. At si Ron Jacobs pa ang coach.
Pero noong Disyembre ng 2001 ay biglang na-stroke si Jacobs. Paigsiin na natin ang istorya: tumapos na pang-apat ang koponan matapos na matalo sa South Korea sa semifinals at sa Kazakhstan sa laban para sa bronze medal. Tinalo ng South Korea si Yao Ming at ang China sa finals.
Naging miyembro rin ng national team si Asi nang talunin tayo ng China sa finals ng FIBA Asia kung saan nakatay ang isang puwesto para sa Rio Olympics. Maski na edad 40-plus na si Asi, ipinakita niyang mayroon pang natitirang gasolina sa kanyang tangke. ‘Yun ang panahon kung saan hindi naglaro si June Mar Fajardo sa koponan.
Heto ngayon ang siste. Gustong umalis ni Asi sa NLEX dahil puro bangko na ang inaabot niya sa koponan. Hindi na kasi siya makasabay sa gustong istilo ng laro ng bagong coach ng koponan na si Yeng Guiao.
Kinausap ni Asi ang isang mataas na opisyal ng NLEX at nag-request na i-trade siya. Baka nga naman sa ibang koponan ay magamit pa siya. Aminin man natin o hindi, isa pa rin si Asi sa mga inaasahang big men ngayon sa liga.
Sa edad na 43, nasa dulo na ng kanyang playing career si Asi, na kasal sa isang Pilipina. Hindi magtatagal ay malamang na mag-retire na rin siya.

Siyempre, gusto marahil ni Asi na bago mag-retire ay mapatunayan pa niyang hindi pa siya laos.

;Habang sinusulat ito ay wala pang aksyon ang NLEX sa request ni Asi. Pero hindi ako magtataka kung ma-trade nga siya sa ibang koponan. At kapag no takers, malamang na mag-retiro na nga siya.
Para sa atin, wala ng kailangang patunayan si Asi kanino man. Mahaba ang panahon na kanyang ibinigay sa PBA at sa national team. At ito lang ang masasabi ko, mas Pilipino pa si Asi kaysa sa iba d’yan.
Mabuhay ka, Asi! At manigong Bagong Taon sa lahat!



