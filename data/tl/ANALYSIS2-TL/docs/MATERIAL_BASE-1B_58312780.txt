Blackwater binalikat ni Belo By Ramil Cruz November 29, 2016 Ipinamalas ni rookie forward Mac Belo ang kahandaan sa pro level makaraang balikatin ang Blackwater sa franchise-best 2-0 start sa 42nd season-opening PBA Philippine Cup.
Sumasalang na animo’y isang tunay nang veteran, nag-average ang 6-foot-4 na si Belo ng 21 points, 7.5 rebounds at 1.5 steals sa Elite’s back-to-back upset victories sa Phoenix Petroleum at 2016 Governors’ Cup runner-up Meralco sa umpisa ng 2016-2017 season.
Ang magilas niyang nilaro’y naglagak sa kanya sa Accel-PBA Press Corps Player of the Week para sa Nobyembre 20-27. Tinalo ng former Far Eastern University standout sa weekly award ang mga astig ding kandidatong sina three-time PBA MVP June Mar Fajardo at Alex Cabagnot ng San Miguel, GlobalPort’s high-scoring guard Terrence Romeo, TNT’s Ranidel de Ocampo, sophomore big man Bradwyn Guinto at Sean Anthony ng kapwa NLEX.
Dinaklot ng Blackwater na top pick sa special Gilas players draft, walang sinayang na panahon si Belo sa pagbabanda ng kanyang galing makaraang mag-debut sa halos double-double na 17 points at nine rebounds upang buhatin ang Blackwater sa 94-87 win sa Fuel Masters nu’ng Miyerkules.
Makalipas ang apat na araw ni-level up pa ng pride ng Midsayap, Cotabato ang kanyang game sa paghasik ng 25 points, pang-ibabaw sa six boards, three steals at two blocks nang pundihin ng Elite ang Bolts, 86-84.
Pero malayo pa aniya sila sa goal nila ngayong taon.
“Kailangan lang patuloy yung pag-improve namin. Kailangan din patuloy lang magpakundisyon kasi mai-scout din tayo ng ibang teams,” anang 23 -year-old cager.



