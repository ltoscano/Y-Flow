Lady Red Spikers sumiksik sa top spot By Elech Dawa November 29, 2016
Sumiksik sa three-way tie sa first ang San Beda matapos payukuin ang Lyceum of the Philippines, 29-27, 25-13, 25-14 kahapon sa women’s division ng 92nd NCAA volleyball tournament sa Filoil Flying V Center.
Kumubra si Francesca Racraquin ng 11 points habang may siyam at pitong puntos ang magkapatid na sina Nieza at Jiezela Viray ayon sa pagkakasunod para isalo ang Lady Red Spikers sa defending champion College of Saint Benilde at last year’s runner-up San Sebastian sa unahan na may malinis na tigatlong panalo. Nagtulungan sina Racraquin at Viray sisters para maitakas ng Lady Red Spikers ang set one kung saan ay nakipagsabayan ng husto ang matitikas na Lady Pirates.
Sina Christine Miralles at Cherilyn Sindayen ay nagtala ng tig-anim na puntos para sa LPU na nalasap ang unang talo sa tatlong laro.
Pumasok na sa magic four ang Arellano University matapos nilang kaldagin ang Mapua, 25-17, 25-8, 18-25, 25-18.
Tumikada para sa opensa ng Lady Chiefs sina team captain Rialen Sante at Mary Anne Esquerra na may 14 at 12 markers.
Kasalo ng Lady Chiefs sa No. 4 ang LPU at Jose Rizal.
Sa men’s action, pinadapa ng Arellano U niveristy ang Mapua, 25-22, 25-19, 23-25, 25-21 para tumambay sa top spot kasama ang 3-0 win-loss record.



