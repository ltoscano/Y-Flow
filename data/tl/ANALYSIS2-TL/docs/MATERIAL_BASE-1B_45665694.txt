ISPORT LANG!: Peping takot kay Ricky?
By Zaldy Perez October 30, 2016 Nakakatawa ‘yung nabasa nating statement ni incumbent POC president Jose “Peping” Cojuangco, na lumabas sa isang peryodiko (hindi sa Abante).
Ang statement ay tungkol sa pagkaka-diskuwalipika kay ABAP president Ricky Vargas na tumakbo sa Nov. 25 POC presidential elections.
Sabi ni Cojuangco, ang taong kumukuwestiyon sa rules ng eleksiyon at nanggugulo ay minority lamang. Obvious na si Vargas ang kanyang pinatutungkulan. Sayang nga lamang at masyadong mahaba kung ilalagay pa sa kolum na ito ang motion for reconsideration na inihain ni Vargas sa POC election committee.
Sa pinaka-buod ng motion for reconsideration na isinumite nitong Biyernes, sinabi ni Vargas na depektibo, walang basehan at walang due process, kaya dapat na baligtarin ang disqualification laban sa kanya .
Anyway, bakit kailangan pa ni Cojuangco na ipa-disqualify si Vargas, gayong minority lamang pala ito.
Kung sabagay masasabing TRAPO (traditional politician) itong si Cojuangco at gagawin ang lahat masiguro lamang ang kanyang panalo.
Ang nakakalungkot nga lamang dito, pati ang dating IOC representative na si Frank Elizalde, na dapat ay maging neutral ay nagpapagamit kay Cojuangco para i-manipula si Vargas.
Kung talagang walang ibubuga si Vargas at walang sapat na bilang ng NSAs na susuporta sa kanya para manalo sa eleksiyon, bakit kailangan pa ni Cojuangco ang disqualification gamit ang kawalan ng pisikal na attendance ng ABAP president sa General Assembly meeting.
Sa totoo lang, nanginginig ang buong katawan ni Cojuangco sa takot kay Vargas dahil kung lalabanan niya ito nang parehas, tiyak na mawawala na sa kanyang poder ang POC na 12 taon na niyang hawak at 12 taon na ring pagkasadlak sa kadiliman ng Philippine sports.

Nakakalungkot din na sa loob ng 12 taong singkad na termino ni Cojuangco, nagbunga ito ng pagkakahati-hati ng maraming mga national sports association lalo na roon sa ayaw magpasakop sa kanya.



