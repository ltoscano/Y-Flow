4 sports tablado sa PSC-POC SEAG Task Force By Ramil Cruz December 26, 2016
Bagsak sa criteria ng joint Philippine Sports Commission-Philippine Olympic Committee SEA Games Task Force ang apat na sports kaya malamang na hindi makasama sa 29th Southeast Asian Games sa Aug. 19-31, 2017 sa Kuala Lumpur, Malaysia.
Sa apat – bowling, football, netball at volleyball – ang bowlers lang ang nakamedalya sa 12-player entry, pero dalawang bronze lang sa 2015 Singapore Southeast Asian Games.
Pawang bokya sa medals ang football na nagpada ng 20 katao, netball (10) at volleyball (24) sa biennial sports fest. Mula nang sumali ang mga Pinoy sa SEAG noong 1977, wala pa ni isa at anumang kulay na medalya na nakakaldag ang Azkals sa men’s football. Tanging masasabing achievement pa lang nito ay nang mabulaga ang defending champion Malaysia sa 1991 Manila SEAG.
Huli pang naka-medalya ang volleyball sa women’s division ng 2005 Philippine SEA Games sa Bacolod City.
Perennial loser sa average na 54.5 points ang netball na hindi rin aktibo sa nakalipas na dalawang taon, walang inoorganisa at sinalihang torneo sa loob at labas ng bansa.
Ang dating Philippine Bowling Congress ay Philippine Bowling Federation na ngayon sa ilalim ni Steve Hontiveros, si Hall of Famer Paeng Nepomuceno ang head coach.



