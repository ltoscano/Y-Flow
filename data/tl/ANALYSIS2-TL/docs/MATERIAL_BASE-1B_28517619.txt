Kaso ng dengue sa Bataan, dumoble; tulong ng publiko, hinihimok

March 02, 2016 Jose Mari M. Garcia

LUNGSOD NG BALANGA, Marso 2 (PIA) -- Hinihimok ang mga Batae√±o na paigtingin ang kanilang aksyon sa pagwasak sa mga tirahan ng lamok bunsod ng pagdoble ng kaso ng dengue sa lalawigan. Iniulat ng Provincial Health Office o PHO na nakapagtala ito ng 443 na kaso ng dengue sa Bataan mula Enero 1 hanggang Peb.

6, o 50 porsyento na mas mataas kumpara sa parehong panahon noong 2015 kung kailan nakapagtala ng 222 kaso. Lahat ng 11 bayan at isang lungsod ng Bataan ay nakapagtala ng kaso ng dengue, kung saan ang Bagac ang may pinakamarami sa bilang na 77, na sinundan ng Limay na may 70, at ng Balanga na may 60. Isa ang naiulat na nasawi mula sa bulubunduking bayan ng Bagac. Dahil sa paglobong ito ng kaso ng dengue, todo alerto ang PHO sa pagpigil sa nakamamatay na sakit at isa sa kanilang mabilis na aksyon ang pagsasagawa ng preventive fogging operations sa Bagac at Dinalupihan. Isang agarang imbestigasyon ang isinagawa sa mga lugar na may impending clustering ng dengue cases, hotspots, outbreaks at dengue death. Nagsagawa rin ng emergency meeting sa mga rural health unit sa mga barangay at sa mga district hospital upang paigtingin ang monitoring at active surveillance ng mga kaso, health education, at house-to-house campaign hinggil sa search and destroy operations at proper waste disposal and management. Pinayuhan ng PHO ang publiko na magsagawa ng regular na clean-up drive sa barangay sa tulong ng mga boluntir, mamamayan at Barangay Tanod members. Sa mga kabahayan, hinihimok ang lahat na takpan ang mga dram at timba ng tubig upang maiwasan ang pangingitlugan ng lamok, palitan ang tubig sa mga plorera kada lingo, at linisin lahat ng pinaglalagyan ng tubig upang maalis ang mga nakakapit na itlog ng lamok. Dagdag pa rito, hinikayat ng PHO ang mga samahang pansibiko na manguna sa pagsasagawa ng information campaign tungkol sa dengue at sa prevention and control nito, at maging sa mga lokal na opisyal na itatag ang kanilang Barangay Dengue Task Force. (CLJD/JMG-PIA 3)



