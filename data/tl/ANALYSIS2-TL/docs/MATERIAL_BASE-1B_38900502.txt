
13 manlalarong Palawenyo sasabak sa Southern Luzon Batang Pinoy

July 09, 2016

PUERTO PRINCESA, Palawan, Hulyo 9 (PIA) --- 13 manlalarong Palawenyo ang sasabak sa gaganaping Southern Luzon Batang Pinoy Sports Summit-Southern Luzon Qualifying Leg sa Hulyo 25-30, 2016 sa Lungsod ng Lipa sa Batangas. Ayon kay Sunshine Cabiguen, hepe ng Sports Development Division ng pamahalaang panlalawigan, sa kasalukuyan ay patuloy na nag-i-ensayo ang 13 manlalaro na kakatawan sa koponan ng lalawigan ng Palawan para sa nasabing torneo. Makakalaban ng Palawan ang iba pang piling manlalaro mula sa iba’t-ibang probinsya sa Southern Luzon. Ani Cabiguen, ang mga manlalaro na kakatawan sa Palawan ay mula sa mga munisipyo ng Cuyo, Brooke’s Point at Balabac kasama ang tatlong kawani ng Sports Development Division na magsisilbing coach at trainers. Ang mga larong Sepak Takraw at Table Tennis ang nakatakdang ipamalas ng delegasyon ng Palawan para sa naturang palakasan laban sa iba pang nitong katunggali. Nakipag-ugnayan narin si Cabiguen kay Dr. Servillano A. Arzaga, Schools Division Superintendent ng Department of Education (DepEd- Palawan) upang bigyan ng konsiderasyon ang mga batang atleta na makapagliban sa kanilang mga klase sa mga araw ng palaro. Naniniwala naman si Cabiguen na ang mga manlalaro na kanilang napili ay mga quality athletes sa Palawan na magbibigay ng karangalan sa lalawigan, una nang napag-alaman na ang mga ito ay nakapagtala na ng panalo sa nakaraang mga palaro sa loob at labas ng lalawigan. Nakatakda namang tunguhin ng delegado ng Palawan ang lungsod ng Lipa sa darating na ika-23 ng Hulyo, taong kasalukuyan Ang mga magwawagi sa palakasang ito ang kakatawan sa rehiyon ng Southern Luzon para sa National Championship na nakatakdang ganapin sa Lungsod ng Dumaguete sa darating Oktubre 2016. (OCJ/PIA4B-Palawan)



