
56 na kapulisan sa Camarines Norte, negatibo sa random drug testing ng CNPPO

May 06, 2016 Reyjun Villamonte

DAET, Camarines Norte, Mayo 6 (PIA) -- Negatibo ang resulta ng 56 na kapulisan matapos itong sumailalim sa isinagawang random drug testing kamakailan sa Camp Wenceslao Q. Vinzons sa barangay Dogongan sa bayan ng Daet. Ang mga kapulisan ay mula sa provincial command ng 12 Municipal Police Station (MPS) ng Camarines Norte. Pinangunahan ito ng Crime Laboratory Office ng Camarines Norte Police Provincial Office (CNPPO) sa pamumuno ni PSSupt. Rudolph Dimas, provincial director ng CNPPO. Ayon kay Dimas, ang naturang gawain ay kampanya na siyang layunin na dapat pangunahan ng mga kapulisan upang labanan ang ilegal na droga na direktiba rin ng national office ng PNP. Kamakailan lang ay sinabi ni Dimas na ang sinuman na otoridad o opisyal sa kanilang pamunuan na magpositibo sa ilegal na droga ay muling isasailalim sa confirmatory drug test bago tuluyang masampahan ng kaso laban sa kanila at maaaring pagkakaalis sa serbisyo sa hanay ng kapulisan. Ang naturang gawain ay bahagi ng PNP Patrol Plan 2030 at kampanya Kontra Droga upang tuluyang mabantayan at maging epektibo ang mga opisyal na siyang dapat na magpanatili ng kaayusan sa hanay ng PNP. (MAL/RBM/ROV-PIA5/Camarines Norte)



