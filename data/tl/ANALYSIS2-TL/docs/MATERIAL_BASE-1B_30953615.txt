‘The Truth’ Vera MMA king pa
By Elech Dawa December 4, 2016
Nanatiling hari pa rin ng ONE:Championship heavyweights division si Filipino-American Brandon “The Truth” Vera matapos pabagsakin ang dambuhalang si Hideki Sekine kamakalawa ng gabi sa Mall of Asia Arena.
Umiskor ng technical knockout si 39 -year-old MMA star Vera matapos matadyakan si Japanese fighter sa sikmura at saka niratrat ng suntok upang hablutin ang pangatlong sunod na panalo dito sa Pilipinas at maipagtanggol ang kanyang titulo sa ONE: Championship Age of Domination.
“Malakas siya gusto niya kaming maglaban sa ground but noone can take my kicks.” wika ni Vera. Pinalamon muna ni Vera ng sipa sa mukha si Sekine at saka kumunekta sa katawan dahilan upang matumba ang malapad na hapon bago ginulpi sa suntok.
“That knee came off of him almost taking me down, so I didn’t even realize that crushed his nose,” pag-amin ni Vera.
Samantala, nanaig naman si Filipino fighter Honorio Banario laban kay Rajinder Singh Meena ng India habang tinaob ni Pinoy MMA fighter Edward Kelly si Su Noto ng Indonesia.
Sa co-main event, kahit basag ang ilong lumaban ng sabayan si Bibiano Fernandez ng Brazil upang talunin sa five-round split decision si Australian prospect Reece McLaren sa bantamweight division.



