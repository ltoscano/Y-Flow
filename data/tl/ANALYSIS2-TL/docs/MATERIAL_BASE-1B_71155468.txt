TAGAMASID: Foisting what?
By Jimmy Cantor January 16, 2017 Isang report ng mga katoto natin sa spin.ph ang tumawag ng ating pansin kamakailan. Ito’y tungkol sa P4,000 fine na ipinataw ng PBA kay Calvin Abueva ng Alaska dahil sa ginawa nito sa laro ng koponan laban sa TNT KaTropa noong Disyembre 23.
Sa nasabing laro ay nag-flash ng dirty finger si Abueva kaya naman siya pinatawan ng fine. Alam n’yo naman marahil na bawal ang dirty finger sa liga. Baka nga naman gayahin ng mga bata, lalo na ang mga umiidolo kay Abueva.
Pero ayon sa spin, na-intriga sila dahil sa paliwanag ng liga na kaya na-fine si Abueva ay dahil sa “foisting a stickum sign.” Sabi nga ng spin, what the heck is that? Kaya naman tinungo ko ang isang website at tinanong ko kung ano ba talaga ang definition ng salitang “foisting” o “foist.” Ang sabi: “impose an unwelcome or unnecessary person or thing on,” o kaya naman ay “introduce someone of something surreptitiously or unwarrantably into.”
Nagbigay pa ng example gamit ang salitang foist. “Don’t let anyone foist inferior goods on you” at “He attempted to foist a new delegate into the conference.”
Para sa mga naglalaro ng basketball, malamang na alam n’yo kung ano ang stickum. Ito ‘yung ginagamit ng ilang mga manlalaro para mas maganda ang kanilang maging paghawak sa bola.

Pero ipinagbawal na ito sa PBA at maging sa NBA dahil nga medyo malagkit.
Naintriga ang mga katoto sa spin at tinawagan ang PBA para alamin kung ano ba talaga ang ibig sabihin ng “foisting a stickum sign.” Ang paliwanag ng liga, flashing a dirty finger. Natural, muntik mahulog sa upuan ang katotong taga-spin.
Ha? Dirty finger pala, paanong naging foisting a stickum sign? Naiintindihan ba ng mga taga-PBA kung ano ang sinasabi nila sa kanilang paliwanag kung bakit na-fine si Abueva?
Ang nakapagtataka, walang makapagpaliwanag mula sa PBA kung saan nanggaling ang salitang “foisting a stickum sign” at kung bakit ito ang ginagamit kung dirty finger ang gusto nilang sabihin.
Mula sa definition na nakuha ko, milya-milya ang diperensiya ng sinasabi ng liga tungkol sa foisting a stickum sign at dirty finger.

Naalala ko tuloy ang madalas sabihin ng mga editor ko noong nagsisimula pa lang ako bilang sportswriter, na huwag na huwag mong gagamitin ang salita o termino na hindi mo alam ang ibig sabihin at baka mapahiya ka lang.
Sabi nga ng mga katoto sa spin, sa susunod, kung dirty finger ang gustong sabihin ng mga taga-PBA, dirty finger ang kanilang gamiting termino. Hindi ‘yung pati sila ay hindi nila naiintindihan ang kanilang sinasabi.



