
Kapulisan at militar sa N. Cotabato hiniling ang suporta ng mga mamamayan

SSeptember 26, 2016

LUNGSOD NG KIDAPAWAN, North Cotabato, Set. 26 (PIA)- Hiniling ng pamunuan ng Cotabato Police Provincial Office (CPPO) at ng pwersa ng militar na nakabase sa probinsya ang suporta ng mamamayan upang mapanatili ang kapayapaan at mapalakas ang seguridad sa lalawigan.

Ayon kay PSSupt. Emmanuel Peralta, provincial director ng CPPO, lalong magiging epektibo ang hakbang ng kapulisan at kasundaluhan kung nakikiisa ang mamamayan.

Kabilang sa hinihiling ng otoridad sa publiko ay ang pagiging alerto at mapagmatyag lalo na sa mga kaduda-dudang tao o bagay na kanilang makikita.

Sa ginanap na press forum and conference kamakailan, hinimok ni Peralta ang publiko sa pamamagitan ng media na makipagtulungan sa pulis at militar lalo na sa kampanya laban sa kriminalidad.

Nanawagan din ang otoridad sa mamamayan na makipag-ugnayan sa kanila sa pamamagitan ng maagap na pagulat sa mga insidente o mga kaduda- dudang personahe na mamamataan sa kanilang lugar.

Kaugnay nito, tiniyak ni Peralta at ni Lt. Col. Edgar delos Reyes ng 7th IB na pinaiigting na nila ang mga check point at choke point sa highway at sa mga pampubliko o matataong lugar. (SJDuerme-PIA12 with report from JSta.
Cruz-NorthCot Media center)



