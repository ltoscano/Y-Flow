Jaja nagningning By Elech Dawa December 12, 2016
Muling kuminang ang volleyball career ni 6-foot-5 Jaja Santiago matapos tulungan ang Foton na sikwatin ang back-to-back titles sa katatapos na 2016 Philippine Superliga Grand Prix at mahirang pang Most Valuable Player.
Umiskor si Santiago ng 10 puntos sa panalo ng Tornadoes kontra Petron, 25-20, 25-20, 22-25, 25-17 sa Game 2 ng kanilang best-of-three Finals sa PhilSports Arena sa Pasig City.
Pero nagulat ang 20-anyos na si Santiago nang tawagin ang pangalan at hiranging MVP.
“Unexpected kasi medyo mababa ‘yung laro ko nitong mga huling laro ko tapos ilang beses din ako hindi nakalaro,” saad ni middle hitter Santiago.
Ang akala ni Santiago ay ang import nilang sina Lindsay Stalzer at Ariel Usher mapupunta ang pinakamataas na individual award.
“It’s Ariel or Lindsay pero masaya ako kasi ako ang pinili nila,” ani Santiago.
Dahil sa panalo, ibabandera ng Foton ang bandila ng Pilipinas sa 2017 Asian Women’s Club Championship sa Kazakhstan.
Nakopo nina reinforcement, Stephanie Niemer ng Petron at Usher ang 1st at 2nd Best Outside Spiker ayon sa pagkakasunod.
Si Aby Maraño ng F2 Logistics ang 1st Best Middle Blocker habang 2nd Best Middle Blocker si Maika Ortiz, (Foton).
Iginawad kay Kim Fajardo, (F2 Logistics) ang Best Setter, 1st Best Opposite Spiker si Jovelyn Gonzaga, (RC Cola-Army), 2nd Best Opposite Spiker si Aiza Pontillas, (Petron) habang si Dawn Macandili ng F2 Logistics at Best Libero.



