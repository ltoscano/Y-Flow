Maraming pigsa
By George Nava-True II November 14, 2016
Ano ang gamot sa paulit-ulit na pigsa? Tatlong taon ang anak ko at meron nito. â€” Name withheld
Ang pigsa ay masakit na bukol na puno ng nana. Tumutubo ito sa ilalim ng balat kapag may impeksiyon sa hair follicles dahil sa Staphylococcus aureus bacteria na nasa balat at ilong natin. Kadalasan, nagsisimula ang pigsa na maliit at malambot na bukol. Lumalaki ito kapag napuno ng nana at sumasakit hanggang pumutok. Kapag maraming pigsa, ang tawag dito ay carbuncle.
Kahit saan tumutubo ang pigsa pero madalas makita sa mukha, leeg, kilikili, puwit o hita.

Lumalabas ito sa mga mainit na lugar na laging pinapawisan. Pwdeng gamutin ito sa bahay pwera lang kung madami, at nasa mukha o napakasakit na. Pumunta sa doktor kapag may lagnat, malaki ang pigsa, paulit-ulit o hindi gumaling pagkalipas ng dalawang linggo.
Kahit sino ay pwedeng magkaroon ng pigsa kahit walang sakit. Mas malaki ang pagkakataon na tumubo ito kapag lumalapit ka sa taong may pigsa, may sakit na diabetes, taghiyawat, o mahina ang immune system.
Lagyan ang pigsa ng mainit-init na tela para mawala ang sakit at madaling pumutok. Kapag malaki o pabalik-balik, dalhin ito sa doktor. Maaring ipa-examine ito sa laboratoryo para mabigyan ka ng tamang anti-bayotiko.
Huwag putukin o pisilin ang pigsa dahil kakalat ang impeksiyon. Hugasan ang kamay nang mabuti kung sakaling nahawakan ang pigsa. Pwede rin gumamit ng hand sanitizer. Labhan ng maigi ang damit o tuwalya kapag dumikit sa pigsa. Huwag gamitin ang damit, pang-ahit, kumot o tuwalya ng ibang tao. Kakalat ang pigsa kapag ginawa ito.



