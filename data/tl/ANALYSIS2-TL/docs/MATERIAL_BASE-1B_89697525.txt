TAGAMASID: Nagbabalik si Abueva!
By Jimmy Cantor January 23, 2017 Hanggang ngayon ay marami pa rin ang hindi maintindihan ang desisyon ni coach Tab Baldwin na hindi isama sa Gilas Pilipinas noong isang taon si Calvin Abueva.

Kung inyong natatandaan, puring-puri ni Baldwin si Abueva noong maglaro ito para sa Gilas sa FIBA Asia tournament na ginanap sa China kung saan tinalo tayo ng mga Tsino sa finals at nakopo ang nag-iisang Asian slot para sa Rio de Janeiro Olympics.
Pero nang gawin ang FIBA Olympic qualifying tournament sa bansa, isa si Abueva sa mga manlalarong hindi nasama. Marami ang nadismaya dahil alam nilang kailangan ng koponan si Abueva. Handa itong makipagpalitan ng mukha para sa bola at gagawin nito ang lahat para sa bayan.
Mukhang mababalik sa panibagong version ng Gilas na hahawakan ni coach Chot Reyes si Abueva. Noong nakaraang linggo, kinausap ng pamunuan ng Samahang Basketbol ng Pilipinas ang management ng Alaska tungkol kay Abueva. Hindi pa natin alam kung ano ang sagot ng Alaska pero kung pagbabasehan ang mga desisyon ng Alaska sa mga nakaraang national teams, malamang na bibigyan nila ng go-signal si Abueva para muling maglaro para sa Gilas. Katulad ng dati, magpapahiram ang bawat PBA team ng isang manlalaro para sa Gilas. At ayon sa mga katoto, ang ilan sa mga manlalarong napipisil ni Reyes ay sina June Mar Fajardo ng San Miguel Beer, Terrence Romeo ng GlobalPort, Japeth Aguilar ng Ginebra at Jayson Castro ng TNT Katropa.
Nag-retire na sa national team si Castro pero malamang na bumalik ito dahil kailangan pa rin ng Gilas ang kanyang serbisyo.
Pero ang inaabangan ng karamihan ay ang pagbabalik ni Abueva sa national team.
Sabi nga ng kanyang dating coach sa San Sebastian na si Allan Trinidad, “Tamang-tama si Calvin sa Gilas, kasi may puso siyang lumaro, handa siyang makipagpatayan at balian ng buto sa hardcourt. Alam ng bawat Pilipino ‘yan.”
Ganito rin kaya ang maasahan natin sa ibang mga manlalaro ng PBA na masasama sa listahan ni Reyes?
Kasama sa listahan ni Reyes ang labing-dalawang manlalaro ng Gilas cadets na sina Mac Belo, Kevin Ferrer, Roger Pogoy, Carl Bryan Cruz, Von Pessumal, Russel Escoto, Ed Daquioag, Fonzo Gotladera, Matthew Wright, Mike Tolomia, Arnold Van Opstal, at Jio Jalalon.
Ang tanong: Nasaan si Ray Parks Jr.?

Hindi ba talaga masasama si Gilas si Parks dahil hindi siya naglalaro sa PBA?
Tatalakayin natin ‘yan sa mga susunod nating pitak. Samantala, ngayon pa lang ay ganito na ang sasabihin natin kay Abueva: Welcome back!



