Halaga ng CPR
By Zaldy Perez July 6, 2016 Sa wala ng panahong pagkamatay ni Blackwater player Gilbert Bulawan, lalong nabigyang-diin ang kahalagahan na matuto ng basic Cardio pulmonary Resuscitation (CPR) kahit ang pangkaraniwang tao.
Mahalaga ang CPR dahil ang sinumang magkaroon ng sudden cardiac arrest at mabigyan nito ay malaki ang tsansa na revive ang pasyente.
Ayon sa mga eksperto mahalaga ang oras sa isang tinamaan ng cardiac arrest. Zero to 6 minutes matatawag itong clinical death at reversible kung mabibigyan kaagad ng CPR.
Ngayon kung tumagal pa ng 6-10 o mahigit pa sa 10 minuto, ito ang tinatawag na biological death o hindi na maiiwasan na magkaroon ng brain damage, ma-comatose ang biktima o mauwi sa kamatayan.
Hindi naman na siguro kaila sa ating lahat ang nangyari kay Samboy ‘Skywalker’ Lim na inatake habang naglalaro kasama ang iba pang dating PBA players.
Dahil wala isa man sa kanyang mga kasama na nakaka-intindi kung paano isagawa ang CPR sa isang inaatake ay na-coma si Samboy.
Ang pangyayari kay Lim ang nagtulak kay dating Pampanga 1st District Rep. at Rain or Shine coach Yeng Guiao, na magpasa ng batas na nag-aatas sa mga private at public shools na isailalim sa Cardio Pulmonary Resuscitation Training ang mga estudyante bago sila mag-graduate.
Nakapasa na ang Samboy Lim bill sa kongreso at nakabimbin sa ngayon sa senado.
Nag-collapse si Bulawan, 29 years old habang nag-eensayo noong Linggo, Hulyo 3, katabi ang teammate na si Reil Cervantes.
Ang isa pang player na inatake rin habang naglalaro at namatay ay si Carl Jimwell CJ Sevillon ng Jose Rizal College Jr. team.
Nag-collapse si Sevillon matapos na mag-time -out ang kanilang coach sa kanilang laban sa De La Salle Zobel sa Fil Oil league noong Mayo 2015. Ilan lamang ito sa siguro’y marami pang insidente na nangyari dito sa Pilipinas na kung na-aplayan kaagad ng CPR ay maaring hindi na-comatose at nabuhay pa.



