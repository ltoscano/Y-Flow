EDITORIAL: Mabuhay ka, Hidilyn Diaz! Maligayang pagbabalik, Airwoman 2nd Class Hidilyn Diaz! Salamat sa uwi mong karangalan para sa bansa. Taas-noo ang bawat Pinoy sa silver medal na pasalubong mo mula sa Rio Olympics.
Sumabak ang ating pambatong atleta sa 53kg. Women’s Weightlifting at ang pagkakasungkit niya sa ikalawang puwesto ay talaga namang hindi sumorpresa kay Diaz. Kitang-kita sa kanyang mukha ang pagkabigla sa nakuhang silver medal.
Bagama’t kumpiyansa at talaga namang ibinuhos niya ang lahat ng makakaya sa pagsabak sa kumpetisyon, ipinamalas ni Diaz ang kababaang-loob sa buong panahon ng laban. Ito ang tunay na kapuri-puri sa Pinay athlete na ito. Hindi nauna ang yabang o over-confidence na kadalasang pagkakamali ng marami.
Sa kanyang pagdating kagabi sa Ninoy Aquino International Airport (NAIA), sinalubong siya ng nagmamahal na mga kaanak, fans, kapwa mga atleta at ‘proud Pinoys’.
Sa biglaang press conference, paulit-ulit ang kanyang pasasalamat sa Maykapal. Lahat ay galing sa Diyos at lahat ay itinulot ng Poong Lumikha.
Inialay din niya ang kanyang tagumpay sa kanyang ina. Pagpapakita na isa siyang mapagmahal na anak.
Payo pa niya sa mga kapwa manlalaro, “Kung kaya ko, kaya n’yo rin. Don’t give up. Walang imposible sa Diyos.”
Pero ang Zamboangueña Olympic medalist, namuhunan nang mahabang panahon at hindi birong pawis, disiplina, pagsasanay, tamang diet, pangangalaga sa katawan at panahon ang ibinuhos bago narating ang tagumpay. Labing-apat na taon siyang naghanda para rito hanggang sa dumating na nga ang kanyang pagkakataon sa Rio Olympics.
Hindi matatawarang pasensya ito dahil napakahaba ng panahon ng kanyang paghihintay para sa “perfect time”. Isa pa ito sa tunay namang nakaka-impress kay Diaz. Hindi niya inapura ang tamang panahon. Nagtiyaga talaga siya. Isang bagay na importanteng matutunan, lalo na ng mga kabataan, sa bagong bayaning ito.
Ang susunod na pagbubuhusan ng panahon ni Diaz matapos ang tagumpay na ito, ang pagpapakadalubhasa naman bilang weightlifting coach at kapag siya na daw ang nagsasanay sa mga susunod sa kanyang yapak ay magiging “friendly but determined coach” siya.
Tiyaga, determinasyon, ibayong disiplina at hindi inapurang pagpapahinog. Higit sa lahat, pananampalataya sa Diyos at pagmamahal sa pamilya. Ito ang sikreto ng tagumpay ni Diaz.
Mabuhay ka, bayaning Pinay Hidilyn Diaz! Salamat sa karangalan! Pamarisan ka nawa ng mga kabataan!



