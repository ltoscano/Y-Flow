NBA: TULOY ANG LIGAYA!
Clippers 7-0 sa ’17 January 19, 2017 LOS ANGELES (AP) — Umiskor si JJ Redick ng 20 points, tumapos si DeAndre Jordan ng 19 points at 15 rebounds, at tuloy ang ligaya ng Los Angeles Clippers nang idagdag sa mga biktima ang Oklahoma City Thunder, 120-98, Lunes ng gabi (Martes, Manila time).
Nakalusot ang Clippers kahit nalagasan na naman ng isa pang All-Star kay Chris Paul.
Pinantayan ng Clippers ang franchise record ng best start nila sa isang calendar year sa 7-0. Noong nasa Buffalo pa ang club, inumpisahan ng team ang 1974 sa parehong marka. Hawak ng Los Angeles ang NBA longest active winning streak sa kasalukuyan kahit injured ang pambato nilang si Blake Griffin. Sa second quarter kontra Thunder, inabot ng sprain sa kaliwang hinlalaki si Paul at nang lumabas ay hindi na bumalik.
Dinomina ng Clippers ang paint, na-outscore ang Thunder, 62-34.
May 24 points sa likod ng 7 of 19 shooting sa loob ng three quarters si Russell Westbrook para sa Oklahoma City, huling team na tumalo sa Clippers noong New Year’s Eve bago natapos ang kalendaryo at inumpisahan ang winning streak.
Si Westbrook lang ang starter ng OKC na may double figures.
Sa San Antonio, umeksena sa magkabilang dulo ng court si Kawhi Leonard at naligtasan ng Spurs ang Minnesota, 122-114.
Muling nilabas ni Leonard ang kanyang all-around game at tumapos ng 34 points, at sa kanyang pang-apat na sunod na 30-point game ay naging unang player ng San Antonio na umiskor ng 950 sa first half ng season sapul nang gawin ito ni Tim Duncan noong 2003.
“That’s what he does,” ani Spurs coach Gregg Popovich sa kanyang best defensive stopper at offensive threat. “He plays both ends of the floor like nobody’s business.”

Galing sa career-high 38 points noong Sabado kontra Phoenix sa Mexico City, tumikada si Leonard ng 12 for 17 mula sa field para idiskaril ang 59th birthday ni Minnesota coach Tom Thibodeau.
Nagdagdag si LaMarcus Aldridge ng 29 points para sa Spurs, rumatsada ng 20-2 run mula third patawid ng fourth quarters.



