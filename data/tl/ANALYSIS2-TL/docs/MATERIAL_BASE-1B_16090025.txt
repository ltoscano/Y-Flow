DOH: TSEK tayo sa breastfeeding

DOC WILLIE Ni Dr. Willie T. Ong

AYON sa DOH, ang breastfeeding ang sagot para maging matalino, malusog at iwas-sakit ang inyong anak. Alamin ang TSEK:
T: TAMA ang pag-breastfeeding. Tama ang paglagay kay baby sa dibdib ng nanay mula sa pagkasilang hanggang sa makasuso kay mommy. Paglabas ng sanggol sa sinapupunan, ipatong agad ang sanggol sa tiyan ng nanay.
Hindi na kailangang i-suction o i-pump ang ilong ng bata tulad ng dating ginagawa ng mga doktor. Ipatihaya lang ang sanggol para mailabas ang mga “secretions” mula sa ilong at bibig. Maghintay ng 1 hanggang 3 minuto, bago putulin ang umbilical cord. Ito’y para maipasa pa ng nanay ang dugo at sustansya papunta sa sanggol.
Tama ang pag-breastfeed sa loob ng isang oras pagkapanganak. Kahit konting breast milk pa lamang ang maibigay kay baby ay sapat na ito. Napakahalaga po ng tinatawag na “first milk” o “unang gatas” Ito ay ang Colostrum na napakasustansya para kay baby.
S: SAPAT ang dami ng gatas ng nanay. Kaunting breast milk lang ang kailangan ni baby sa mga unang linggo ng buhay. Habang nagpapasuso nang madalas ang nanay, mas dadami pa ang gatas na mailalabas niya. Kumain ng masustansya at magtiyaga sa pagpapadede para dumami ang inyong gatas.
EK: EKSKLUSIBO ang pag-breastfeeding hanggang 6 na buwan. Ito’y dahil kumpleto na sa sustansya at tubig ang breast milk. Wala nang tatalo sa sustansya, bitamina, at dagdag panlaban sa sakit mula sa gatas ng ina. Kung ihahambing natin ito sa pag-inom ng ordinaryong gatas, mas lalakas at mas tatalino ang inyong anak sa breast milk.

Tandaan: Gatas ng ina para sa anak ng ina. Hindi gatas ng baka para sa anak ng ina. Kahit noong panahon pa ni Moses at Jesus, number one na talaga ang gatas ng ina.
Para lumakas ang nanay, kailangan niya ng tamang nutrisyon habang nagpapadede. (1) Kumain ng masustansya tulad ng gulay, isda at kanin; (2) Uminom ng 12 basong tubig bawat araw. Mas maraming tubig ang kailangan ng nanay dahil 2 na ang kanyang pinapakain.
May mga nanay na nagsasabi na kulang sila sa gatas. Sabi ng iba, maliit ang kanilang suso. Para sa karamihan ng nanay (lampas 95%), mali lang ang paraan ng pagpapadede sa sanggol. Kulang lang sa kaalaman sa tamang paglabas ng breast milk.
Sayang naman po ang dagdag benepisyo ng breastmilk kung ihihinto natin ito agad. Magtiwala tayo sa gawa ng Diyos. Ang breast milk ng nanay ay masustansya na, at matipid pa.



