ALAB: Nababastos ang Pinoy talent sa NCAA
By Al S. Mendoza October 14, 2016 Isa na namang malaking kalokohan ang naganap sa NCAA.
Sa Mythical 5 ng liga, apat ang Afrikano at isa ang Pilipino.
Ang mga Afrikano’y sina Allwell Oraeme ng Mapua, Bright Akhuete ng Perpetual, Donald Tankoua ng San Beda at Laminou Hamadou ng E. Aguinaldo College. Si Giovanni Jalalon ng Arellano University ang tanging Pinoy sa Mythical 5.
Taga-Nigeria sina Oraeme at Akhuete at Cameroonian naman sina Tankoua at Laminou.
Hindi pa nagkasya, dalawa pang Afrikano ang humakot sa mga tropeyong pinangarap masungkit ng basketbolistang Pinoy.
Si Mike Nzeusseu ng Lyceum, isa pa ring Cameroonian, ang Rookie of the Year at si Arnold Noah ng NCAA champ San Beda ang Finals MVP.
Mga mahal na opisyales, gising.
Pababayaan na lang ba nating bumaha lagi ng Africano sa NCAA?
Anong tulong ang naibibigay nila sa Philippine basketball?

Pagkatapos nilang maglaro, wala na. Uwi na sila sa kani-kanilang bansa.

Tangay ang bulto-bultong salapi.
Iiwanan nila ng sangkaterbang hinagpis ang ating mga local talents na ang tanging kasalanan ay hindi sila kasingtangkad at kasinglapad ng katawan tulad ng mga Africano.
Huwag nang antayin ang 2019 at itigil na ang pagkuha ng mga Afrikano sa NCAA. Kung hindi’y ganito na ang ibig sabihin ng NCAA: National Collegiate African Association.
Matagal nang nababastos ang Pinoy talent sa liga.



