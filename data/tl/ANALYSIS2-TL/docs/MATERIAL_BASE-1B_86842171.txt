May tumubo sa kilikili
By George Nava-True II December 21, 2016
May bukol ako sa kilikili. Kumikirot siya. — Name withheld.
Malamang kulani ‘yan na namamaga.

Dala ito ng bacteria o viruses. Kung impeksiyon ang sanhi ng pamamaga, ang tawag dito ay lymphadenitis. Tulad ng sinabi ko dati, mahalaga ang kulani na makikita sa leeg, kilikili, sa ilalim ng baba at sa singit dahil panlaban ito ng katawan sa viruses, bacteria at iba pang masasamang organismo na nagdadala ng sakit.
Kapag namamaga ang kulani, may problema ang katawan. Maaring kasing laki ito ng gisantes o patani. Bukod sa pamamaga, ang kulani ay puwedeng sumakit at may kasamang lagnat, sipon, namamagang lalamunan o pawis sa gabi.

Puwede rin mamaga ang paa at maging matigas at lumaki ang kulani na maaring sintomas ng cancer. Ang iba pang dahilan ng namamagang kulani ay lupus o rheumatoid arthritis.
Nawawala ito kapag nawala rin ang impeksiyon o kung ano man ang dahilan ng pamamaga. Pumunta sa doktor kapag patuloy ang paglaki ng kulani, tumagal ito ng dalawa o apat na linggo, tumigas, hindi magalaw at laging kang may lagnat, pinagpapawisan sa gabi at bumababa ang timbang. Maging alerto rin kapag nahirapan kang huminga o lumunok.
Walang magagawa ang antibiotics kung viral infection ang dahilan nito. Uubra lamang ito sa bacterial infection. Alamin sa tulong ng doktor kung ano ang dahilan ng paglaki ng kulani para mabigyan ng tamang gamot. Kung may cancer – pero bihira itong mangyari – dapat sumailalim sa operasyon, radiation o chemotherapy.
Para mabawasan ang sakit, lagyan ang kulani ng mainit-init at basang pamunas. Okay din gumamit ng over-the-counter pain reliever tulad ng aspirin, ibuprofen at acetaminophen. Iwasan ang aspirin kapag bata pa ang pasyente. Magpahinga para maka-recover agad sa sakit.



