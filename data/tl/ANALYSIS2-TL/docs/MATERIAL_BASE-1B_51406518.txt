RACING FEATURE: Amb. Cojuangco Cup By Andy Sevilla November 24, 2016
P2-million ang nakatayang papremyo sa 2016 Amb. Eduardo Cojuangco Jr. Cup na ihu-host ng Metro Manila Turf Club ngayong Linggo sa MetroTurf sa Malvar, Batangas.
Pito ang kalahok sa karerang paglalabanan sa distansyang 2,000 meters: Atomicseventynine, Exhilarated, Hailey’s Rainbow, Love To Death, Manalig Ka, Sakima at Silver Sword.
Tanging si Manalig Ka ang nag-iisang local runner, lahat ay pulos imported gallopers na maglalaban sa top prize na P1.2-million. Ang runner-up ay tatanggap ng P450,000, sa tersero’t quarto ay P250,000 at P100,000. May Breeder’s Prize na P70,000 kung mananalo si Manalig Ka dahil siya lang ang local runner.
Ang karerang ito ay iniaalay sa dating Philracom chairman na si Amb. Cojuangco dahil sa kanyang malaking kontribusyon sa local horseracing industry.
Inaasahan din ang pagdalo ni Amb. Cojuangco sa event ganu’ng hindi pa ito nakita minsan sa karerahan mula nang ito’y tumigil sa kanyang racing operation sa Pilipinas at nag-concentrate na lang sa Australia hanggang ngayon.
Naging pangalawang tahanan ni Amb. Cojuangco at kanyang pamilya ang itinayo niyang Gooree Park sa Mudgee, New South Wales, na isa sa pinakamalaking thoroughbred breeding grounds at malaking vineyards sa Australia.
Noong nakaraang taon, binigyan siya ng parangal sa pagpasok niya sa Australia Hall of Fame sa pagiging leading owner-breeder at patron ng racing sa Australia.
Tinanggap ng kanyang anak na si Tina Barrera at director ng Gooree park na si Mike Barrera ang parangal mula kay Racing NSW chairman John Messara.
Ilan sa mga naging pangunahing kabayong nai-produce ng Gooree Park ang mga Group-1 winners sa Australia na sina Desert War, Laser Hawk, Mr. Murphy, Don Eduardo, Barkada at Snowlands.



