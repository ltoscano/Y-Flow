
MAG-INGAT KAY ‘DR. PULPOL’

ITO’Y isang babala sa mga nais kumuha sa serbisyo ng isang dentista na hindi muna natin papangalanan pero tatawagin ko na siyang ‘Dr. Pulpol.’
‘Di lang isa, kundi ilan na ang nagreklamo sa Chokepoint tungkol sa kabalbalan at kasubaan ng naggagaling-galingang dentista na ito.
Nakapagngingitngit ang mga narinig nating iisang pahayag ng mga biktima ng ‘di matatawarang kasuwapangan at kalokohan ni ‘Dr. Pulpol.’ Sa kuwento ng mga nakaranas sa walanghiyang modus operandi ni ‘Dr. Pulpol.’ Maliwanag na ang dentista na ito ay walang binatbat.
Dahil kung maningil sa inihahaing serbisyo, aba’y milyones kung manuring, pero ang resultang ipinangako ay pinagdurusahan ng mga nabolang kliyente. Bakit kanyo? Aba’y kung ‘di nalalaglag ang piyesa ng ibinaong ngipin, dumudugo ang gilagid, sumasakit ang ulo at ‘di makakain ang mga pasyente.
Dahil sa kapalpakan ng dentistang ito, ang kanyang napala – kaliwa’t kanang demanda mula sa mga naloko ng pulpol niyang serbisyo.
‘’Di naman sana idedemanda si ‘Dr. Pulpol’ pero dahil balasubas, minarapat ng mga biktima na dalhin na lang siya sa korte. Walang ‘K’ (karapatan) ito na maging dentista dahil walang binatbat, pero sumikat dahil laging ‘guest’ daw ito ng isang pang-gabing broadcaster.
Nakukuha ang mga mayayaman na pasyente dahil sa matamis niyang pananalita, pero sa katotohanan, palpak ang serbisyo ni ‘Dr. Pulpol.’
Nasuspinde na ng anim na buwan ang nasabing doctor dahil sa kapalpakan ng trabaho, ayon sa dokumento na nakalap natin.
At kahit na suspendido noong 2008, patuloy pa rin nitong ginagawa ang trabaho ng isang dentista, ayon pa sa isang pasyente.
Marami pa tayong kuwento, pero ipagpapaliban muna natin ito habang kinukumpleto ko ang pagkalap ng ebidensya laban sa dentistang ito.
Babala natin sa publiko – huwag maniwala sa matatamis na pananalita ni ‘Dr. Pulpol’ dahil baka kayo na ang susunod na mabiktima. Ang nakaeengganyong clinic ni ‘Dr. Pulpol’ na makikita sa ‘di kalayuan sa DZBB sa lungsod ng Quezon ay ‘di dapat na tinatangkilik.



