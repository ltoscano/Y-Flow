Traslacion umabot ng 2.5M By Noel Abuel January 10, 2017
Pumalo hanggang sa kabuuang 2,500,000 deboto ng Itim na Poong Nazareno ang dumagsa sa idinaos na Traslacion kahapon, ayon ito sa pagtataya ni National Capital Region Police Office (NCRPO) Director Oscar Albayalde.“Sa ngayon, ang crowd estimate ay more or less 2.5 million. People come and go,” pahayag ni Albayalde sa isang panayam kagabi.
Kasabay naman ng pagdagsa ng mga deboto ay marami rin sa mga ito ang isinugod sa pagamutan o nabigyan ng paunang lunas. Sa tala ng Philippine Red Cross (PRC), ganap na alas-singko ng hapon ay umakyat na sa 1,200 ang naserbisyuhan ng PRC first aid stations na nakalagay sa mga dinaanan ng Mahal na Poong Nazareno mula Quirino Grandstand hanggang sa Quiapo Church.
Ayon sa PRC, karamihan sa mga nabigyan ng lunas ay pawang mga mababaw na sugat o kung hindi naman ay nawalan ng malay o nahilo habang isinasagawa ng prusisyon.
May nirespondehan din ang mga ito na buntis na dahil sa maselang kondisyon ay isinugod sa pagamutan matapos mahuli.
Nasa 800 deboto rin ang tinulungan ng PRC dahil sa mataas na presyon ng dugo, habang nasa 314 naman ang dahil sa sakit ng ngipin at pagkaipit sa maraming taong nag-uunahan sa tali ng andas.
Ilan din ang isinugod sa Philippine General Hospital at Ospital ng Maynila kabilang ang 29-anyos na lalaki na kinailangang operahan ang paa matapos madurog ang daliri nito sa paa matapos maipit ng andas.



