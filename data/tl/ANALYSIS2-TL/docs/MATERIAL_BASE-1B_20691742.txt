ALAB: Mga Afrikano sa UAAP at NCAA
By Al S. Mendoza October 5, 2016 Umultaw na naman ang taal na lakas ng mga Afrikanong players sa UAAP. Dominado nila ang halos nobenta porsiyento ng mga laro sa liga.
Para na rin silang mga Kanong import sa PBA: Dahil matatangkad at malalapad, hirap silang bantayan ng mga Pinoy.
Kung rerebyuhing mabuti, parehong UAAP at NCAA ay nakasandal sa mga Afrikanong players. Sa PBA, kung sino iyong may pinakamatikas na import ang kadalasang tsamp sa Commissioner’s Cup at Governors’ Cup.
Gayundin sa UAAP at NCAA. Kung sino iyong iskul na may pinakamabagsik na Afrikano, liyamado agad ito.
Isang patunay niyan ay si Ben Mbala, ang Afrikanong import ng La Salle na taga-Cameroon.
Sa salpukang La Salle-Ateneo noong Linggo, mistulang kinalabaw ni Mbala ang buong Blue Eagles sa 97-81 panalo ng Archers.
Walang makapigil kay 6-7 Mbala at namiyesta ito sa 28 points, 13 rebounds at 5 steals matapos siyang magsabog ng 19 points at 17 rebounds sa panalong 84-78 laban sa UE.
Ang matindi, nilamog ng La Salle ang Ateneo maski absent sina Archer coach Aldin Ayo at chief Archer Jeron Teng.
Kinawawa rin ni Mbala si Tab Baldwin, ang ipinagmamalaking Kanong coach ng Ateneo.

Kaya’t hanggat may mga tulad nina Mbala sa UAAP at kahalintulad niya sa NCAA, lusaw ang pangarap ng mga sentrong Pinoy na umangat.
Tsutsuwa na lamang sila palagi ni Mbala at mga kalahi nito. Lungkot.



