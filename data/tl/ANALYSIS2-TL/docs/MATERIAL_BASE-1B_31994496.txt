EDITORYAL – Mga pagkaing nakalalason

MGA kending gawa sa durian at mangosteen ang unang nakalason sa may 300 estudyante sa Surigao del Sur noong Hulyo 10. May naaresto ng vendor at sinabing binili lang nila ang mga kendi. Nanggaling umano ang mga kendi sa Davao City. Ipinasara na ang factory na nadiskubreng walang permit sa Food and Drugs Administration ang factory.
Kasunod ng durian kendi ay ang pagkalason naman ng pitong mag-aaral sa Iloilo City dahil sa pagkain ng ube cake na binili umano sa mga vendor sa labas ng eskuwelahan noong Martes. Nakaranas ng pananakit ng tiyan, pagsusuka at pagtatae ang mga estudyante sa Pakiad Elementary School sa Oton. Isinugod sa ospital ang mga estudyante.
Pero hindi pa lumalamig ang isyu sa pagkalason sa durian at ube cake, nalason naman sa kinaing macapuno candies ang siyam na estudyante sa Juan Sumulong High School sa Cubao, Quezon City noong Huwebes. Dinala sa ospital ang mga estudyante at anim sa kanila ang na-intensive care unit (ICU). Ayon sa mga estudyante binili nila ang macapuno candies sa isang kabataang lalaki na umano’y estudyante rin at nagtitinda ng macapuno para may panggastos sa pag-aaral.
At halos kasabay nang pagkalason ng mga estudyante sa macapuno, nalason din ng araw na iyon ang 57 estudyante sa Sultan Kudarat dahil sa kinain nilang okoy. Binili nila ang okoy sa isang vendor sa labas ng paaralan. Isinugod sa ospital ang mga bata. Hindi pa natatagalan nang 15 estudyante rin sa Sultan Kudarat ang isinugod sa ospital dahil sa pagkain ng pastel.
Nakababahala na ang mga nangyayaring ito. Hindi dapat balewalain ang sunud-sunod na pagkalason ng mga estudyante. Kumilos sana ang DOH at alamin ang dahilan kung bakit may nakalalasong pagkain. Maghigpit naman ang school authorities sa mga vendor na nasa paligid. Kadalasang hindi malinis ang tinda ng vendors, nilalangaw, nakalantad sa alikabok at kung anu-anong mikrobyo. Payo sa mga magulang na la-ging bantayan ang mga anak at baka pagkain na kontaminado ang nakakain ng mga ito sa school.



