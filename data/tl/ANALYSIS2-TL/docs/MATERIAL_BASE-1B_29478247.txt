V-LEAGUE: CUSTOMS SISIGURO NG PLAYOFF By Elech Dawa October 22, 2016
Ihuhulma ng Bureau of Customs ang two-game winning streak ngayong araw upang makasiguro ng playoff sa Final Four ng 13th V-League Reinforced Conference sa Philsports Arena sa Pasig City.
Solo sa second spot ang Transformers tangan ang 3-1 karta, haharapin nila ang galing sa dalawang sunod na panalong Pocari Sweat sa alas-sais ng gabi. Isa pa lang ang sigurado sa semifinals, ito’y ang ang University of Sto. Tomas na may 5-1 card matapos sagpangin ang Laoag, 25-22, 25-27, 18-25, 27-25, 15-12 noong Miyerkules.
Tanging ang Customs na binabandera ni volleyball superstar Alyssa Valdez ang dumungis sa baraha ng Tigresses.
Pumalo si former Queen Eagle Valdez ng 19 puntos kasama ang 15 kills nang talunin nila ang UST sa kanilang huling laro.
Pero kahit matindi ang tinalo ng Customs, inaasahang mapapahirapan at bibigyan sila ng magandang laban ng 2016 SVL Open Conference Champion, Lady Warriors na hawak ang 2-1 record sa event na inisponsoran ng Shakey’s.
Bukod sa mga local hitters, huhugot din ng puwersa ang Transformers at Lady Warriors sa kanilang mga reinforcements.
Umiskor si Thai import Kanjana Kuthaisong ng 16 markers para sa BoC habang kumayod si Bre Mackie ng 23 points kasama ang 19 attacks at tatlong blocks para sa Pocari Sweat nang butatain nila ang University of the Philippines, 25-20, 25-17, 25-23, sa huli nilang laban.
Samantala, must-win ang Lady Maroons laban sa BaliPure sa alas-kuwatro para manatili ang hangad nilang pumasok sa F4.

Pasan ng Lady Maroons ang 2-3 slate, kailangan nilang ipanalo ang dalawang natitirang laro para sa kanilang minimithi.
May dalawang panalo naman ang Water Defenders sa tatlong salang.



