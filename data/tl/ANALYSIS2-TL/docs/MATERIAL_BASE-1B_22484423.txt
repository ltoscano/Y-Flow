ALAB: Fernandez galit na rin
By Al S. Mendoza November 16, 2016
Galit na rin pati si Ramon Fernandez, ang dating superstar sa Philippine Basketball Association (PBA) na komisyoner na ng Philippine Sports Commission (PSC).
Binansagan niyang hindi patas si Peping Cojuangco, pangulo ng Philippine Olympic Committee (POC), nang diniskwalifay ni Peping si Ricky Vargas, ang kanyang kalaban sa pagkapangulo.
Umano’y hindi kwalifayd si Vargas dahil sa pagliban nito sa mga miting ng POC General Assembly ayon sa Comelec sa pamumuno ni Frank Elizalde. Di ba’t bias si Elizalde kay Cojuangco?
Si Mikee Cojuangco, anak ni Peping, ay kasalukuyang permanenteng representante ng Pilipinas sa International Olympic Committee (IOC) sa tulong na rin ni Elizalde.
Di kasi, si Elizalde ang pinalitan ni Imee. Mahigit 80 anyos na si Elizalde at kailangan nang magpahinga.
Kung tutuusin, dapat na ring magpahinga si Peping dahil edad 82 na rin siya. Hindi pa ba siya pagod?
Ano ba meron sa POC at ayaw bumitaw ni Peping? Naka-12 taon siya sa puwesto mula 2004. Hindi natalo sa reeleksiyon ng 2008 at 2012.
Mukhang may laban si Vargas kaya’t diniskwalifay siya ni Peping?
“Sa kilos ni Peping, sinayang niya ang pagkakataon na siya’y makapagpakita ng respeto sa demokrasya,” sabi ni Fernandez.

Kung matalo si Vargas sa korte, kangkungan muli ang Philippine sports.

Kawawang bansa.



