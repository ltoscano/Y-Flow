PURO ANG POCARI By Elech Dawa November 13, 2016
Pinadugo ng Pocari Sweat ang puso ng mga fans ni Alyssa Valdez matapos walisin sa tatlong sets ang Customs, 25-22, 25-18, 25-18, kagabi sa Game 1 ng 13th Shakeyâ€™s V-League Reinforced Conference Finals sa PhilSports Arena.
Walang naisagot ang Transformers sa higpit ng depensa ng Open Conference champion Lady Warriors, namumuro na ang Pocari Sweat sa pagsungkit ng pangalawang sunod na titulo ngayong taon.
Bukas ang Game 2 ng best-of-three duel at sakaling maitabla ng Transformers ang series ay ilalaro ang Game 3 sa Miyerkules. Pumalo sina skipper Michelle Gumabao at import Breanne Mackie ng tig-13 points, kumambyo sina Desiree Dadang at Kay Kacsits ng tig-seven para sa Pocari Sweat.
Bantay sarado nina Mackie at Kacsits si Valdez kaya ilang blangka ang inabot ng volleyball superstar sa dalawang reinforcements ng Lady Warriors.
Kapag nakakalusot ang kills ng Transformers kina Mackie at Kacsits ay nakaabang naman sa sahig si Pocari Sweat veteran libero Melissa Gohing.
Tumikada lang ng 12 at eight points ang top scorers ng Customs na sina Valdez at Kanjana Kuthaisong.
Samantala, naunahan din ng BaliPure ang University of Sto. Tomas, 19-25, 25-16, 25-18 25-18, sa Game 1 ng battle-for-third.



