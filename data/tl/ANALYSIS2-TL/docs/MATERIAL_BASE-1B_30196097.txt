3rd place ang RC Cola-Army
By Robin Mendoza August 12, 2016
Kinopo ng RC Cola Army ang ikatlong pwesto na konsolasyon matapos patumbahin ang Petron, 25-18, 25-23, 21-25, 19-25, 15-11, sa Philippine Super Liga All Filipino Conference sa The Arena sa San Juan kahapon.
Nanguna si team captain Jovelyn Gonzaga para sa Lady Troopers ng 22 puntos, samantalang sina Royse Tubino ay nag-ambag ng 15 at sina Nene Bautista at Jessey de Leon ay may tig-10 marka.
Masaya na rin si RC Cola Army coach Kungfu Reyes sa kanilang pwesto dahil para sa kanya ang tanso ay kasing ningning na rin ng ginto. “Buti na lang nanalo kami ngayon, sa (battle for) third and fourth, sabi ko nga sa kanila, kunin natin ang bronze at least it shines like a gold,” saad ni Reyes.
Nawala na sa kamay ng Lady Troopers ang korona matapos nilang pagreynahan ang liga sa tatlong sunod na conference – 2013 Invitational and Grand Prix and 2014 All Filipino.
Dalawang player ng Army ang hindi nakalaro dahil sa injury – – sina Rachel Anne Daquis (plantar tear) at Joanne Bunag (strain calf).
Pero nanindigan si Reyes na hindi niya ito gagamitin na palusot sa kanilang kampanya.
Tumapos si Bernadeth Pons ng 17 puntos para sa Petron at si Ces Molina ay nag-ambag ng 11.



