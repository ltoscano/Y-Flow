
James Yap-Paul Lee trade, kasado na

SARADO na ang deal sa pag-trade kay Rain or Shine E-Painters star point guard Paul Lee kapalit ni 2-time MVP James Yap na isa sa pinakamalaking deal sa darating na PBA season.
Ito’y matapos mabigo ang RoS ayon sa isang source, na panatilihin ang former Rookie of the Year para sa three-year contract extension.
Naging matagumpay ang negosasyon matapos ang meeting sa pagitan nin RoS governor Mert Mondragon at mga opisyal ng Star na pinangunahan ni Alvin Patrimonio ngayon Huwebes.
“It’s a done deal,” ayon sa source.
Naglaro si Yap sa Purefoods franchise sa kanyang buong career simula 2004 nang makuha sa Round 1, 2nd overall pick ng nasabing koponan.
Sa kabilang dako, ang pag-alis ni Lee sa RoS ang pinakamabigat na deal para sa kanila, kasunod ng pag-alis ng kanilang long-time coach na si Yeng Guiao na ngayo’y nasa NLEx Road Warriors na.
Bukod dito, nabuwag na rin ang ‘Extra Rice’ tandem ng RoS matapos ipagpalit si JR Quiñahan para kay GlobalPort forward Jay Washington.
Gayunman, para sa Rain or Shine owners, isang malaking karangalan ang paglipat ng popular na player na si Yap sa kanilang team.
“He has come full circle with us,” ani RoS co-owner Raymund Yu. “Hopefully he retires with the Rain or Shine franchise.” GILBERT MENDIOLA



