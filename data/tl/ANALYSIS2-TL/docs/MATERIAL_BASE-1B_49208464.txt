Nabiktima ng paputok sa Palawan bumaba ng 33.33%

January 06, 2016 Orlan C. Jabagat

PUERTO PRINCESA, Palawan, Enero 7 (PIA) --- Sa pagtatapos ng Code White Alert ng Ospital ng Palawan (ONP) noong Enero 5, nakapagtala ito ng 12 kaso ng mga nabiktima ng paputok kaugnay ng pagsalubong sa nagdaang bagong taon. Ayon sa tala ng ONP, mas mababa ito ng 33.33 porsiyento kung ikukumpara sa bilang ng mga nabiktima ng paputok noong nakaraan taon na umabot sa 18. Karamihan sa mga ito ay mula sa mga barangay ng San Miguel, San Rafael, Bancao-Bancao, Sta Monica, Irawan at San Pedro sa lungsod ng Puerto Princesa. Ang mga nabiktima ng paputok ay may edad 5 – 30 taong gulang. Ang Piccolo, na isa sa mga ipinagbabawal na paputok ang naging pangunahing nagdulot ng kapinsalaan sa mga biktima, pangalawa ditto ang “Boga” at pumangatlo ang Bawang. Isa naman ang naitala ng ONP na nabiktima ng ligaw na bala. Ito ay isang 73 taong gulang na lalaki mula sa bayan ng Araceli na naghirap dahil sa tinamong sugat sa kaliwang binti sanhi ng tama ng bala at kasalukuyang nagpapagaling sa nasabing ospital. Patuloy naman ang imbestigasyon ng pulisya hinggil sa pangyayaring ito. (OCJ/LBR/PIA4B-Palawan).



