Pinoy thrower gold sa Masters By Ramil Cruz November 2, 2016
Astig at makinang na hinubaran ni Danilo Fresnido ang kampanya ng Pilipinas nitong weekend sa 22nd World Masters Athletics Championships sa gold medal performance sa men’s 40-44 javelin throw competition sa WA Athletics Stadium sa Perth, Australia.
Binanda ng 44-year-old, Sorsogon native, kasalukuyang national coach at Philippine record holder ang matikas na porma sa paghalibas ng spear sa distanyang 62.30 meters para makuha ang unang puwesto sa pagdaig sa pitong mga karibal sa 12-day meet na nagbukas nu’ng Oktubre 12 at tatagal hanggang Nobyembre 6.
Nakabato si Harri Leivonen ng Finland ng layong 54.92m samantalang si Ved Prakash Singh ng India ay nakasibat ng 52.38m para magkasya sa silver at bronze medals sa kumpetisyong may tig-14 age brackets sa men’s at women’s divisions. Kabilang pa sa mga tinalo ng Pinoy thrower sina Finnish Sami Salo (50.23m), American Erick Friedman (48.51), German Markus Paque (47.85), British Graham Lay (44.74m), at Australian Rene Doel (43.78) para makabawi sa kanyang nahagip na medalyang pilak nung 2015 sa Lyon, France.
May apat pang bets ang bansa na nakatakdang mga sumabak sa mga susunod na araw na kinabibilangan nina Javelin thrower Erlinda Lavandia, pole vaulter Emerson Obiena, marathoner Lorna Vejano at Olympian long jumper Marestella Torres-Sunang, na debutante pa lamang sa world masters competition.
Kahapon nakatokang sumalang si Obiena, ngayon ang laban ng 2013 Brazil WMAC gold winner na si Lavandia. Lulundag si Torres sa Nob. 5 at kakaripas sa lansangan si Vejano sa Nob. 6.



