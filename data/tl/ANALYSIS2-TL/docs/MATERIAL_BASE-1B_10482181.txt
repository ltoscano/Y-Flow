
61st IB Philippine Army, Naghuramentado!

Ka Jury Guerrero
Jose Percival Estocada, Jr. Command, NPA-Central Panay
Oktubre 8, 2013

Nahubaran ng maskara ang pagpakitang mabait ng 61st IB Phil. Army at nakita na naman ang duguang kamay ng kriminal na yunit na ito nang walang habas na pinaulanan ng bala ng mga nag- ooperasyong tropa ng Alpha Company ang mga taumbaryong nagtitipon sa bahay ni Barangay Kagawad Abelardo Diaz Sr., sa Barangay Nayawan, Tapaz, Capiz, bandang 9:30 ng umaga noong Oktobre 7, 2013. Nagresulta ito sa pagkapatay kay Pastor Laranja Mirasol Jr., isang magsasaka at maliit na negosyante ng saging at pagkasugat ng kanyang bayaw na si Rolando Diaz Sr., isa ring magsasaka. Lalo pang natakot ang mga taumbaryo, kasama na si Barangay Kapitan Garson Catamin, nang sila ay pinagtutukan ng mga baril, pinag-imbestiga at hindi pinaalis sa lugar pagkatapos ng pangyayari.
Tinipon ni Barangay Kapitan Garson Catamin ang mga mamamayan sa magkalapit na mga kabahayan sa bahay ni Barangay Kagawad Abelardo Diaz Sr., upang ipaalam sa kanila ang dapat gagawin at ang kanilang mga karapatan dahil sa nangyaring ambus bandang 6:45 ng umaga ng Oktubre 7 sa hangganan ng Barangay Nayawan at Tacayan. Napatay sa ambus ang 3 tropa ng 61st IB at nasugatan ang marami pa.
Kasunod nito, umpisa ng mga 12:30 nang tanghali, habang kinukuha ng 3 helikopter ang mga patay at sugatan na Phil. Army, pinaulanan ng bala ng masinggan ng helikopter ang mga kakahuyan, gubat at mga kaingin sa Barangay Tacayan.
Kasinungalingan ang pahayag ni Major Rey Tiongson, tagapagsalita ng 3rd ID, Phil. Army, na kasapi daw ng NPA si Pastor Mirasol Jr at Rolando Diaz, Sr.. Hindi bago ang pagsisinungaling ng pamunuan militar kaugnay ng kanilang mga karahasan. Kung maalaala pa, noong Marso 11, 2012, pinaputukan din ng M203 grenade launcher ng mga sundalo ng Peace and Development Teams ng Charlie Company, 61st IB PA na nakabase sa detatsment nito sa Barangay Tacayan ang bahay ni Robert Aguirre na nagresulta sa pagkapatay kay Rodelyn Aguirre, 6 na taon gulang at pagkasugat ng kaniyang kapatid na si Roda, 4 na taon gulang. Pinalabas ng Phil Army at PNP noon na ang mga bata ay naglalaro ng improvized explosive device ng NPA.

Madalas ang mga operasyon at pang-aabuso ng 61st IB PA sa mga bundok na barangay ng Tapaz at Calinog dahil sa malakas na pagkontra ng mga mamamayang Tumanduk sa dalawang megadam na proyekto ng Rehimen US-Aquino sa Ilog Jalaur at Ilog Pan-ay. Patuloy din ang pang-aagaw ng 3rd ID Phil. Army sa lupang ninuno ng mga Tumanduk at magsasaka sa pamamagitan ng Military Reservation na sumasaklaw ng 33,310 ektaryas. Unti-unti pa rin silang tinataboy sa pamamagitan ng mga kontramamamayang proyekto ng pagpapatanim ng kahoy, pagbabawal sa kaingin at paggawa ng uling na siyang ikinabubuhay ng mga katutubo at magsasaka sa kabundukan.

Singilin ng mahal ang mga krimen ng 61st IB Phil. Army!
Katarungan para kay Pastor Mirasol, Jr. at sa iba pang mga biktima ng karahasan ng 61st IB!


