Coach Yeng tawid sa NLEX By Ramil Cruz October 6, 2016
Sa sorpresang rigodon sa nalalapit na baba ng kurtina ng 41st season ng PBA, tumawid si elite coach Yeng Guiao sa NLEX mula Rain or Shine.
Ipinalit kay Guiao si Caloy Garcia na dati ring head coach ng Elasto Painters.
Kasama sa paglipat ni Guiao, 57, sa Road Warriors para sa susunod na season sa November ang isang corporate position sabay sa paghalili niya kay Boyet Fernandez na walang naging bunga ang dalawang taong pagtimon sa team. Ang NLEX ay nasa ilalim ng higanteng MVP Group of Companies. “We tried our best to retain coach Yeng but he was offered there a position that is not just about coaching but to help people in their corporate social responsibility program,” pahayag kahapon ni Rain or Shine co-owner Raymond Yu. “We are happy for him but sad that he’s living.”
Sa anim na taon niya sa team, narendahan ni Guiao sa anim na Finals stints ang E-Painters tungo sa dalawang titulo, kasama ang sa taong itong midseason Commissioner’s Cup.
Hindi umabot ang Road Warriors sa semifinals sa nakaraang anim na conference sa liga makalipas magdomina sa farm league na PBA D-League.
Panlima sa mga matatagumpay na coach sa PBA si Guiao sa naipong pitong korona — dalawa sa Swift at tatlo pa sa Red Bull. Minsang na rin siyang naging national coach.
May isang taon pang natitirang kontrata si Fernandez na pwedeng bumaba sa assistant coach o magpa-buy out ng kontrata. Kapapaso lang ng kontrata, hindi na tinanggap ni Guiao ang alok na three-year extension nina Yu at co-owner Terry Que.



