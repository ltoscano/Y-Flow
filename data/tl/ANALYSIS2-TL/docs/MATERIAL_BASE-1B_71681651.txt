HEALTH FRONTIERS: Paulit-ulit na sakit Ano ang fibromyalgia? Sumasakit ang mga tuhod at siko ko dahil dito. May gamot ba ito? Sa fibromyalgia, meron laganap na musculoskeletal pain na may kasamang pagkapagod. Ang sakit ay paulit-ulit at nanggagaling sa kalamnan. Puwede ring maramdaman ito sa itaas at ibaba ng baywang. Sumasakit din ito kapag may puwersa sa mga tender points. Ilan sa mga tender points ay ang likod ng ulo, taas ng balikat, harap ng leeg, ang itaas na bahagi ng dibdib, siko at tuhod. Maaaring makaranas din ng sleep disturbance ang taong may fibromyalgia at laging pagod ka kahit mahimbing ang tulog.
Sa kasamaang-palad, ang mga babae ang madalas magkaroon ng ganitong problema. Meron din silang tension headaches, temporomandibular joint disorders, irritable bowel syndrome, anxiety at depression.
Hindi alam kung ano talaga ang dahilan nito pero lumilitaw ang mga sintomas ng fibromyalgia following physical trauma, surgery, infection o psychological stress. Sa ibang tao, bigla na lamang sumusulpot ito. Namamana rin ito.
Ikinalulungkot kong sabihin na walang gamot ang fibromyalgia pero puwedeng ma-control ang sintomas nito. Ang maganda rito ay walang komplikasyon pero nakakaabala lang dahil nagdudulot ito ng sakit at hirap sa pagtulog na maaaring makadistorbo sa ibang gawain. Narito ang gamot na puwedeng ibigay ng doktor:
Analgesics — kasama rito ang acetaminophen na puwedeng bilhin kahit walang reseta at tramadol na isang prescription pain reliever. Puwedeng isabay ito sa acetaminophen. Okay din ang non-steroidal anti-inflammatory drugs tulad ng ibuprofen o naproxen sodium.
Antidepressants – binibigay din ito para sa sakit at pagkapagod na dulot ng fibromyalgia. Halimbawa nito ay duloxetine at milnacipran. Para makatulog, maaaring bigyan ka ng doktor ng amitriptyline o fluoxetine.
Anti-seizure drugs — kadalasan ginagamit ito para sa epilepsy pero mabisa rin ito sa fibromyalgia. Halimbawa nito ay gabapentin at pregabalin.
Bukod dito, importante rin na matuto kang magbawas ng stress. Mahirap talaga ang buhay pero learn to adjust at mag-relax para hindi lumalala ang sakit mo. Makakatulong ang stress management techniques tulad ng deep-breathing exercises o meditation. Matulog sa tamang oras. Iwasan matulog sa umaga o hapon para hindi maapektuhan ang tulog mo sa gabi.
Mag-exercise lagi. Sa una, maaaring madagdagan ang sakit pero mawawala rin ito. Ilan sa magagandang exercises ay walking, swimming, biking at water aerobics. Magpatulong sa physical therapist para makagawa ng home exercise program na bagay sa iyo. Acupuncture, yoga at masahe ay makakabawas din ng sakit. Kumain ng tamang pagkain. Walang diet para sa fibromyalgia pero kumain ng iba’t ibang pagkain araw-araw. Bawasan ang pag-inom ng caffeine.



