
ABUSADONG DOJ CONSULTANT

ISANG kaibigan ang nagbulong sa akin hinggil sa hindi magandang gawain ng isang abusadong lady consultant diyan sa Department of Justice (DoJ).
Ipinagyayabang daw nitong si lady consultant na sobrang lakas niya kay Sec. Leila de Lima at direkta raw siya rito kaya anytime na gusto niya itong kausapin ay hinaharap siya at ini-entertain ng kalihim.
At dahil feeling bagyo nga si lady consultant ay nagagawa niyang gamitin ang official stationery ni Sec. De Lima, kahit walang kinalaman sa gawain ng kanilang departamento at sa pamahalaan ang mga transaksyon at komunikasyon na ipinadadala nito.
Sa madaling salita ay ginagamit niya ang stationery sa mga pribadong transaksyon at para na rin takutin ang mga pribadong taong katransaksyon niya.
Napag-alaman ko pa na sa ilang pagkakataon ay ginamit ng DoJ consultant ang “official stationery” ng DoJ upang sulatan ang ilan sa mga pribadong indibidwal na gusto niyang i-bully.
Maging sa pangongolekta raw ng mga personal na pautang o ‘di kaya naman ay para sa homeowner’s association dues ay ang DoJ stationery ang ginagamit nito.
Mukhang maliban sa trabaho niya sa DoJ ay umaakto ring collecting agency ang taong ito, at ang ipinananakot nga para makakolekta ay ang koneksyon niya kay De Lima. Ang tanong tuloy ng mga taong binu-bully niya ay kung alam o hindi ni De Lima ang ginagawa niya.
Sa pagkakaalam daw kasi nila, kung alam ng kalihim ang ginagawa ni lady consultant, ay tiyak na hindi siya papayag at malamang na sisibakin niya ito agad.
Kaya naman nananawagan tayo kay Sec. De Lima na silipin din niya ‘pag may time ang bakuran niya, dahil baka kailangan na magwalis siya ng ilang tao roon na ginagamit ang kanyang pangalan sa kalokohan.
Alam ko na masyadong busy si De Lima sa rami ng mga kasong hinahawakan niya, kaya naman kailangan niya ang mga taong matitino para makatulong na gumaan ang trabaho niya.
At tiyak ko na hindi kasama sa mga taong dapat niyang pagkatiwalaan ang lady consultant na ito.



