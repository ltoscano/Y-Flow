PRANGKAHAN: Gloria Arroyo magiging foreign secretary?
By Ellen Tordesillas SSeptember 25, 2016 Matunog ngayon ang balita na magiging foreign secretary si dating pangulong Gloria Arroyo.
Ngayon, si Arroyo ay miyembro ng House of Representatives bilang kinatawan ng pangalawang distrito ng Pampanga.
Noong Hulyo 21, lumabas si Arroyo sa Veterans Memorial Hospital pagkatapos ng apat na taon na pagkaka-kulong sa iba’t ibang kasong plunder o pagnanakaw sa kaban ng bayan sa halagang P50 milyon o mas malaki pa na isinampa ng pamahalaan ni Benigno Aquino, III. Walang piyansa ang plunder kaya habang nililitis, nakakulong. Isa-isa nang nadi-dismiss ang mga kaso kay Arroyo at ang pinakahuli ang tungkol sa NBN-ZTE deal.
Nasa Germany ngayon si Arroyo, kasama ang kanyang asawang si Mike Arroyo. Magpapa-stem cell treatment daw siya sa kanyang sakit sa spine. Hindi na siya nagsu-suot ng neck brace.
Pupunta rin siya sa France. Sa Oktubre, pupunta siya sa Hongkong.
Ang sabi ng source, itong mga biyahe daw ni Arroyo ay testing ng lakas niya dahil maraming biyahe ang trabaho ng foreign secretary.
Tinatantiya din nila ang reaksyon ng Estados Unidos dahil hindi pa yata naaayos ang isyu tungkol sa tahimik na imbestigasyon sa mga deposito sa bangko ni Mike Arroyo, ayon sa source.
Sinabi noong isang buwan ni Pangulong Rodrigo Duterte na hindi tatagal si Foreign Secretary Perfecto Yasay, Jr. dahil may mga “contractual obligations” para magturo sa mga unibersidad sa California, Hawaii at iba pa.
Maraming hindi bilib kay Yasay sa Department of Foreign Affairs (DFA). Mahina ang kanyang intindi sa mga isyu tungkol sa foreign relations lalo na sa isyu ng South China Sea kung saan isa tayo sa anim na bansang umaangkin sa mga parte ng Spratlys.

Kadalasan, dinadaan na lang ni Yasay sa bokadura kapag ini-interview siya tungkol sa mga isyu sa foreign affairs ngunit halatang hindi malalim ang kanyang pagka-intindi.
Maaalala na pagkatapos ng eleksyon, sinabi ni Pangulong Duterte na itatalaga niya si Sen. Alan Peter Cayetano bilang foreign affairs secretary pagkatapos ng ban sa pag-appoint sa executive department ng mga natalo noong eleksyon.
Hindi ngayon malaman kung interesado si Cayetano sa DFA dahil balik Senado siya o kung siya pa rin ang gusto ni Duterte sa DFA.
Ang gusto ni Duterte tungkol sa pakikipag-usap sa China, hindi katulad ng ginawa ni Aquino na antipatiko sa China, ay halos pareho sa polisiya ni Arroyo nang siya ay presidente.
Noong isang araw, sa kanyang talumpati sa inagurasyon ng Filinvest Power Plant sa Misamis Oriental, binanggit ni Duterte ang joint exploration na ginawa noong administrasyon ni Arroyo sa Spratlys kasama ang Recto Bank malapit sa Palawan kasama ang China at Vietnam.
Ewan kung nasabihan si Duterte na may isyu ng paglabag sa Constitution ang proyekto na ‘yun na ang tawag ay Joint Marine Seismic Undertaking (JMSU), na naka-pending sa Supreme Court.
Itinalaga ni Duterte si dating pangulong Fidel V. Ramos na special envoy sa China. Kung matutuloy si Arroyo, magiging malakas itong foreign affairs team ni Duterte.



