ALAB: PSC-athlete contract dapat lang
By Al S. Mendoza SSeptember 21, 2016 Dapat lang na magkaroon ng kontrata sa pagitan ng Philippine Sports Commission (PSC) at ng mga atleta’t coaches.
Iyan ngayon ang adbokasiya ni PSC Chair Butch Ramirez.
Simple lang ang kanyang rason: Sa kontrata’y mawawala na ang mga hawsiyaw na coaches at mga atleta. Bawat coach at atleta na nasa national training pool ay tumatanggap ng buwanang sahod mula sa PSC.
Sa bagong direktiba ni Ramirez, nakalakip sa kontrata ang puspusang ensayo ng atleta sa ilalim ng kanilang mga coaches.
Bawal na ang pawardi-warding treyning at pagliban ng ensayo. Katapat ng paglabag ng mga regulasyon ay kaltas sa buwanang alawans.
Siyempre, ang mas matinding parusa ay ang pagsibak sa training pool.
Matagal nang dapat ganyan ang patakaran sa PSC.
Pero hindi pa huli ang lahat. Basta’t makabuluhan ang isang plano, dapat itong ipatupad huli man siyang dumating.
Seryoso ang PSC na mapalakas ang ating sports. Dapat, mas doble pa, kundiman triple pa, ang ilaang panahon ng mga atleta natin para makarami tayo ng mga tulad ni Hidilyn Diaz sa mga darating pang Olympics.

Kung hindi tayo magseseryoso ngayon, kelan pa?
Sa bisa ng kontrata, titibay ang pundasyon sa kumbiksiyon ng atletang magtagumpay sa labanang internasyonal.
Panahon na para itatag ng PSC ang makabuluhang direksiyon ng Philippine sports.



