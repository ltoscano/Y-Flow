
BAWI NG PALASYO SA TAUMBAYAN

MAHUSAY ang “think tank” ng Malacañang dahil naisip ng mga ito na pigilan ang posibleng pagtaas ng presyo ng tinapay sa kabila ng pagtaas ng presyo ng bigas at iba pa.
Kaya lang, dapat naisip ng grupo ng advisers na ito na kanin ang nakasanayan ng mga Filipino na panlagay sa kanilang kumakalam na sikmura kasabay ng ulam maging tuyo man ito o karne.
Sinabi ng Palasyo na walang pagbabago sa presyo ng harina sa merkado dahil na rin sa pakikipag-usap ng Department of Trade and Industry sa mga panadero. Hindi ba kayang kausapin ng DTI ang rice suppliers at dealers para pababain ang presyo ng produkto nila?
Mas bibilib ang taumbayan sa mga tagapayo ni Pang. Benigno Aquino III kung maipapayo nila sa kanilang amo na gumawa ng hakbang para bumaba ang presyo ng bigas at hindi ang walang humpay na raid ng mga bodega na hindi naman nagiging daan upang maipalabas sa merkado ang mga huling bigas sa mas mababang halaga.
Malamang sa hindi na mabulok lang na naman ang mga bigas na ito dahil gagawing ebidensya laban sa may-ari ng tone-toneladang bigas na milyon-milyong piso ang halaga.
Makababawi si Pangulong Aquino sa mga mamamayan kung ipag-uutos nito ang pag-agos sa mga pamilihan ng mga bigas sa murang halaga. Iyong presyong maging ang mahirap na mamamayan ay kayang makabili ng kilo-kilo para sa kanilang pamilya.
Pero kapag iimbak lang ang mga bigas sa mga bodegang ipinadlak upang hindi mabuksan ng may-ari at upang bawasan, talo na naman ang taumbayan dahil wala namang nabago sa presyo ng bigas bagaman marami at hindi na masasabing may kakulangan sa suplay.
Sabagay, hindi naman nakapagtataka na mabalewala ang kaso laban sa hoarders o negosyante ng bigas na nandaraya sa pamamagitan nang paghahalo ng NFA rice sa commercial rice dahil ang “Daang Matuwid” ni PNoy ay peke.
Sasampahan ng kaso ang mga negosyanteng hindi nila kakampi, pero ang nasa panig nila ay tiyak na hindi uusad ang kaso, lalo na kung maisasampa sa Department of Justice (DoJ) dahil nadidiktahan naman ang kalihim nitong si Sec Leila de Lima ng Palasyo.
Teka nga pala, bakit tahimik si Sec de Lima sa usapin ng Disbursement Acceleration Program? Dahil “in good faith” ang mga sangkot dito, lalo na si PNoy at Budget Sec. Butch Abad?
Dapat nilang tandaan na “the end does not justify the means and vice-versa (the mean does not justify the end).” Dahil galing sa nakaw ang ipinamimigay ni Robin Hood sa mahihirap, hindi pa rin siya ligtas na sabihang magnanakaw at dapat parusahan.



