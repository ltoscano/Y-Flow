HALIK NI HUDAS SA 2016

KARAMBOLA SA POLITIKA
Biglang nagkaroon ng karambola ang isipan ng mga politiko sa anunsyo mismo ni Pangulong Noynoy Aquino na kinakalimutan na niya ang anomang usapin para sa kanyang ikalawang termino.
Sabi niya, hindi na raw maghahangad ng term extension at sa halip ay iboboto na lang niya ang sinomang magugustuhan niyang kandidatong Pangulo sa 2016.
Subalit totoo naman kaya ito?
Hindi kaya pinahuhupa lang ni PNoy ang mga katakot-takot na puna laban sa kanya sa pagsakay niya sa urot ng kanyang mga kaalyado na siya lang ang tanging makapagpapatuloy ng Tuwid na Daan at walang binatbat maging sina Roxas at kung sinoman na pupwedeng ipalit sa kanya?
ATRAS-CHACHA
Kabilang sa mga umatras, kasunod ng pag-atras ni PNoy ng term extension, ang mga nagsusulong ng charter change para sa pagpapatuloy ni PNoy bilang Pangulo hanggang sa katapusan ng mundo.
Kalilimutan na lang umano nila ang Chacha at sa halip ay maghahanap na lang sila ng kanilang mga kandidato na magiging tunay na lingkod-bayan at tagapagtaguyod ng Tuwid na Daan.
Kung sino-sino ang kanilang mga naisipan ay sa kanila na lang.
CHACHA PA RIN
Pero ano itong bulung-bulungan na susuportahan naman nila umano ang lakad sa Kamara para sa Chacha ngunit nakasentro sa pagbabago ng mga economic provision daw ng 1987 Constitution.
Hindi kaya balak ng mga ito na isingit ang term extension at pagbabago ng anyo ng gobyerno mula sa presidential tungo sa parliamentary?
Mas masahol pa ‘yan kaysa simpleng term extension, mga Bro.
Pwedeng hanggang kamatayan na ang pananatilii sa puwesto ng mga anak ng tokwa riyan.
May nagpapanukala pa ngang gawin na lang na monarkiya ang sistema upang tatawaging “Mahal na Hari” ang Pangulo.
Kita n’yo?
BASBAS NI PNOY, HALIK NI HUDAS
Ang isang tatandaan siguro nila ay kung magkakaroon ng bisa na maganda o pangit ang basbas ni PNoy sa kanilang kandidato.
Lalo’t sa pakiramdam ng marami ay parang halik ni Hudas ang maaaring basbas ni PNoy.
Matatandaang makaraang halikan ni Hudas si Kristo, hinuli si Kristo saka binitay ng sarili niyang mga kababayang Hudyo sa pamumuno ni Herodes, kasama ang mga dayuhang Romano sa ilalim ni Poncio Pilato.
Mangyayari kaya ito sa halalang 2016? Esep-esep, ‘pag may time.



