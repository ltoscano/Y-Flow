
MGA SINUNGALING KAPATID NG MGA BOLERO

NAGLIPANA ang mga sinungaling sa mahal kong Pinas. May mga mambobola rin.
Kaya nagkakandahetot-hetot ang ating buhay ngayon.
Okey lang sana kung walang kwenta ang mga pinag-uusapan sa bansa ngayon.
Kaso, nauugnay ang mga pagsisinungaling at pambobola sa mga seryosong usapin.
Seryoso lalo na kung iugnay rito ang mga isyu sa patayan sa Mamasapano, Maguindanao at nakasusukang aksyon ng mga namumuno sa gobyerno.
20 SENADOR: PNOY MAY SALA
Sa 24 senador na tinawagan para busisiin at aprubahan o balewalain ang report ng Senado ukol sa imbestigasyon nito sa Mamasapano encounter, 20 ang pumirma ng aprub.
“Yun bang === kinatigan nila ang sinasabi ng ulat na may pananagutan si Pangulong Benigno Aquino III sa engkwentrong ikinamatay ng 44 miyembro ng Special Action Force, 18 miyembro ng Moro Islamic Liberation Front at limang sibilyan.
Pero hindi simpleng pananagutan, mga Bro, ang kay PNoy.
Sabi ng ulat: “ultimately responsible.” At hindi nambobola ang mga senador.
Puno’t dulo ang ibig-sabihin niyan dahil siya ang nag-aprub at nag-utos ng operasyon, kaya siya rin ang dapat na may pinakamalaking pananagutan sa tagumpay o pagbagsak nito.
Eh, pumalpak. Tagumpay, resbak naman nila, dahil napatay raw si Marwan.
WALANG KRIMEN
Walang krimen na nagawa ni PNoy, sabi ng mga tsuwariwap nito.
Wala nga namang sinasabi ng ulat ng Senado na krimen ng mahal na Pangulo.
Pero may salita ang ilang senador na kaya sila hindi nagsabi ng kung ano-ano ang mga violation ni PNoy ay dahil sila ang magiging huwes sakaling may mang-impeach sa kanya.
At ipinauubaya na nila sa mga kongresman kung i-impeach nila si PNoy o hindi. Gaya ng ginawa nila kay dating Chief Justice Renato Corona.
Heto, mga Bro, ang mga batayan ng impeachment.
Sadyang paglabag sa Konstitusyon, treason o pagtataksil sa bayan, panunuhol, katiwalian, ibang matataas na uri ng krimen o paglapastangan sa pagtitiwala ng publiko o ng bayan.
Walang makita ang mga kongresman na nagawa ni PNoy ukol sa mga batayan ng impeachment.
Hindi kaya tayo binobola ng mga kongresman?
SINUNGALING
Gaya ng nasabi natin sa una, mga Bro, lumitaw ang maraming sinungaling sa Mamasapano tragedy.
Hindi lang mga pulis at militar kundi mga taga-Palasyo at dayuhan.
MGA KANONG SINUNGALING
Paglabas ng mga ulat na may mga Amerikano na kasama sa paghanting kay Marwan at sidekick nitong si Abdul Basit Usman, nagsabi kaagad ang Federal Bureau of Investigation na wala silang kinalaman sa Oplan Exodus laban sa mga nabanggit na terorista.
Pero halos kasabay ng pag-deny ng FBI nang pagkakasangkot nila, anak ng tokwa, lumabas naman ang ulat na ibinigay pala kaagad sa FBI ang daliri ni Marwan para sa DNA testing nina ex-SAF chief General Getulio Napeñas.
Nang iulat ng Senado na may mga Kano na kasama sa Oplan Exodus, umentra rin itong si American Ambassador Philip Goldberg at sinabing walang kinalaman ang mga pwersang Kano sa nasabing operasyon.
Kung meron man, para sa medical evacuation lamang.
Weeeee! ‘Di nga!
Ibig bang sabihin, eh, mga sinungaling ang mga senador at si Gen. Napeñas na nagsabing may mga Kano na kasama siyang nagbantay sa operasyon?
At sinungaling din si General Edmundo Pangilingan na nagsabing sinopla niya ang isang Kano na nag-utos sa kanya para kanyunin ang mga MNLF?
Mga sinungaling!
ANG BOI, BOW!
Paglabas na paglabas ng resulta ng Board of Inquiry ukol sa Mamamasapano tragedy, anak ng pitong putakte, may nagsisigaw kaagad na sinasabi umano ng BOI na walang kinalaman si PNoy sa pangyayari.
At ang totoo, pinagsinungalingan siya ni resigned PNP chief Alan Purisima at binola lang siya ni Napeñas.
Sa totoo lang, ito mismo ang mga pinagsasabi ni PNoy sa kagustuhan nitong makaiwas pusoy sa anomang pananagutan.
Pero ang totoo, sa unang tatlong pahayag ng BOI na summary ng report, sinasabing malaki ang pananagutan ni PNoy dahil binalewala nito ang chain of command.
Nitong huli, pinatawag ni PNoy sina Gen. Ben Magalong at sinabing “nasaktan siya sa ulat.” Ngek!
BAGSAK SA RATING
Ngayon ay nagsasalita na ang mga mamamayan.
Hindi pumasa si PNoy bilang katiwa-tiwalang Pangulo at hindi siya aprub bilang Pangulo.
Ayaw ng mga mamamayan ang magkapatid na sinungaling at mambobola.
oOo
Anomang reklamo o puna ay maaaring iparating sa www.remate. ph o i-text sa 09214303333. ULTIMATUM/BENNY ANTIPORDA



