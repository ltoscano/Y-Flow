CANALETA PINAMIGAY NG MAHINDRA By Ramil Cruz November 2, 2016
Tuloy ang mga pagbabagong bihis ng mga teams sa paghahanda para sa 42nd PBA 2016-17 season na magbubukas na ulit 18 araw na lang mula ngayon.
Sinibak kahapon ng Mahindra ang isa pang armas sa opensiba na si Niño ‘KG’ Canaleta sanhi sa hindi na binunyag ni Floodbusters na hinihinging malaking kontrata kaya basta na lang pinakawalan at libreng nalambat ng GlobalPort.
Unang pinatalsik ng expansion team si Aldrech Ramos na na-trade kamakalawa kay Star big guard Alex Mallari sa pagbabawas ng Hotshots sa napakaraming tao sa backcourt. Bago nagsadya sa Estados Unidos, siniwalat ni Floodbusters assistant team manager Jo Ramos na may maximum monthly paycheck na ang 34-year-old five-time slamdunk champion na si Canaleta.
Pero humihingi ang former UE Red Warriors standout ng max salary pa rin sa matagal na gustong extension contract kaya napilitan ang Mahinda na i-release na lang ito para kunin ng Batang Pier na hindi muna inihayag ang ibibigay na bagong kontrata.
Nadaig ng Romero franchise ang nagkainteres din kay Canaleta na Alaska.
Si Canaleta ang pangalawang offensive weapon ng Mahindra na nalagas tapos ni Ramos.
May average ang una na 11.7 points at 3.8 rebounds sa katatapos na 41st 2015-16 season habang ang huli ay may 13.3 pts. at 5.7 rebs. per game.



