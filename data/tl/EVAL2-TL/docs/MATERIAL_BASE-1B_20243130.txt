ATTENTION: PHILHEALTH

ILALATHALA natin ang reklamo at hinaing ng isang ginang na nagmula sa Tugatog, Malabon tungkol sa tanggapan ng PhilHealth na nasa 10th Avenue sa Caloocan City.
Sa reklamo ni Gng. Amelita Tuazon ng Tugatog, may 3 taon na raw siyang naghuhulog ng kanyang PhilHealth, ngunit sa hindi inaasahang pagkakataon ay nahinto ang kanyang paghuhulog nang 3 buwan dahil sa humina ang kanyang kita.
Nang maka-recover na itong si Gng. Tuazon ay agad siyang nagtungo sa nasabing tanggapan upang bayaran ang ‘di niya nahulugan nitong nakalipas na 3 buwan at para na rin sana mag-advance ng hulog.
Nagtaka ang ginang dahil ayaw nang tanggapin ang kanyang hinuhulog sa dahilang kailangan daw niyang umulit sa umpisa nang paghuhulog gaya ng una at bale wala na raw ang may 3 taon na niyang naihulog.
Kung ganito ang patakaran ng PhilHealth, aba, eh, paano na pala ang mga naihulog ng mga miyembro?
Mababalewala na lang ba ‘yun at kung magsisimula muli ang ginang sa paghuhulog, paano na lang kung sakaling magkasakit ito?
Ang ibig bang sabihin ay hindi nito magagamit ang kanyang PhilHealth dahil bago pa lang siyang naghuhulog?
Marami sa ating kababayan ang nalilito ngayon sa mga patakarang ipinatutupad ng PhilHealth. Malaki ang pondo ng PhilHealth. Bakit hindi kayo maglagay ng ads sa TV, radyo at diaryo para hindi malito ang mga kababayan natin?
O baka naman nagtitipid ang PhilHealth at nanghihinayang sa kanilang babayarang ads kaya bubuksan ko po ang ating column para sa inyong kasagutan sa hinaing at reklamo nitong si Gng. Tuazon.
Pakisagot lamang po nang maliwanagan si Gng. Tuazon sa tamang rules o patakaran ng PhilHealth.



