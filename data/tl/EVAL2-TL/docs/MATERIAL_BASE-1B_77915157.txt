PERYAHAN SA GITNA NG SUBDIBISYON SA CALOOCAN

IKINAGULAT ng mga residente ng isang subdibisyon sa Caloocan City ang biglang pagtatayo ng peryahan sa harapan mismo ng mga kabahayan nila.
Ating napag-alaman na mismong ang brgy. chairman ng Brgy. 172 na si Kapitan Jaime “Jimmy” Barbara ang sinasabing pasimuno sa paglalagay ng nasabing peryahan at kasabwat daw nitong si Kapitan ang kanyang kanang kamay na kinilalang si “Ka Puroy.”
Bago naitayo ito, sinabi ng isang Delia Galoyo, presidente raw ng homeowners association ng Merry Homes Subdivision na nasa Zabarte Road, Caloocan City, na sa buwan pa raw ng Abril mag-o-operate ang peryahan na pag-aari ng isang alyas “Neneng.”
Laking gulat ng mga residente ng subdibisyon nang makitang nagpunta sa bahay ni Galoyo ang kanang kamay ni kapitan na si Ka Puroy at ang peryante na si Neneng para humingi ng permiso para masimulan na ang pagtatayo ng peryahan at para na rin makapagkabit ng kuryente sa Multi Purpose Hall .
Ang nakapagtataka lang dito ay kung bakit pinayagan ni Gayola at ng ibang opisyal ng asosasyon na maglagay ng peryahan sa gitna ng mga kabahayan sa loob ng nasabing subdibisyon. At kahit na sabihin pang nakakuha sila ng permiso kay Brgy. 172 Chairman Jaime “Jimmy” Barbara, kung talagang hindi papayag ang subdibisyon, ay walang magagawa rito ang barangay captain.
Ayon sa ating source, bagama’t hindi nabanggit ang halaga, ay sinasabing pinaghatian daw ni Kapitan Barbara at ng presidente ng homeowners association na si Gayola ang perang ibinigay ng peryante.
Ang lakas talaga nitong peryanteng si Neneng, biruin mo namang habang itinatayo ang peryahan ay mga barangay tanod ang nakapaligid at nagbabantay. Sabagay nga naman…para hindi na kuwestyonin pa ng mga residente.
Wala rin daw magawa ang mga residente dahil pinangangalandakan ng kapitan ng barangay na malakas siya at bata siya ni Caloocan City Mayor Oscar “Oca” Malapitan at ang peryahan daw ay may basbas din mula sa alkalde.
Alam kaya ng butihing alkalde na siya ang ginagawang sangkalan nitong si Kapitan Barbara?
magkano, este, ano kaya ang naging CASH-unduan dito ng kapitan ng barangay, presidente ng homeowners association at ng may-ari ng peryahan?
Siguradong maganda-gandang CASH-unduan ang nakapaloob dito.



