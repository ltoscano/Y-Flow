SA NGALAN NG HALALANG 2016

ISANG malaking kabalbalan ang binabalak na gawing testigo ng estado ang sinasabing utak ng pandaramabong ng malaking salapi ng bayan, imbes na pangunahing akusado sa nasabing iskandalo.
Halatang-halata na ang galaw na ito ay isang operasyon na pakana ng Palasyo.
Syempre, para idiin o palakasin ang akusasyong plunder laban sa mga kalabang senador ng administrasyon—sina Senador Juan Ponce Enrile, Jinggoy Estrada at Bong Revilla.
Ang mga pagtatangka ng gobyerno na makahanap ng “credible” na state witness kaugnay ng P10 billion pork barrel scam ay palabo nang palabo. Ang huli nga ay ang nabulilyasong mauto si Gigi Reyes, dating chief of staff ni Enrile.
Sa nakasubong script ng Malakanyang, gustong gamitin si Reyes para idiin ang dati niyang boss.
Buking ang senaryo. Si dating Technology Resource Center director general Dennis Cunanan ay ginawang provisional witness laban kay Revilla habang si Rubie Tuason ay kontra kay Estrada.
At ito ngang si Gigi Reyes ay laban kay Enrile subalit mukhang nabigo ang Malakanyang.
May report na naging malamig ang paghahabol kay Reyes kung kaya malabo na siyang maging state witness para maidiin si JPE.
Kung bakit naman naging bigla ang “pagpayag” tumestigo umano at kasunod ng pagkanta ni Janet Lim-Napoles ay sobrang kaduda-duda.
Inamin ni Justice Secretary Leila de Lima ang pakikipag-meeting niya kay Napoles matapos ibasura ng Palasyo ang posibilidad na gawing testigo si Reyes.
Hindi ba nauto si Reyes kung kaya si Napoles ang gustong gawing huling baraha? Nakumbinsi umano si Napoles na sabihin na ang lahat ng kanyang nalalaman sa pork barrel scam.
Alam naman ng lahat na si Napoles ang mastermind ng scam at ang lahat ng kanyang kasabwat sa pandarambong o sa sindikato ay mga whistleblower ngayon at nasa kustodiya pa ng Department of Justice.
Kaya upang maging state witness, kailangan lamang sumunod ni Napoles sa script ng Malakanyang at idiiin ang mga kalaban nito.
Lahat ng nangyayaring dramang ito ay hindi dahil sa kampanya ng gobyerno na habulin ang mga mandarambong ng kabang-bayan kundi upang gipitin ang mga kalaban sa politika para sa darating na 2016 elections.



