
SINGIL SA BASURA

ISYU na magtataas ang collection fee ng basura sa QC. Nasa radyo si Mayor Herbert Bautista noong isang araw para sumagot sa maraming tanong tungkol dito.
Seryoso ang QC sa garbage management, kaya mukhang kailangan talaga ang dagdag na pondo. Siyempre marami ang umaangal kasi nga dagdag-bayad at ang iba sinasabi pa na trabaho naman daw ng munisipyo ang mangolekta ng basura kaya bakit nanghihingi pa ng dagdag na bayad sa mga residente.
Hindi biro ang garbage management. Ang daming isyu tulad ng landfill management, ng on-time collection, ng segregation at iba pa. Maraming epekto ang hindi maayos na pag-aasikaso ng basura – sa kalusugan ng mga residente, sa kagandahan ng lungsod at sa proteksyon ng kalikasan.
Kaya dapat, bigyan naman ng chance ang lider ng local government kung sila’y magbago ng patakaran, na ngayon nga ay may kaakibat na dagdag gastusin, sa pag-aayos ng basura. Tiwala lang naman ang kailangan ng isang lider, mula sa kanyang mga nasasakupan.
Matagal nang panahon na isyu ang korapsyon kaya kung may mga mungkahi na magdagdag ng bayarin ay angal agad ang tao. Hindi siguro dahil sa mismong dagdag gastos kundi sa duda na hindi napupunta sa binabayaran nilang serbisyo ang dagdag na perang hinihingi ng gobyerno.
At matapang nga na humarap sa kamera si Mayor Bautista sa isang programa sa radyo at TV para sumagot sa mga tanong sa basura isyu ng QC. Matapang na tinanong ng media ang lahat mula sa reaksyon ng tao sa dagdag buwis sa basura hanggang sa isyu ng sino ang yumayaman na mga kontraktor ng mga koleksyon daw ng basura.
Pero lantad naman lahat. Ipinaliwanag ni mayor ang mga dagdag na pagbabago at hinihingi ang kooperasyon ng marami.
Sa huli, ang resulta ng trabaho ng ating mga inihalal na lider ang magiging basehan at sukatan kung karapat-dapat nga ba ang dagdag singil para sa garbage management sa QC.
Sa aking palagay, kakampi ng gobyerno ang bayan kung mabuti at tapat na serbisyo ang usapan.



