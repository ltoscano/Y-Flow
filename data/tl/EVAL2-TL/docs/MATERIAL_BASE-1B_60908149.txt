Two-storey, four classroom building, pinasinayaan sa Lipa

August 15, 2016

LUNGSOD NG LIPA, Agosto 15 (PIA) --Pormal na pinasinayaan ang isang two-storey four classroom building sa Brion-Silva Elementary School sa barangay Munting Pulo sa lungsod na ito noong Agosto 5.

Pinangunahan ni Fr. Hermogenes Rodelas ang pagbabasbas sa gusali kasama sina 6th District Rep. Vilma Santos Recto, Sen. Ralph Recto, Gng. Ludy Pasagui mula sa DepEd Lipa at mga opisyal ng bayan.

Kasunod nito ang ribbon cutting at inspeksyon ng gusali upang tiyakin na matibay at nasa tamang standards ang pagkakagawa nito upang maiwasan ang disgrasya sa mga mag-aaral.

 Sinabi ni Gng. Eva Leyesa, principal ng naturang paaralan nagpapasalamat sila sa karagdagang gusaling na malaki ang maitutulong sa mga mag-aaral nila. Nagpasalamat din ito sa mga naging katuwang sa pagsasakatuparan ng proyektong ito.

Samantala, iginawad ni 4th District Engineer Rody Angulo ang katibayan at pagkakaloob ng susi sa pamunuan ng paaralan.

Sinabi naman ni Cong. Vilma Santos Recto na ang pondong ginamit sa pagpapagawa ng gusali ay mula sa pondo ni Sen. Ralph Recto. Pinuna din niya ang pagkakagawa ng fire exit na may butas at ipinaalala sa DPWH na ayusin upang maiwasan ang anumang sakuna na agad naming sinang ayunan ni DE Angulo.

Ayon kay Sen. Ralph Recto, bilang boses sa Senado ng mga Batangueno tungkulin niya ang pakinggan ang mga karamdaman at hinaing ng bawat sektor upang mapagaan ang buhay ng bawat isang Lipeno. Inaasahan din niyang magkakaroon ng konsultasyon sa Brgy. Munting Pulo upang malaman ang mga kakulangan at pangangailangan ng barangay at mapabilang ito sa budget. (BHABY P. DE CASTRO-PIA BATANGAS with reports from DPWH District IV)



