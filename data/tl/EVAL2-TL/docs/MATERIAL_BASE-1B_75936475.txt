BUDGET PARA SUMAYA ANG PINOY

NANINIWALA akong epektibo ang ginagawang paghahanda ng NDRRMC para matulungan ang mga mamamayan sa panahon ng kalamidad.
Nakatutulong din ang oras-oras na paglalabas ng advisory ng Philippine Atmospheric, Geophysical and Astronomical Services Administration (PAGASA).
Maganda na ang nagiging resulta ng ating pagiging handa sa mga kalamidad na karaniwan nang dumaraan sa ating bansa.
Dapat lang, dahil alam naman natin na higit-kumulang dalawampuâ€™t limang bagyo ang dumaraan sa ating bansa kada taon.
Ayon din sa ilang pag-aaral, palakas nang palakas ang mga bagyong darating pa bunga raw ng tinatawag nating Climate Change.
Ang tanong, sapat ba ang budget para sa ginagawang paghahanda.
Kung nag-eelevate ang lakas ng bagyo, dapat mag-elevate rin ang mga paraan ng preparasyon.
Paano? Dagdag na budget. Pinag-uusapan sa House of Representatives ang budget ng buong bansa bawat taon.
Alam naman ng ating mambabatas kung gaano kalaki ang kailangan para mas effective ang preparasyon at alam nating lahat kung magkano ang nawawala sa damages kung hindi tayo handa.
Dapat ay may pakialam tayo rito, mga kababayan, dahil nakasalalay sa gagastusin ng gobyerno para sa pagpapatakbo ng pamahalaan ang ating kinabukasan.
Gusto ba nating bumaba ang krimen?
Dapat ay maayos na badyetan ang kapulisan, sa training, sa dagdag na armas laban sa mga kriminal at dagdag na badyet para sa mga korte na magtutuwid sa mga krimen na kinasasangkutan ng mga tiwali.
Mahalaga ang budget sa lahat ng kilos ng isang maunlad na pamayanan.
Kung gusto natin ng maayos na transportasyon, dapat badyetan.
Kung gusto natin ng maunlad na negosyo, dapat badyetan ang paggawa ng sapat na kuryente.
Sabi nga, kailangan natin na mag-invest para sa isang maganda at maunlad na bukas at ang investment para sa isang asensadong Pilipinas ay investment para sa isang ligtas at masayang Pinoy.
Kaya naman tuwing mapag-uusapan ang paggasta ng bayan, isipin natin na makabubuti ito para sa lahat.
Pero hindi rin natin dapat alisin ang pagtutok sa kung saan dinadala ang ating pera, kung saan ginagastos at kung ginagastos ba nang tama.

SIBOL/ATTY. ARIEL ENRILE-INTON



