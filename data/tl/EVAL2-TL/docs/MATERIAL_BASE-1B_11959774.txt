
Liga ng mga Barangay sa Palawan, isinagawa

July 14, 2016

PUERTO PRINCESA, Palawan, Hulyo 14 (PIA) --- Pinamunuan nina Provincial Director Mario Daquer ng Department of Interior and Local Government (DILG)-Palawan at Provincial Election Supervisor Atty. Urbano C. Arlando ng Commission on Elections (COMELEC)-Palawan ang halalan ng Liga ng mga Barangay (LnB)-Palawan Chapter kahapon. Isinagawa ito sa Victoriano J. Rodriguez Multi-purpose Hall sa gusaling Kapitolyo na dinaluhan ng 22 mga Punong Barangay mula sa iba’t-ibang munisipyo sa Palawan. Tanging ang Bayan ng Agutaya ang wala pang napiling ABC-President, kaya wala itong nagging representatnte sa nasabing halalan. Nagwagi naman bilang bagong ABC-Federation President-Palawan Chapter si Punong Barangay Dennis Sabando mula sa Bayan ng Roxas at Bise-Presidente nito si Manuel Acoy ng Bayan ng Sofronio Española. Bilang bagong halal na pangulo ng Liga ng mga Barangay sa Palawan, si Punong Barangay Dennis Sabando ay uupo bilang ex-officio member ng Sangguniang Panlalawigan.

Pansamantalang nabakante ang posisyon ng LIGA Provincial Federation President at Vice President nang kumandidato at magwagi sa nagdaang halalan bilang alkalde ng bayan ng Bataraza si dating Board Member Abraham “Abe” Ibba at nagwagi naman bilang regular na miyembro ng Sangguniang Bayan ng Brooke’s Point ang bise-presidente nito na si Hon. Georjalyn Quiachon. Ang mga bagong halal na opisyales ng LIGA-Palawan ay manunungkulan sa nalalabing termino ng mga naunang nanungkulan at inaasahan na ito ay magtatapos sa huling buwan ng taong kasalukuyan. (OCJ/PIA4B-Palawan)



