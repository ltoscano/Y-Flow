
Ito ang susi
By Andy Sevilla November 15, 2016
Kung si horsetrainer Ruben Tupas ang tatanungin, kinakailangan talaga ang mga bagong innovation sa karera para lalo maakit na bumalik ang mga karerista.
Isang halimbawang sinabi ni Ruben ay ang malakas na pakarera nitong nakaraang Linggo sa San Lazaro Leisure Park kung saan bumenta ng malaki dahil maraming tao ang tumangkilik.
“Sa totoo lang mahina pa rin ang karera sa ngayon,” sabi ni Ruben, pangulo ng Philippine Race-Horse Trainers’ Association (PRHTA) at No. 1 trainer sa bansa magpahanggang ngayon. “Hindi pa rin masuweto kasi ang illegal bookies,” mariin niyang sinabi. Talamak pa rin kasi at nagkalat ang mga illegal bookies sa buong Kamaynilaan at tahasang nakikipagkumpetensya pa nga sa mga off-track betting stations ng mga racing clubs.
Isa pang kailangan, ayon pa kay Ruben, ay pagandahin ang handicapping na ipinaiiral sa lahat ng karerahan. “Hindi ‘yung mga one-sided na karera o kaya ay parehong mga mukha na lang ang nakikita natin.”
“Tignan na lang natin ‘yang nangyari nu’ng Linggo.

Ganyan ang hinahanap ng mga tao na mga Invitation Races na walang lutang na mga kabayo. Kahit na anim na lang ang naglalaban, mahirap mo pa ring makuha o malaman kung sino ang mananalo. ‘Yan ang hinahanap ng publiko,” sabi pa ni Ruben.
Hindi naman umano mahirap gawin ito kahit na iba-iba ng grupo ang mga kabayo basta’t maganda ang paghahandicap, lalaban ang mga horseowners at mga trainers. “At mas lalong gagandahan at sasalihan lalo na kung bibigyan mo ng mga incentives na mga P150,000 guaranteed man lamang sa mga mananalo.”
Kayang gawin pero bakit hindi man lang magawa lalo pa nga’t itong handicapping ang pinagtutuunan na ng pansin ng mga awtoridad sa karera?



