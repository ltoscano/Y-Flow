TAMARAWS MUNTIK NA VS MAROONS
By Elech Dawa SSeptember 26, 2016
Bumanat sina Monbert Arong at Prince Orizu sa opensa at depensa upang tulungan itakas ng defending champion Far Eastern University Tamaraws ang mahirap na 51-49 panalo kontra makukulit na University of the Philippines Fighting Maroons kahapon sa Season LXXIX ng UAAP seniors menâ€™s basketball tournament sa Smart-Araneta Coliseum.
Krusyal na puntos at depensa ang binanatan nina Arong at Orizu para ilista ang 3-2 karta ng Tamaraws habang nalasap ng Fighting Maroons ang pang-apat na kabiguan sa limang laro. Tumikada si Arong ng turnaround jumper may 14.6 segundo na lang sa orasan para sa 50-47 bentahe ng Tams.
Pero bago pa nangyari ang mga clutch baskets ni Arong, ipinaramdam ni Orizu ang kanyang matinding depensa.
Isang puntos lang ang hinahabol ng UP at maaari nilang makuha ang abante sa isang fastbreak pero humabol si Orizu para blangkahin ang tira ni John Espanola.
Matapos isalpak ni Arong ang isang free throw may 55.3 segundo sa fourth, sinupalpal naman ni Orizu ang pambato ng UP na si Paul Desiderio.
Nagtala si Arong 14 points habang isang puntos at 15 rebounds ang kinana ni Orizu.
Natawagan naman ng unsportsmanlike foul si Ron Dennison, pangalawa na sa game kaya automatic ejection may 2:48 minuto sa payoff period.
Tumipa si Desiderio ng 15 points para sa Maroons.



