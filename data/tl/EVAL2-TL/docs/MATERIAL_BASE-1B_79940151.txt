Pamaskong handog ng BOC ISANG magandang balita ang hatid sa taong ito ng Bureau of Customs (BOC), lalo na sa overseas Filipino workers at kanilang mga kaanak. Hindi na maniningil ang BOC ng P250 Import Processing Fee (IPF) bawat customs entry para sa lahat ng shipment na dumadaan sa Informal Entry Division (IES). Ang IED ang nagpro-process ng balikbayan boxes at consolidated shipments na karamihan ay padala ng mga OFW sa mga kamag-anak at kaibigan. Binabaan din ng BOC ang documentary stamp mula P265 per entry na ngayon ay P15. Ang mga pagbabagong ito ay laman ng isang Customs Administrative Order na inaprobahan kamakailan ni Finance Sec. Cesar Purisima. Ayon kay Charo Logarta-Lagamon, hepe ng BOC PIAD, ang CAO ay “effective immediately.” Naniniwala tayo na matutuwa ang mga OFW at kaanak dahil ang CAO ay magandang Pamasko sa kanila. Hindi lingid sa kaalaman ng publiko na marami rin sa ating mga OFW ang nakakaranas ngayon ng kahirapan dahil sa tila walang tigil na pagtaas ng presyo ng mga bilihin. Sinabi pa ni Lagamon na nakatakdang isubasta ng BOC sa Biyernes, Dec.19, ang mga bigas at LCD television sets na nakumpiska noong isang taon. Ang subasta ay gagawin sa Port of Manila na kung saan nakumpiska ng mga tauhan nina BOC chief John Philip Sevilla, Depcom Jessie Dellosa at Depcom Ariel Nepumuceno. Noong nakaraang Oktubre ay kumita na ang POM ng mahigit P161 milyon bunga ng pag-auction ng mga nakumpiskang bigas. Sa totoo lang, nakakadagdag sa koleksiyon ng BOC ang kinikita sa pagsubasta ng mga abandonado at kumpiskadong kargamento sa iba’t ibang panig ng bansa. Marami ang naniniwala na nasasaktan na ang mga ismagler sa bansa dahil sa pinaigting na kampanya laban sa ismagling. Hindi nga tumitigil ang pamunuan ng BOC sa pagsasampa ng kaso laban sa mga pinaghihinalaang sangkot sa illegal na negosyong ito. Hindi madaling mapuksa ang ismagling pero determinado sina Sevilla, Dellosa at Nepumuceno na tuluyan nang baldahin ang mga ismagler. Dapat alisin na ang “limit set by law” sa gagastusin ng kandidato sa panahon ng kampanya. Aminin man natin o hindi, napapaikutan ng mga kandidato ang batas na ito. Sa totoo lang, pinagtatawanan lamang ng mga botante ang batas na ito dahil kitang-kita naman kung paano gumasta ang mga mayayamang kandidato. Pabayaan na lang natin silang gumasta hanggang gusto ng mga pasaway na kandidato. Tutal ang makikinabang naman ay taumbayan, lalo na ang mga kapus-palad. Isa pa, mautak na ang mga botante. Hindi na sila makukuha sa P100, P200, P500 o P1,000. Nag-iisip na sila. Ang talagang problema ay ang mga kandidato na walang ginawa kundi takutin ang mga botante sa pamamagitan ng kanilang mga armadong tauhan. Sa mga maliliit na bayan na kung saan may mga political warlord, pag-isahin na lang ang voting place at dapat bantay sarado ng Comelec, pulis, sundalo at media. Matutuwa pa ang taumbayan kapag nagawa ito dahil atat na atat din silang makaboto ng mga kandidatong gusto nila. Tama ba kami, Comelec Chairman Sixto Brillantes? Siguro tuwang-tuwa ang kalaban sa pulitika ni Vice President Jejomar C. Binay. Bumaba na naman kasi ang rating ni Binay. Pero sa mga tagahanga ng Bise Presidente, wala naman daw dapat ikatuwa ang mga basher niya. Bumababa man daw kasi ang rating ng dating alkalde ng Makati City, ang mahalaga ay siya pa rin ang lumalabas na pinakagusto ng taumbayan na susunod na pangulo ng bansa. Hangga’t nandiyan ang korapsiyon at ang mga kinasusuklamang lingkod-bayan ay mananatiling “leading presidential candidate” si Binay. At kapag sinimulan ni Binay na pag-uupakan ang mga ’di kanais-nais sa administrasyon ay siguradong lalo pang babango ang kanyang pangalan. Hindi maikakaila na marami pa rin diyang maipipintas sa gobyerno na lalong nagpapahirap sa taumbayan. Habang papalapit ang katapusan ng administrasyong Aquino ay siguradong maraming kakalas sa kanya dahil marami sa ating mga pulitiko ang sigurista. Dahil siya ang liyamado sa 2016, siguradong dadami ang aali-aligid sa kanya habang papalapit ang halalan. Sa Pilipinas, meron tayong oversupply ng mga balimbing at “political butterfly.” Ang daling magpalit ng kulay ang mga pulitiko sa bansa. Hindi natin masisisi ang mga ito dahil anim na taong manunungkulan ang pangulo ng bansa. Matagal na paghihirap ’yan kapag ikaw ay nasa political opposition.



