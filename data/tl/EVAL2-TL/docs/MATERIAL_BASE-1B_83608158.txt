PHILHEALTH AT PROBLEMA NG EMERGENCY CASE

DUMARAMI ang lumalapit sa atin tungkol sa kaso nila na may kinalaman sa patakaran ng mga ospital at ng PHILHEALTH.
Tungkol ito sa usapin ng pagdadala sa mga pasyente on emergency cases o biglaan. ‘Yun bang hindi inaasahan na pag-atake ng sakit.
Kaibigan natin ang tagapagsalita ng nasabing ahensiya, si Kuyang DEL ASERON.
Nakasama natin sa maraming kilos-protesta noong Dekada ‘70 ang pangulo ngayon, si ATTY. ALEX PADILLA, anak ng mahusay na dating senador ng ating Republika.
Sa ilang pagtatagpo at panayam sa ating media forum ay nailapit na natin sa PHILHEALTH ang problema ng EMERGENCY CASES ng mga kababayan natin.
Halimbawa ang biglang nakaramdam ng kakaibang hilo.
Inatake. Hinimatay sa hindi malamang kaso at dinala sa emergency wards ng mga ospital.
Matapos gumastos sa mga mahal na hospital service, doctor’s fee at mahal na gamot, naayos naman ang pasyente at pwede nang umuwi.
Dito na ngayon ang problema ng pasyente sa ospital.
Ang patakaran ng PHILHEALTH na banderang katwiran ng mga ospital ay HINDI MAAARING gamitin ang biyaya na inaasahan mula sa pangunahing ahensiyang pangkalusugan dahil hindi raw nagtagal ang pasyente ng DALAWAMPU AT APAT NA ORAS!???!
Tayo mismo ay makailang ulit na naranasan ang patakarang kulang ng 24 oras ng Philhealth at ospital. Balewala ang card kahit na most senior citizen ka pa!
Para tuloy take it or leave it.
Huwag kang magkasakit nang bigla at dalhin sa emergency. At kapag nadala kayo roon, tiyakin na hindi kayo lalabas nang wala sa 24 oras or else, butas ang bulsa mo sa doktor, mahal na serbisyo ng ospital at napakamamahal na mga gamot na gamit sa emergency cases.
Marahil ay dapat bigyan ng solusyon ng PHILHEALTH ang problema ng kasong emergency ng mga pasyente.
Una, sino ba ang mag-aakalang magkakasakit ka nang bigla at posibleng mamatay ka pa kapag hindi ka kaagad nalunasan. Emergency nga, eh.
Wala naman sa ating mga pasyente ang gustong magtagal sa ospital dahil na rin sa napakamahal na gastusin ng pagpapagamot, hindi ba?
Maski na nga government hospitals ngayon, minsan mura tingnan pero kapag kailangan na ng pasyente ang mga kailangan na gamot, sasabihing wala sa botika ng bayan kaya hayun, sa pribadong botika ang takbo na napakataas ng presyo ng gamit at gamot.
Mga Sir at Madam ng PHILHEALTH, DOH, at kaugnay na ahensiyang pangkalusugan na may kinalaman sa usapin ng kasong EMERGENCY at kulang 24 oras, kapag lumalabas ang pasyente, baka naman malubos na ninyo ang pagtulong sa marami sa kanila?
Pwede ba?



