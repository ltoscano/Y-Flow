
SMUGGLING TULOY SA BOC

ILANG araw ang nakararaan ay may nagbulgar sa Chokepoint sa patuloy na operasyon ng smuggling sa maraming customs ports sa bansa.
Hindi ko binigyan ng pansin ang iniulat na iyan ng isang customs insider na dati nang nakukunan ng impormasyon tungkol sa BoC.
Pero ako’y nagulat dahil noong Martes, Mayo 27, nang sumambulat sa media ang pag-amin ni Comm. John Philip Sevilla sa patuloy na smuggling operation.
Dahil sa ‘di masawasawatang smuggling, nagalit si PNoy para matanggal ang maraming matagal nang nanunungkulang BoC officials.
Naniwala noon ang Palasyo na ang pagtanggal ng mga tinatawag na ‘vintage’ officials sa ahensya ang magdadala ng pagbabago sa Aduana.
Si Sevilla na kilalang reformist ay hinugot mula sa kanyang trabaho sa Department of Finance at siya ang itinalaga bilang BoC boss.
Bukod kay Sevilla, ilang kilalang ‘malilinis’ na personalidad, ayon na rin sa paliwanag ng Malacañang ang ginawang partner ni Sevilla sa Customs.
Sa una, walang problemang lumalabas, subalit kamakailan lamang ay sumabog ang isyung pilit na itinatago sa BoC, ayon sa ating insider.
Ang isyu – nagkakaroon daw ng away ang kasalukuyang opisyales na namumuno at nagpapatakbo sa itinuturing na pinakakorap na ahensya ng gobyerno.
Dahil daw sa dating problema na ‘bata-bata’ system, ang mga manager sa ahensya ay nagkakaroon ng ‘di pagkakaintindihan.
Tulad ng dating kalakaran, may mga opisyal daw sa BoC na may mga alagang customs player na nagba-violate rin ng customs laws.
Nagsisimula ang away sa pagitan ng mga BoC official kapag ang mga customs violator ay nasisita ng ibang opisyal.
Pero ang dulo pa rin ng kanilang away, ayon sa ating insider ay ang kikitain ng grupo ng bawa’t opisyal sa kanilang mga kaibigang customs players.
At dahil ang dating sistema ay umiiral sa ngayon, kaya ang smuggling ay unti-unting nabubuhay sa maraming customs port sa bansa, ayon sa ating insider.
Naniniwala tuloy ako sa minsang binitawang salita ng isang customs official nang ako ay beat reporter pa sa BoC.
Aniya, wala raw magaling na opisyal kapag sa BoC natalaga. ‘Yun na ‘yun!



