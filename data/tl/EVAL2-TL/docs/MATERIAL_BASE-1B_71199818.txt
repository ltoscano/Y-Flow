‘Papable’ dahil galante si “Mr. Section Chief” ng Bureau of Customs

SIGURADONG mapapailing at mapapakamot ng ulo si Commissioner John Sevilla kapag natuklasan niya ang luho at klase ng pamumuhay ng isang mababang opisyal ng Bureau of Customs (BoC).
Ilang sunod na nating itinampok sa mga nakaraan nating kolum si “Mr. Section Chief” na malimit gawing tambayan ang mga high-end coffee shop at restaurant ng isang five-star hotel sa Maynila.
Sa naturang hotel tapat nagsisilbi ang kanyang alagang kerida at dito rin niya idinaraos ang pakikipag-meeting sa mga kliyente niyang broker at importer na dumaraan ang kargamento sa kanyang section para kausapin, imbes sa kanyang opisina sa Aduana.
Super-galante raw pala si Mr. Sex-tion, este, Section Chief na feeling dashing debonair kaya “papable” siya sa kanyang ibinabahay na kerida sa ‘di kalayuang condo mula sa nasabing hotel na pinalilingkuran.
Katunayan, bukod sa condo at bagong kotse, malaking halaga ng salapi ang itinatapon ni Mr. Section Chief para masunod ang luho ng keridang si “Ms. Balat” na mahilig mangolekta at mag-shopping ng HIGH-END hand bags at accessories, ilan diyan ang branded na Louis Vuitton, Chanel, etc.
Kaya bang kitain ni Mr. Section Chief ang lahat nang ‘yan, base lamang sa kanyang kinikita o sinusuweldo sa Customs?
Sayang naman ang no non-sense anti-corruption campaign ni Comm. Sevilla sa ilalim ng “tuwid na daan” ng administrasyon ni Pangulong Noynoy Aquino kung hindi kasamang mawawalis sa Customs ang mga tulad ni Mr. Section Chief.
Pinupulutan sa BOC si ‘Mr. Section Chief’
KONTROBERSIYAL na isyung pinag-uusapan ng mga kawani at opisyal ng Bureau of Customs (BoC) ang tungkol sa isang kasamahan nilang section chief na ginagawang tambayan at “tanggapan” ang isang five-star hotel sa Maynila.
Napag-alaman natin na hindi pala kakaunti ang bilang ng mga kapwa niya kawani sa Customs ang matagal nang asar kay Mr. Section Chief dahil sa umano’y kakaibang pag-uugali na kanyang taglay.
Ilan sa mga tumawag at nag-text ang kung ‘di man broker at importer na umano’y dumaraan ang kargamento sa kanyang hawak na section ay mga kapwa niya mismo kawani sa Customs upang ipaaalam sa inyong lingkod na kabilang sila sa masusugid na tagasubaybay ng ating kolum sa pahayagang ito.
Ang iba naman sa ating nakausap ay gabi-gabing tagapakinig ng malaganap na programa naming “Katapat” sa Radio DWBL (1242 Khz), na sabayang napapanood at napapakinggan worldwide sa internet via live streaming sawww.ustream.tv/channel/boses mula 10:30 pm to 11:30 pm, Lunes hanggang Biyernes.



