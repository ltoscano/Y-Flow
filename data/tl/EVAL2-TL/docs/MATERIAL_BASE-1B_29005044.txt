Kauna-unahang Batangas City Blood Olympics, idinaos

June 21, 2016

LUNGSOD NG BATANGAS, Hunyo 21 (PIA) --Idinaos ang kauna-unahang Batangas City Blood Olympics na may temang " Be a Hero, Save Lives, Be a Blood Donor" noong Hunyo 9 sa barangay Alangilan covered court sa pangunguna ng city health office at pakikipagtulungan ng Batangas medical center. Sinabi ni Dr. Ian Calingasan, coordinator ng National Voluntary Blood Donation Program Batangas City na layunin ng Blood Olympics na mas mahikayat ang mga tao na magdonate ng dugo upang makatulong at makapagsalba ng buhay. May magandang benepisyo rin tio sa katawan ng nag-donate ng dugo dahil napapalitan ang katawan nito ng bagong dugo. Ang mga blood donors na nagmula sa mga barangay ng Alangilan, Balagtas, Concepcion, Soro-soro ay sumailalim muna sa check up at interview upang malaman ang kalagayan ng kanilang kalusugan bago sila kunan ng dugo. Ang mga midwives, barangay health workers at barangay officials ay tumulong naman sa paghihikayat sa mga tao na magbigay ng kanilang dugo upang makatulong sa mga higit na nangangailangan nito. Ang nakalap na dugo ay dinala sa Batangas medical center upang isailalim sa screening. Ang mag donor naman ay maaaring makakuha ng libreng dugo kung sakaling sila o ang kanilang mahal sa buhay ay mangailangan. (Monina B. Fernandez â€“ PIO Batangas City/PIA Batangas/PIA4A)



