LOKOHAN SA LISTAHAN NG MGA TAMBAY

NAPAKALAKI ang diperensya ng listahan ng mga pribadong taga-sarbey at pamahalaan ukol sa bilang ng mga walang trabaho o istambay sa Pilipinas.
Sabi ng gobyerno, nasa 6.1-milyon lang, kabilang na ang mga 15-anyos.
Pero para sa katulad ng Social Weather Station na isang pribagong taga-sarbey, nasa 11.8-milyon ang tambay.
At 18-anyos pataas ang binibilang nitong mga tambay.
Kabilang sa mga itinuturing na tambay ng SWS ang nawalan o nasibak sa trabaho, naghahanap ng trabaho at bagong naghahanap ng trabaho.
Hindi man sinasabi, tiyak na lolobo ang bilang ng mga tambay kung isasama ng SWS ang mga nasa 15-17-anyos.
King-ina, ano ba talaga ang totoo, parekoy?
Bukod sa problema sa bilang ng mga tambay, lumalabas na dumarami talaga ang mga ito.
Ito’y sa kabila ng pagsasabi ng pamahalaan na maunlad na maunlad na ang Pinas.
Sa halip na dumami ang may trabaho dahil sa sinasabing pag-unlad, anong nangyari at lalong dumarami ang mga tambay?
Ano na ngayon ang mangyayari sa bansa kung habang yumayaman ito ay lalo namang naghihirap ang dumaraming mamamayan?
Isa pang napakalaking problema rito, parekoy, ang ibinubungang gutom at iba pang anyo ng krisis ng kawalan ng hanapbuhay.
Dahil kakambal ng gutom at iba pang krisis ang maraming kamatayan, lalo na sa mga batang malnourished at may sakit.
Kakambal din nito ang paglala ng krimen, lalo na ang iba’t ibang uri ng pagnanakaw na nagbubunga ng mga pagpatay ng mga kriminal at salvaging ng mga awtoridad.
Pero ang isang malaking problema ay ang kabiguan ng pamahalaan na makapaglatag ng karampatang programa laban sa kawalan ng trabaho dahil sa king-inang maling pagbibilang ng mga tambay.
Kayo riyan sa Department of Labor and Employment, dapat na manguna kayo sa pagtulong sa pamahalaan na ayusin at gawing totoo ang mga rekord nito upang epektibong matugunan nito ang problema. BURDADO/Jun Briones



