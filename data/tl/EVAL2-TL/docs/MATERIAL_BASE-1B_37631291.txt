
GOV. ALVARADO SINUSUKA NA NG MGA BULAKENYO

NOONG nakalipas na Biyernes, nag-rally sa harapan ng Regional Trial Court ng lalawigan ng Bulacan ang mahigit sa 300 Bulakenyo para kondenahin ang pagpapatigil sa Comelec sa pag-usad sa proseso para sa “recall petition” laban kay Bulacan Governor Wilhelmino Sy-Alvarado.
Hindi nagustuhan ng mga Bulakenyo ang mabilisang aksyon at pagpapalabas ni 2nd Vice Executive Judge Albert Fonacier ng Temporary Restraining Order na hiningi ni Gob. Alvarado.
Biruin mo namang sa loob lang ng apat na oras ay naglabas agad ang huwes ng TRO.

Bagyo talaga itong si Gov. Alvarado.
Sabagay hindi na nakapagtataka dahil kaalyado siya ng Pangulo.
Pagkalabas ng TRO, agad namang nagharap ng “motion to dismiss” ang recall petitioner na si Perlita G. Mendoza sa korte upang mapawalang-bisa naman ang TRO dahil hindi nasasaklaw ng jurisdiction ng RTC na magbigay ng TRO sa Comelec.
Ayon sa source ng Lily’s Files, nagsampa rin pala ng reklamo itong si Mendoza laban kay Judge Fonacier sa Korte Suprema para kuwestyonin ang ginawang mabilisang aksyon ng huwes tungkol sa pagpapatigil sa Comelec sa pag-usad sa proseso ng “recall” na umano’y bahagi para hindi matuloy ang recall election.
Ayon kay Antonio Manganti, lider ng grupo na nag-rally sa harap ng RTC, ang mabilisang paglalabas ni Judge Fonacier ng TRO ay pagyurak sa kanilang karapatan at saloobin.
Si Manganti ang nagharap ng kasong katiwalian at pandarambong sa Office of the Ombudsman noong Pebrero.
Buo ang suporta ng mga Bulakenyo sa petisyon laban kay Alvarado at ang pagpirma ng mahigit sa 300,000 Bulakenyo ay indikasyon na gising na sa katotohanan ang mamamayan.
Kawalan ng tiwala kay Gov. Alvarado ang nagtulak kay Mendoza para magharap ng “petition for recall” sa Comelec nang mabunyag ng Commission on Audit ang umano’y mga anomalya at kaduda-dudang transakyon sa kapitolyo ng Bulakan.
May 319,708 Bulakenyo ang pumirma sa “recall petition” na gustong mapatalsik sa pwesto ang kasalukuyang gobernador at ayon sa batas, kailangan lang ng 183,069 pirma mula sa 1,830,698 botante ng Bulacan para mapaalis sa pwesto si Gov. Alvarado.
Ang recall petition na ito ang kauna-unahan sa kasaysayan ng Bulacan.
Nag-usbong ang “recall petition” ng mga Bulakenyo sa COA report noong 2012 kung saan may P200.25 milyong hindi naiulat sa paggamit ng intelligence fund, P5 milyon para sa koleksyon na walang report, P89.97 milyon sa sobrang pagpapamudmod sa mga non-government organization na kaduda-duda, paglustay ng P10 milyon mula sa Special Education Fund, P331 milyon iligal na paggastos ng pondong pangkaunlaran, P6.7 milyong non-remittance ng buwis ng empleyado, kontraktor at supplier.
Napag-alaman din ng Lily’s Files na itong isinusukang gobernador ng Bulacan ay sinampahan din ng kasong katiwalian sa Office of the Ombudsman, ayon na rin sa nabunyag na katiwalian ng COA.



