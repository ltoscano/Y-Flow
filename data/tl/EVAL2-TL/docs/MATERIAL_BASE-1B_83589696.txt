
BADYETAN ANG GASTUSAN

MARAMING masaya ngayon dahil sa bigayan ng Christmas bonus.
Puno na ang mga mall at lahat ng mga palengke at mga tiangge, siksikan ang mga mamimili. Christmas season na kasi talaga.
Ang isa sa mga napansin ko ay ang efforts ng financial companies to discuss ways to save money and spend wisely.
Okay â€˜yan, magandang tulong sa mga tao. Kailangan talaga paalalahanan ang lahat.
Natural kasi sa ating mga Pinoy ang maging galante tuwing Pasko, nakadikit kasi ito sa pagiging Kristiyano ng marami sa atin at ang araw ng Pasko ay birthday ni Jesus Christ at panahon ng pasasalamat sa mga blessings kaya hindi pwede magkuripot.
Pero minsan sumusobra kung hindi tayo mag-iingat at ang problema ay kung wala nang matira pagkatapos ng Pasko.
Said ang laman ng pitaka at ang mas masakit ay kung kulang pa kaya sa umpisa ng Bagong Taon ay may utang pa tuloy tayo.
Kaya natuwa ako sa naririnig kong mga paalala mula sa mga bangko at mga financial advisor.
Mag-budget daw at huwag umalis sa nadesisyunang budget para sa gastos ngayong holiday season.
Maski ang pagbili ng mga regalo ay dapat may budget. Halimbawa, kung P200 lang ang budget para sa mga regalo ay pilitin na P200 lang ang hanapin at bilhin.
Huwag daw masyadong gamitin ang credit cards lalo ngayon na ang daming mga sale na mga bagay dahil ang mga tindera ay talaga namang nanliligaw sa mga mamimili.
Mag-isip bago gumasta, kung ang bagay na gustong bilhin ay totoong kailangan o baka pwede naman na hindi na ito muna pagkagastahan.
Sabi ng mga expert, mahalaga na nag nagba-budget, nakabubuti ang pinaghahandaan ang mga gastusan, dapat lahat ay binabadyetan.
Sa ganitong paraan maiiwasan ang mga hindi tamang paggasta at mas epektibo ang pag-manage ng inyong Christmas budget.
Subukan ninyo ang suggestions ng mga nasabing expert.
Magtalaga ng perang pwede lang gastusin para sa Pasko, at isulat ang lahat ng gagastusin para malaman kung kasya ang inyong budget para sa gastusan.
Mag-adjust kung hindi kasya. Ang mahalaga ay huwag umalis sa budget. Good luck sa lahat. SIBOL/ATTY. ARIEL ENRILE-INTON



