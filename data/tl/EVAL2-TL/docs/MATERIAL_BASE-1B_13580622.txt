Napoles: An Appeal

Napoles: An Appeal By this time, tila wala na yatang hindi nakakalilala sa apelyidong Napoles. At kapag nabanggit na ito siguradong ang karugtong nito ay ang usapin ng nawawalang baboy. Laman ng mga balita ang tungkol sa pork barrel at kung papaano ito winawaldas at ibinubulsa ng iilan. Noong unang sumiwalat ang balitang ito galit agad ang naramdaman natin. Pangkukutya ang ating iginante kay Napoles.

Maraming imahe ang kumalat sa facebook na ang mukha niya ay ikinabit sa buwaya. Gusto natin siyang parusahan. Gusto natin siyang hiyain. Hindi lang siya, pati na rin ang kanyang pamilya ay hindi rin nakaligtas sa pangungutya at pag-aalimura. Gusto natin sabihin sa kaniya: Buti nga sa iyo! Pero kung sa panahon kaya ngayon nagkatawang-tao si Hesus, ganun din kaya ang kanyang gagawin? Lalaitin kaya siya ni Hesus?

Kukutyain kaya siya ni Hesus? Sasabihin kaya ni Hesus: “Buti nga sa iyo.

Magdusa ka!” Ngayong sumuko na si Napoles, sana ay hwag na nating pag-isipan siya ng masama. Sana ay ipagdasal natin siya. Sana ay bigyan natin siya ng pagkakataong makabangon muli mula sa pagkakamali. Sana ay aminin niya ang pagkakamali. Sana ay matuto na siya. Hindi naman ibig sabihin nito ay kakalimutan na lang basta ang kanyang ginawa.

Dapat pa rin siyang managot sa batas. Kung siya man ay makulong ito ay para sa kanyang kabutihan…para siya ay matuto at para din hindi na siya makagawa pa ng katulad ng kanyang ginawa. Dapat din na mabawi ang kayamanan na hindi niya kinita sa makatarungang pamamaraan. At syempre hindi rin dapat na palusutin ang mga taong kasabwat sa nakawan na ito lalo na yung mga taong umabuso sa kapangyarihan. Hwag na nating tapakan ang isang taong nadapa. Tulungan na lang natin siyang makabangon. Hindi ba’t marami din tayong pagkakamali pero tinutulungan pa rin tayo ng Diyos na makabangon muli? Hindi ba’t kahit na paulit-ulit tayong nakakagawa ng kasalanan ay binibigyan pa rin niya tayo ng pagkakataon na makapagsimula ulit? Hindi ba’t kahit na hindi natin siya sinusunod ay tapat pa rin ang Diyos sa kanyang pagmamahal?



