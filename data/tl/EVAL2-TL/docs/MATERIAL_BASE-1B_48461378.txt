ISPORT LANG!: Nietes vs Shiming malabo?
By Zaldy Perez SSeptember 27, 2016 Marami ang nag-aalangan kung talagang may ibubuga si Donnie ‘Ahas’ Nietes sa pinasok na dibisyon sa kabila nang kumbinsido niyang unanimous decision win kay Edgar Sosa ng Mexico para sa Inter-continental WBO flyweight belt noong Linggo sa Carson, California.
Kahit rated No. 4 sa mundo si Sosa at dating world champion parang hindi ito akma para masukat kung talagang may ibubuga nga si Nietes sa paghahangad nitong maging world champ sa 112 lbs.
Ito ay sa dahilang walang nakuha kahit isang round si Sosa na muntik ng tumiklop ang tuhod sa 2,5,10 at 12 rounds dahil sa matutulis na 1-2 combination ng dating world champion sa 104 at 108 lbs at rated No. 1 ng WBO sa flyweight. Sa interview nga ng isang Pinoy sportswriter sa trainer ni Sosa na si Jorge Barrera, kapatid ng boxing legend na si Marco Antonio Barrera matapos ang laban, aminado ito na sa tingin niya kaya ng tapusin ni Nietes ang kanyang bata sa kalagitnaan ng sagupaan.
Pero nakapagtatakang hindi nagawa ni Nietes na nagsabing talagang pinaabot niya ng 12 rounds para masukat niya ang sarili, kaya inabandona ang posibilidad na sensational knockout victory sa una niyang laban bilang flyweight.
Gusto sanang hamunin ni Nietes si Chinese Olympic gold medalist at 2nd-ranked Zou Shiming na may laban sa Nobyembre kontra sa isang Thai boxer, kaya lang tila ayaw ni ALA president Michael Aldeguer.
Para kay Aldeguer kaya umakyat ng dibisyon ang 34 years old na si Nietes ay dahil kay Mexican Juan Francisco Estrada na hinamon niya matapos ang huling title defense sa WBO lightflyweight noong Mayo.
Kaso tila hindi na magpapang-abot si Nietes at Estrada na umakyat ng dibisyon dahil hinahabol para sa mas malaking laban si No. 1 pound for pound Roman ‘Chocolatito’ Gonzalez ng Nicaragua.
Umaasa si Aldeguer na babalik si Estrada sa flyweight kung hindi makakuha ng magandang laban sa superflyweight class (115lbs) at kung mangyari ito, si Estrada na siguro ang tamang panukat kay Nietes at hindi si Shiming bilang isang lehitimong flyweight.



