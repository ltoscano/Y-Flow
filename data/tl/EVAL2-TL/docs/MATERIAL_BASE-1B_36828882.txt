Out Of Order: Iligal na droga at showbiz
By Raymond Burgos August 19, 2016 Nayanig ang industriya ng showbiz sa pagkakadakip sa radio disc jockey (DJ) na si Karen Bordador at ang kanyang karelasyon na si Emilio Lim na hinihinalang supplier ng mga iligal na droga gaya ng ecstasy sa mga artista at miyembro ng entertainment industry.
Dati ring FHM model si Bordador at sumikat sa ABS-CBN TV reality show na “I do” kung saan sumikat din ang dati niyang boyfriend ng apat na taon na si Chris Tan na hindi rin makapaniwala sa pagkakadawit sa droga ng kanyang dating girlfriend.
Nahuli sina Bordador at Lim sa condominium unit ng hinihinalang mid-level drug lord noong Agosto 13 at nakumpiska mula sa dalawa ang mga droga gaya ng ecstasy tablets, ecstasy powder, cracked ecstasy, dried marijuana leaves at marijuana resins/oil na nagkakahalaga ng tinatayang P2.8 million. Nakakumpiska rin ang mga anti-drug operatives ng Southern Police District (SPD) ng mga drug paraphernalia at money counting machine na isang indikasyon na malakihan ang transaksyon ng droga na nagaganap sa condo unit ng 32-anyos na si Lim na matatagpuan Skyway Twin Tower Condominium, Barangay Oranbo, Pasig City.
Ayon sa SPD, si Lim ang supplier ng ecstasy at ma tinatawag na party drugs sa mga high end bar sa Bonifacio Global City (BGC) at sa Lungsod ng Makati. Ang impormasyon kay Lim ay ibinigay ni Evan Reanald Baylon, isang Filipino-American na una nang nahuli ng SPD sa isang buy-bust operation.
Patong-patong na kaso ang kinakaharap ngayon nina Borador at Lim kabilang ang paglabag sa Section 5 (Sale, Trading, Administration, Dispensation, Delivery, Distribution and Transportation of Dangerous Drugs and/or Controlled Precursors and Essential Chemical), Section 11 (Possession of Dangerous Drugs), at Section 12. (Possession of Equipment, Instrument, Apparatus and Other Paraphernalia for Dangerous Drugs) in relation to Section 26 (Attempt or Conspiracy) of Republic Act 9165 (Comprehensive Dangerous Drugs Act Of 2002).
Dapat magsilbing wake-up call sa mga artista at miyembro ng entertainment industry ang pagkakadawit sa iligal na droga ni Karen Bordador at ang umiiral na giyera laban sa droga ng administrasyon ni Pangulong Rodrigo Duterte.
Hindi naman lingid sa kaalaman sa entertainment industry na palasak ang adiksyon sa droga ng ilang mga movie at TV personalities na kadalasan nga ay laman ng mga blind item sa mga entertainment column partikular sa Philippine Daily Inquirer (PDI).
Panahon na rin siguro para muling maglinis ng hanay ang industriya ng showbiz at puwedeng pangunahan ito ng Actors Guild sa pamamagitan ng voluntary drug testing sa mga miyembro nito at kung magpositibo ay derecho rehabilitasyon hanggang mawala ang adiksyon sa droga.
Isang halimbawa rito ang ginawang pag-amin ng adiksyon sa droga ng aktor at ngayo’y Quezon City Councilor Hero Bautista na kusang loob na nagpa-rehab dahil gusto niya na ring magbagong-buhay.

Nakatatandang kapatid ni Hero si Quezon City Mayor Herbert Bautista na isa ring premyadong aktor at posibeng manguna na sa kampanya laban sa iligal na droga sa hanay ng showbiz.
Pinakamahalaga ay ma-neutralisa ng Philippine National Police (PNP) ang mga nagtutulak ng droga sa showbiz na siguradong kilala ng kanilang mga kasamahan sa hanap-buhay pero hindi na lang kumikibo dahil ayaw madamay sa gulo.



