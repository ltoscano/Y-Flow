HAPPY BIRTHDAY, MR. PRESIDENT

KAARAWAN ng dating Pangulong Quezon kahapon.
Ika-19 ng Agosto, 1878 siya ipinanganak sa Baler, Quezon.
Marahil tumaas ang mga hit sa internet dahil sa mga research ng mga mag-aaral ng mga paksa tungkol kay Manuel Luis Molina Quezon, ang unang Pangulo ng gobyernong Pilipinas na kinilala ng ibang bansa.
Dapat lahat tayo ay nagbalik-tanaw din tungkol sa dating Pangulo.
Anong klaseng tao ba siya?
Paano ba siya namuno, anong klaseng lider, at kung siya ang Pangulo ngayon, ano ang kanyang gagawin sa mga isyu ng kahirapan, korapsyon, pagpapahalaga sa sarili bilang Pilipino at sa Pilipinas bilang sarili nating bansa.
Isa sa mga sikat na kataga ni Quezon ay “I prefer a government ran like hell by Filipinos than a government ran like heaven by Americans.”
Ano kaya ang ibig niyang sabihin sa mga katagang iyon noong panahong iyon, sa gitna ng giyera.
Ano kaya ang mararamdaman ni Quezon ngayon kapag nalaman niya na karamihan sa ating mga kababayan ay nangangarap na mamuhay sa ibang bansa tulad ng Amerika para takasan ang kahirapan?
Sabi ng ilang mananalaysay, ang pamumuno ni Quezon ang isa sa pinakapuno ng pagsubok dahil sa digmaan at dahil nag-uumpisa pa lang tumayo ang Pilipinas noon bilang isang independiyenteng bansa.
Anong klaseng Pangulo kaya si Manuel Quezon?
Isang abogado, ipinanganak na mahirap sa Baler at lumaking hindi mayaman.
Galit si Pres. Quezon sa Amerika noon kaya iginiit niya ang kalayaan ng Pilipinas mula sa pakikialam ng gobyernong “Kano”.
Samantalang ngayon, ang ekonomiya ng ating bansa ay nakasalalay sa perang padala ng mga Overseas Filipino Worker, mga kababayan nating kumikita ng dolyar sa Amerika.
Mahalaga na mapag-aralan ang kasaysayan dahil sa mga titik nito maaaring mahusgahan ang sino mang pinuno.
HAPPY BIRTHDAY, MR. PRESIDENT!



