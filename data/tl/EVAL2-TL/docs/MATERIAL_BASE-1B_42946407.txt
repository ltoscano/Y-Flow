ANG PALPAK NA SOSIA

MARANGAL na trabaho ang pagiging security guard o pagiging bodyguard (‘pag sosyalin, eh, VIP security ang tawag) at isa ito sa mga pinakamapanganib na propesyon, lalo na sa magulong bansa, gaya ng Pilipinas.
Sa Pinas, napakahirap magnegosyo na wala kang security guard dahil tiyak na aaraw-arawin ka ng mga kawatan. Ito naman ang dahilan kung bakit nagkalat ngayon ang mga security and protection agency sa ating bansa dahil malaki ang pangangailangan para sa mga security guard at bodyguard.
Okay naman ‘yan dahil, ‘ika nga eh, kanya-kanyang raket lang ‘yan. Total nga naman ay may ahensya ang PNP na gaya Supervisory Office for Security and Investigation Agency na nangangasiwa at nagtatakda ng mga regulasyon para sa mga private security agency.
Ang masama ay tila itinitinda na lang na parang tinapa ang mga lisensya para sa mga private security agency kaya nakalulusot ang mga ahensya na pinatatakbo ng mga taong ni hindi dapat binibigyan ng karapatang magpatakbo ng mga ganitong uri ng negosyo.
‘Yan ang dahilan kung bakit maraming mayayabang na security guard gaya na lang nangyaring pambubugbog at panunutok ng baril sa isang FBI agent ng dating police official na si Odelon Ramoned na may-ari ng V8 Security Agency Corp., kasama ang ilan sa kanyang mga tauhan.
Viral na rin sa social media ang isang video ng mga isinasagawang umano’y training upang magkaroon ng lisensya ang mga security guard na isinasagawa ng isang nagpapakilalang Larry Pedroche na umano’y isang colonel at may-ari ng Jet-Squad Professional Protective and Detective Security Agency, Inc.
Sa mga ipinakitang pagsasanay, halatang-halata na walang kaalam-alam ito sa tamang paghawak ng baril at sa tinawag na “4 cardinal rules on gun safety.” Aba’y kapag iwinawasiwas ang kanyang kargadong baril ay parang walang ibang mga taong nakapaligid sa kanya!
Naisip ko tuloy na kaya siguro napakarami sa ating mga security guard ang nadidisgrasya dahil sa mga maling turo sa kanila. Syempre kung mali ang itinuturo sa kanila ay tiyak na dala-dala nila ‘yan kapag sila ay idineploy na. Akala kasi nila ay tama ito dahil ito ang itinuro sa kanila.
Simpleng-simple ang trabaho ng SOSIA na bantayan ang ating mga security agency ngunit bakit nakalulusot ang mga ganito? Totoo kaya na maging sa pagkuha ng lisensya ng mga security agency ay pera-pera ang labanan?

BIGWAS/GIL BUGAOISAN



