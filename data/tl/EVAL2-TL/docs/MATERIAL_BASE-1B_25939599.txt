UP bets ungos sa opener By Elech Dawa October 18, 2016
Humambalos ng straight-set victories sina Andrei Babad at Adrian Clemente sa kanilang mga nakalaban upang sumampa ang dalawang University of the Philippines Aces sa second round ng 2016 Bingo Bonanza National Open Badminton Tournament sa CW Home Depot Ortigas sa Pasig kahapon.
Walang hirap na tinaob ni Babad si Justin Vanzuela ng Jumpsmash Academy of Badminton, 21-8, 21-9, habang kumayod ng todo si Clemente upang paluhurin si Elben Concha ng Adamson, 21-17, 21-19, upang lumapit sa P1.5 million championship na inisponsoran ng Bingo Bonanza Corp.
Dinomina ni JC Clarito si Johnrick Macabenta, 21-5, 21-7 ng Adamson. Sa ibang resulta ng laro, kinalos ni Edwin Dodds ng Letran Calamba si Jervin Carlos, 21-19, 21-15 ng National University; tinalo ni Cris Sanchez ng Team Prima/UST si Adrian Ramos, 21-14, 21-11; binura ni Clarence Filart ng Ateneo si Marc Lo at pinagpag ni Keoni Asuncion ng Ateneo si Marvin Nalangan ng Precision Badminton, 21-13, 21-15, sa event na inorganisa EventKing Corp. at suportado ng Victor PCOME bilang official equipment, SM Megamall, Smash Pilipinas at Philippine Olympic Committee.
Samantala, nakatakdang magpaluan sina Angela Ramos at Mika Aquino ngayong alas-10 ng umaga sa pagbubukas ng women’s open singles.
Kikilatisin ni Danica Bolos si Clydel Pada sa alas-11:20 ng umaga habang magkatapat sina Cassandra Lim at Jellene de Vera sa alas-1:20 ng hapon.
Mapapalaban din sa alas-11:40 ng umaga sa Huwebes si defending champion Sarah Joy Barredo kay Jhay Macabenta ng Adamson habang si second seed Mariya Sevilla ay kaharap si former Singapore Juniors champion Malvinne Alcala sa alas-dos ng hapon.
May nakalaan na P100,000 premyo sa men’s at women’s singles champions at P120,000 sa men’s doubles, women’s doubles at mixed doubles.



