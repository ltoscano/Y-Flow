Midsayap PNP nananawagan sa mga mamamayan na maging mapagmatyag

SSeptember 08, 2016

MIDSAYAP, North Cotabato, Set. 8 (PIA)--- Nananawagan ngayon ang kapulisan dito sa bayan sa mga mamamayan na ugaliing magbantay upang mapanatili ang kaayusan at kapayapaan.

Sinabi ni Midsayap PNP Chief of Police Senior Insp. Realan Mamon na mahalaga ang partisipasyon ng mamamayan sa paglaban sa anumang kriminalidad.

Aminado ang pamunuan ng Midsayap PNP na hindi sapat ang kanilang bilang upang bantayan ang seguridad kaya naman iginiit niya na mahalaga ang suporta ng publiko.

Kaugnay nito, inihayag ng opisyal na nakipag-ugnayan na sila sa mga opisyales ng barangay upang i-activate ang kanilang Barangay Peacekeeping Action Team (BPAT) at paigtingin ang mga checkpoint.

Patuloy din ang ginagawang pagpapatrolya ng kapulisan partikular sa mga pangunahing lansangan sa bayan. Samantala, patuloy din ang ginagawang koordinasyon ng Midsayap PNP sa pwersa ng militar upang mapalakas ang seguridad at malabanan ang mga pagbabanta sa kaayusan sa lugar. (SJDuerme-PIA12)



