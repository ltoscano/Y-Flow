Mga PWD sa Bulacan, nagpamalas ng talento

July 25, 2016 Vinson F. Concepcion

LUNGSOD NG MALOLOS, Hulyo 25 (PIA) -- Nagpamalas nitong nagdaang linggo ng talento sa pag-awit at pagsayaw ang may 20 grupo ng mga Persons-with-Disabilities o PWD mula sa iba’t ibang Special Education school sa Bulacan. Ang cultural variety show na pinamagatang “Basta’t Bulakenyo, Kahit May K Okey” ay bahagi ng mga aktibidad ng katatapos na pagdiriwang ng ika-38 National Disability Prevention and Rehabilitation o NDPR Week sa lalawigan. Ayon kay Gobernador Wilhelmino Sy-Alvarado, patuloy na gagawing produktibong mga kasapi ng lipunan ang lahat ng mga PWD na Bulakenyo nang sa gayon ay madama nila na sila ay mahalagang bahagi ng pamayanang kanilang kinabibilangan. Kaugnay nito, inilahad ni Provincial Social Welfare and Development Office Head Rowena Joson-Tiongson na nagkaloob ng libreng screening at gamutan sa higit kumulang 200 batang may club foot problem o kapingkawan ng paa sa pakikipagtulungan ng Philippine Band of Mercy. 64 na batang may harelip at cleft palate din ang natukoy at tinutulungan sa gamutan o operasyon. (CLJD/VFC-PIA 3)



