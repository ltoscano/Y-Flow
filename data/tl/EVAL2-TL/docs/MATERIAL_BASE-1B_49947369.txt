Purisima, guilty

AMBA’S BRIEFS Ni Roy “AMBA” Señeres

SINIBAK na ng Ombudsman si General Alan Purisima at 10 pang opisyales ng PNP dahil sa pagkakasangkot sa P100 million na kuwestiyonableng deal sa isang private courier.
Sa 50-pahinang desisyon, sinabi ni Ombudsman Conchita Carpio-Morales, napatunayan nila na si Purisima at mga kasamang pulis ay mananagot sa grave misconduct, serious dishonesty at grave abuse of authority.
Noon pa iminumungkahi nang maraming opisyales sa gobyerno, kabilang si Sen. Bongbong Marcos, na dapat tanggalin si Purisima sa puwesto.
Ngunit hindi ito pinansin ni President Noynoy at sinabihan pa niya si Bongbong at ang ibang opisyales na gustong tanggalin sa serbisyo si Purisima na “Leave him alone.”
Mabuti na lamang at tunay na independent minded ang Ombudsman at hindi namimersonal, na kabaliktaran ng Executive branch, kaya nang mapatunayan nila ang pagkakamali ni Purisima ay agad silang nagdesisyon na patalsikin ito sa PNP.
Ang aksyon ng Ombudsman ay isang mariing sampal kay President Aquino dahil ni ayaw niyang “madapuan ng langaw” ang kanyang paboritong heneral.

Binabati ko si Ombudsman Morales dahil ipinatupad din niya ang pangalawang suspension order kay Makati City Mayor Junjun Binay, na nahaharap sa iba’t ibang kaso ng graft and corruption.
Bukod sa pagkakadismiss sa serbisyo, mawawala rin ang retirement benefits at iba pang prebelehiyo ni Purisima.
Hindi pa tapos ang sakit ng ulo ni Purisima sa Ombudsman dahil nahaharap pa rin siya sa dalawang kaso ng plunder, ang hidden wealth sa kanyang resthouse sa San Leonardo, Nueva Ecija at ang White House deal sa loob ng Camp Crame.
Bukod pa rito, nais panagutin nang maraming opisyal sa gobyerno si Purisima sa Mamasapano massacre na ikinamatay ng 44 PNP SAF.



