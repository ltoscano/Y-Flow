
PERA ANG DAHILAN SA EDCA

TULAD ng inaasahan ay inaabot na ngayon ng kabi-kabilang batikos ang Enhanced Defense Cooperation Agreement, ang kasunduan na nilagdaan ng Pinas at Estados Unidos nitong Abril 28.
Higit pang lumakas ang laban ng mga kontra-EDCA nang dumulog din sa Supreme Court noong Lunes sina dating Senador Rene Saguisag at Wigberto Tanada para kontrahin ang nasabing kasunduan.
Ang hakbang nina Saguisag ay maliwanag na pagsuporta sa nauna nang 10 petitioners na nagsampa ng reklamo sa SC laban sa EDCA.
Kinukuwestyon nina Saguisag ang legalidad ng kasunduan at ang anila ay magiging negatibong epekto nito sa soberenya at pangkalahatang interes ng bansa.
Hiniling ng mga petitioner na pigilan ng SC ang pagpapatupad ng EDCA, hanggang hindi pa nareresolba ang kuwestyon sa ligalidad nito, dahil sa tingin nila ay lumalabag ito sa mga probisyon ng 1987 Constitution.
Bagama’t nakapaloob sa argumento ng mga petisyon ang mga pangkaraniwang dahilan tulad ng usapin sa soberenya, napansin ko na ang isa sa mga matinding dahilan kung bakit tutol sina Saguisag sa EDCA ay dahil na rin sa usaping pera.
Dahil doon ay nagpilit akong maghanap ng kopya ng EDCA at doon nga ay wala akong nakitang direktang nakasaad, kung magkano ang ibabayad ng US kapalit ng pagtatayo nila ng de facto naval base sa bansa.
Ang maliwanag na nakasaad lang doon ay ang mga potensyal na maaaring kitain at pakinabangan ng bansa, sakaling tuluyan nang ipatupad ang EDCA at magtayo na ng mga base sa iba’t ibang lalawigan ang mga Kano.
Sa madaling salita, hindi naman super tutol ang mga petitioner sa EDCA basta gusto lang nilang maliwanag ang usapin sa renta para naman hindi tayo magmukhang inuunggoy na naman ng mga Kanong ito.
Siya nga pala, kasama sina Tañada at Saguisag sa 10 senador noon na bumoto para patalsikin na mula sa mga base militar nila sa Subic at Clark ang mga puwersang Amerikano.
Ito rin iyong panahon kung kailan sinubukan ni dating Pang. Corazon Aquino na bigyan pa sana ng extension na 10 taong kontrata ang mga nasabing pasilidad sa Pilipinas.
Ang hindi nagawa ng nanay niya, mukhang gusto namang ituloy ni kasalukuyang Pangulong Noynoy Aquino.



