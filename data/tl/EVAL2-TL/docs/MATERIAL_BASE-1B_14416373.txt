
Kampanya laban sa droga, pagiibayuhin pa ng Occ Min PNP

SSeptember 27, 2016 Voltaire N. Dequina

SAN JOSE, Occidental Mindoro, Setyembre 27 (PIA)— Paiigtingin pa ng mga kapulisan sa lalawigan ang pagpapatupad ng kampanya laban sa ipinababawal na gamot.

Ito ang ipinahayag ni Philippine National Police (PNP) Provincial Director (PD) Police Senior Superintendent (PS Supt) Reynaldo Jagmis matapos maiulat ang kanilang mga isinigawang operasyon, sa ikalawang pulong ng Provincial Advisory Council (PAC) sa Sikatuna Beach Hotel, San Jose, nong nakaraang linggo.

Batay sa iprinisentang talaan ng ‘Project Double Barrel Accomplishments’ ng Provincial Police Office (PPO), may 3810 ang kabuuang bilang ng mga sumuko sa lalawigan. Higit sa 600 sa mga ito ay ‘pusher’ o nagtutulak ng iligal na droga.

Ayon pa kay Jagmis, bahagi ng double barrel ang Oplan Tokhang. Sa operasyong ito ay kinakatok ng kapulisan ang mga hinihinalang ‘drug personalities’ at hinihikayat na sumuko. Ang mga personalidad na tumatanggi sa panawagan ng pamahalaan na talikuran ang ipinagbabawal na gamot ay inilalagay sa ‘watch list’ at huhulihin sakaling may makalap na sapat na ebidensya laban dito.

Pinapurihan naman ni Vice Governor at kasalukuyang PAC Chairman Peter Alfaro ang pamunuan ng PPO dahi sa pagpapatupad ng anti-drug campaign ng walang nagbubuwis ng buhay. Ayon pa kay Alfaro hindi malayong magsilbing modelo ang lalawigan dahil sa ipinakitang pamamaraan ng mga lokal na kapulisan.

Sinangayunan naman ito ni Sangguniang Panlalawigan member Sonia Pablo. Sinabi nito na sana ay hindi maisakripisyo ang halaga ng buhay sa pagtupad ng tungkulin ng mga kapulisan. Tinanong din ni Pablo ang PPO kung may nahuli na bang ‘drug lord’ sa lalawigan.

Base sa paliwanag ni Jagmis, tatlong personalidad ang nangunguna sa kanilang ‘lead diagram’. Ang mga ito umano ay binabagsakan ng mga bawal na gamot.

Patuloy ang pagkalap ng kapulisan ng mga impormasyon laban sa mga ito, na mula na rin sa mga sumusukong ‘drug users/pushers’.

Dagdag pa ni Jagmis, ngayon higit na kailangan ang ibayong suporta ng mga ahensya gaya ng Department of Social Welfare and Development (DSWD), Department of Health (DOH) at lokal na pamahalaan upang bigyang pansin ang aspeto ng rehabilitasyon ng mga sumuko. (VND/PIA MIMAROPA/ Occ Min)



