Lacson kay Trillanes: “Siguraduhin mo lang” By Eralyn Prado SSeptember 27, 2016 Hinamon ni Senador Panfilo Lacson si Senador Antonio Trillanes IV na tiyaking makukumbinsi siyang may kredibilidad si Edgar Matobato sa mga ihaharap nitong impormasyon at ebidensiya na tutugma sa mga sinasabi nito.
Tugon ito ni Lacson matapos na sabihin ni Trillanes na ipapamukha niya sa mga kasamahan niyang senador sa mga susunod na araw, na nagsasabi ng totoo si Matobato at may kredibilidad ito bilang testigo.
Si Matobato, ang self-confessed Davao Death Squad (DDS) member, na nagdawit kay Pangulong Rodrigo Duterte sa naganap na mga patayan sa Davao City noong alkalde pa ito ng lungsod. Ngunit ayon pa kay Lacson, masasabi lamang niyang may kredibilidad si Matobato kung may maipapakitang katibayan si Trillanes na tugma sa mga sinasabi nitong ‘verifiable facts’.
“Kung maipakita sa amin ni Sen. Trillanes ang sinabi niyang verifiable facts tapos bineripika niyang tumutugma. Halimbawa ang sinasabing may ibinaon sa ganoong lugar, makapaghukay si Sen. Trillanes at Sen. De Lima at talagang may nahukay na tao at nakilala ng biktima, mahalaga ‘yan, ibig sabihin merong credibility,” ayon kay Lacson.
Gayunpaman, kung wala rin naman umano maipakita ang senador ay walang dahilan upang patagalin pa ng komite ang pag-imbestiga kay Matobato dahil wala rin namang marinig pang bagong sasabihin ito na kapani-paniwala.
Una nang pinagdududahan ng karamihan sa mga senador ang testimonya ni Matobato, dahil sa mga hindi magkakatugma nitong pahayag.



