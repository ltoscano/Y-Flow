Hirit na!: Tinig ng Diyos
By Arnold Clavio October 30, 2016849 Napakapalad ni Pangulong Rodrigo Duterte na marinig ang tinig ng Diyos habang sakay ng eroplano na magbabalik sa kanya sa Pilipinas.
Sa kanyang kuwento, habang lahat ay tulog at naghihilik, nakarinig siya ng mahiwagang tinig na nagsasabing “Kapag ‘di siya tumigil sa pagmumura ay ibabagsak Niya ang eroplano!” At nang tanungin niya kung sino ang nagsalita, “so of course, it’s God!”
Kaya simula noon ayon sa Pangulo hinding-hindi na siya magmumura. Para sa iba, ito ay isang malaking biro mula sa isang taong umamin na baka siya ay isang atheist o hindi naniniwala sa Diyos.
Malaking kabaliwan naman para sa iba o sa mga hindi sumusuporta sa kanya na malaman na nakarinig siya ng tinig ng Diyos. Tila may problema nga siya sa pag-iisip, ika nila.
Ganyan din naman ang naging pag-trato noon kay Moses nang dalhin niya ang mga Egyptian sa lupang pangako o si Noah nang ginagawa niya ang isang malaking arko bilang paghahanda sa malaking baha.

Kinutya sila at tinawag na baliw.
Pero para naman sa ilan, ito ay isang espesyal na pagkakataon at pribelehiyo.
Isang bagay ito na pinapangarap ninuman na kaanib ng Simbahang Katolika. Maging ang Santo Papa, mga obispo, mga pari, lay minister at iba pang mananampalatayang tulad ko ay umaasang kahit isang beses, kahit isang saglit – marinig at makausap ang Diyos Ama sa langit.
Sa totoo lang Siya at bugtong niyang si Hesus ang aking dream interview sa Tonight with Arnold Clavio @twacofficial at maging sa radyo.
Gusto ko kasing itanong na sa kabila na alam Mo lahat ng nangyari, mangyayari ay mangyayari pa lang bakit Mo hinahayaan ito kahit na marami pa ang mapahamak at mapinsala.

Sa kabila nito, kahit kailan ay ‘di ko pinagdudahan ang Kanyang mga desisyon.

Hindi man pumapabor sa ating plano o kagustuhan, mararamdaman mong ‘di Niya tayo pababayaan.
Kaya marapat na irespeto natin ang naging personal na relasyon ni Duterte sa Panginoon ng mga oras na iyon.
Sana sa susunod, bulungan at muling ipaalala ng Panginoon ang kanyang ika-limang utos – HUWAG KANG PAPATAY!
BALITAWIT: (Sa tono ng Lumapit Ka) O, ang bilin niya Kung gusto mo akong kikilan… Agad kitang sasampalin Alam na alam mo namang Ayaw ni Digong ‘yan Alam na alam mo namang Ika’y kikitilin… Kaya’t sige, lumapit ka Kung gusto mo akong kotongan Agad kitang hahampasin Ang laging pangarap ko’y Mawala na ‘yan Alam na alam mo namang Galit si Digong d’yan. O, lumapit ka Kung gusto mong magkalagayan.. Diyos ko! Tigilan na ‘yan Alam na alam mo namang Ayaw ni Digong nyan. Asahan mong ika’y aking sasampalin Lord Kayo na po ang bahala.



