ABOT-KAMAY NG BARANGAY! By Vladi Eduarte October 17, 2016
Muntik mapakawalan ng Barangay Ginebra ang naipundar na 21-point lead, sinalag ang late rally ng Meralco at kumapit sa dulo para ipreserba ang 92-81 win sa Game 5 ng PBA Governors Cup Finals sa harap ng 22,196 fans sa Smart Araneta Coliseum kagabi.
Lamang sa best-of-seven series sa 3-2, maaari nang itaas muli ng Gin Kings ang tropeo kapag nanaig sa Game 6 sa Miyerkules sa Big Dome din. Huling naghari ang Gins noon pang 2008.
Sinamantala ng Gins ang panlalamig ng kamay ng eksplosibong import ng Bolts na si Allen Durham sa first half, lumayo ang crowd darlings ng hanggang 48-27 sa kalagitnaan ng second quarter sa jumper ni Joe Devance. Nadiyeta sa katiting na four points lang si Durham sa first 24 minutes pero tumapos pa rin ng team-high 20.
“I thought we played a bad game from start to finish,” lahad ni Meralco coach Norman Black. Tumabo si Ginebra import Justin Brownlee ng game-high 29 points at 10 rebounds.
Namuro ang Kings dahil sa krusyal na non-call sa dulo na nag-resulta sa 3-pointer ni Scottie Thompson.
“Things kinda came together for us tonight,” bulalas ni Ginebra coach Tim Cone pagkatapos ng wire-to-wire win.
Pero aminado si Cone na hindi basta susuko ang Bolts: “All this has done is give us the lead in the series for the first time.
But we’ve never been good at holding a lead in any series so the onus is really on us to close them out. We know they’ll play with energy and intensity in the next game.”
Huling dumikit ang Meralco 87-81, at sa sumunod na posesyon ng Ginebra ay mukhang nag-travel si Sol Mercado.
Pero walang pumito, at ibinaon ni Thompson ang shotclock-beating 3 para ilayo ang Kings sa nine points, 44 seconds na lang.
Kabyos ang dalawang free throws ni Durham sa kabila, at pinalitadahan ni Thompson ang panalo nang isalpak ang fourth at fifth points niya sa game mula sa stripe.



