PRANGKAHAN: Akala ng mga kakampi ni Duterte nabura na ang katotohan sa salaysay ni Matobato
By Ellen Tordesillas SSeptember 21, 2016 Naniniwala akong ang kasinungalingan ay titiklop kapag iniharap sa katotohanan.
Kaya hindi mahirap tanggapin ang ginawa ng Senado na parang ibinuldozer ang katotohanan.
Noong Lunes, tinanggal si Sen. Leila de Lima bilang chairperson ng committee at pinalitan ng mga miyembro. Parang kudeta. Pinalitan ni Sen.

Richard Gordon. Tandaan itong 16 na bumoto para hindi malaman ng taumbayan ang katotohanan tungkol sa testimonya ni Edgar Matobato, ang dating miyembro ng Davao Death Squad (DDS) na nagkuwento noong isang linggo ng kanyang mga ginawang pagpatay at pambubomba sa utos daw ni noon ay mayor ng Davao City at ngayon ay Pangulong Rodrigo Duterte.
Maliban kay Gordon, ang 15 pa ay sina Aquilino Pimentel III, Vicente Sotto III, Alan Peter Cayetano, Juan Miguel Zubiri, Panfilo Lacson, Cynthia Villar, Sherwin Gatchalian, Gregorio Honasan, Sonny Angara, Joel Villanueva, Nancy Binay, Joseph Victor Ejercito, Manny Pacquiao, Loren Legarda at Grace Poe.
Ang kumontra sa pagtanggal kay De Lima ay sina Franklin Drilon, senators Risa Hontiveros, Francis Pangilinan, and Paolo Benigno Aquino IV.
Hindi bumoto sina Ralph Recto at Sonny Trillanes IV.
Sinabi ng mga kakampi ni Duterte sa Senado katulad ni Sen. Alan Cayetano na panay kasinungalingan ang salaysay ni Matobato na ginagamit daw ang hearing para siraan ang pangulo sa buong mundo.
‘Di dapat bukingin nila ang mga kasinungalingan ni Matobato. Maaari siyang gumawa pa ng ibang paraan maliban sa ginawa niyang masking tape test.
Sa dami ng ikinuwento ni Matobato, nakakahilo. Isinama pa kasi niya ang mga narining lang niya sa iba at wala naman siya doon katulad ng pagpatay sa may-ari ng hotel sa Boracay na si Richard King na iniugnay niya sa anak ni Duterte, ang vice mayor ng Davao City ngayon na si Paolo.

Ang isa sa ikinuwento ni Matobato ay utos daw ni Duterte na pagpatay sa apat na bodyguards ni dating House Speaker Prospero Nograles noong 2010 na eleksyon.
Noong 2010 na eleksyon, tumakbo sa pagka-mayor si Nograles laban sa anak ni Duterte na si Sara, na siyang nanalo. Pagka-vice mayor naman ang tinakbuhan ni Rodrigo Duterte noon.
Pinabulaanan kaagad ni Nograles ang kuwento ni Matobato. Buhay daw lahat na bodyguards niya.
Merong post sa Facebook account na ang pangalan lang ay Walang Sisihan. Hindi ko alam kung sino si Walang Sisihan ngunit ang kanyang mga sinabi naman ay suportado ng mga news reports.
Sabi niya, hindi bodyguards ni Nograles ang kinidnap at pinatay kundi mga volunteers sa kanyang kampanya.
Sabi ni Walang Sisihan noong 2010 na eleksyon, humingi ng tulong si Nograles kina Bantay party-list Representative Jovito Palparan, Jr., ANAD party-list Representative Jun Alcover, at retired Chief Supt. Eduardo Martillano na dating Philippine National Police (PNP) director sa Davao region.
Sina Palparan, Alcover at Martillano ay kontra komunista na malapit naman kay Duterte. Mga tauhan ng tatlo ang mga pinatay.
Sinabi ni Walang Sisihan na apat na bangkay ang natagpuan, Biyernes Santo sa iba’t ibang parte ng Davao City, Davao del Norte at Davao del Sur noong Abril 2, 2010. ‘Yun na ang panahon ng kampanya para sa 2010 na eleksyon.

At ang pagpatay ay parang katulad ng pagkwento ni Matobato.
Maraming detalyeng sinabi si Walang Sisihan na maaaring konektado sa salaysay ni Matobato.
Akala ng mga kakampi ni Duterte sa Senado ay nang nabusalan na nila ng husto si Matobato ay nabura na rin ang katotohanan.
Tingnan natin.



