Out Of Order: Karma ni Gloria
By Raymond Burgos July 22, 2016 Taong 2012 nang makulong si Gng. Gloria Macapagal Arroyo matapos mag-isyu ng arrest warrant ang Sandiganbayan dahil sa non-bailable plunder case na may kinalaman sa umano’y P366 million na pondo ng Philippine Charity Sweepstakes Office (PCSO).
Kabilang sa mag-kasamang akusado ni GMA ang matalik na kaibigan at dating PCSO General Manager Rosario Uriarte na hanggang ngayon ay nagtatago at hinihinalang naninirahan na sa ibang bansa. Si Uriarte ang sinasabing nag-withdraw ng mga cash advances mula sa Confidential and Intelligence Funds (CIF) ng ahensya.
Kasama rin ni GMA at Uriarte sa kasong plunder ang apat na miyembro ng PCSO Board na nakakapagtakang pinayagan ng Sandiganbayan na makapaglagak ng piyansa gayung plunder ang kanilang kaso at conspiracy ang linya ng Ombudsman na ang ibig sabihin ay ang kasalanan ng isa ay kasalanan ng lahat (The guilt of one is the guilt of all). Sa kabila ng katotohanang pumirma ang mga miyembro ng PCSO board sa resolution na nagbibigay kapangyarihan sa general manager na gamitin ang CIF para pandagdag sa intelligence budget ng Armed Forces of the Philippines (AFP) at National Bureau of Investigation (NBI), nakapag-piyansa lang ang apat na PCSO board members samantalang pinagkaitan ng piyansa ang kennelling co-conspirator na si GMA.
Apat na beses naghain ng petition for bail sa Sadiganbayan ang mga abugado ni GMA at apat na beses din itong ibinasura ng hukuman. Kaya nga hindi maiaalis na isipin na “persecution” o panggigipit ang ginawa ng Sandiganbayan kay GMA at si Pangulong Noynoy Aquino ang nasa likod nito.
Karma nang maituturing ang naging paborableng desisyon ng Korte Suprema kay GMA na sa botong 11-4 at tuluyan nang ibinasura ang plunder case ng dating pangulo at nagbigay-daan sa paglaya ni Gloria matapos ang apat na taong pagkakakulong sa Veterans Memorial and Medical Center (VMMC) sa Quezon City.
Hindi rin naman simple ang dinanas ni GMA sa detensyon dahil lumala ang kanyang sakit sa cervical spine at naapektuhan nito maging ang kanyang pagkain kung kaya kinailangang gumamit ng neck brace.
Kung ako ang tatanungin, kung may kasalanan man si GMA ay napagbayaran na niya ito dahil sa hirap at sakit na dinanas sa apat na taong pagka-kulong. At mabuting karma na ni Gloria ang paborableng desisyon ng Korte Suprema na binubuo ng marami pa ring appointees ng dating pangulo.
Maski nga si Senador Panfilo Lacson na dumanas ng matinding persecution sa ilalim ng Arroyo administration at napilitang magtago ng 14 na buwan sa ibang bansa ay suportado ang naging desisyon ng Korte Suprema kay GMA.
“GMA has suffered enough, having spent four years in detention under an extremely difficult physical condition. Even for purely humanitarian consideration, I support the Supreme Court’s ruling to free her and accord her some comfort for the remaining years of her life, which are not really that many, considering her age,” ani Lacson sa isang press statement.

Maging si President-Mayor Joseph Estrada ay masaya sa naging desisyon ng Korte Suprema para bumuti na rin ang kalagayan ni GMA na matinding sakit at karamdaman ang sinapit sa detensyon.
Sana nga ay magtuluy-tuloy na ang mabuting karma ni GMA at mangyayari lamang ito kung puro kabutihan ang kanyang ipapakita at gagawin bilang kongresista ng Pampanga at kakalimutan na ang benggansa laban sa mga taong nagpakulong sa kanya.



