LTO CHIEF NI PDU30, SUKO SA KURAKOT
By Cherk Balagtas August 23, 2016 Tila sumuko si Land Transportation Office (LTO) Chief Ed Galvante na ilang tiwaling gawain pa rin ang nananatiling laganap sa loob ng kanyang ahensiya, handa rin umano siyang ipatupad ang kautusan ni Presidente Rodrigo Roa Duterte na bakantihin ang lahat ng position ng mga appointed government officials upang maresolba ang nasabing problema.
Ayon pa kay Galvante ay nakatutok umano siya sa pagsasakote sa mga LTO fixers gayundin sa pagsasaayos ng iba’t-ibang mga reklamo mula sa ilang mga regional offices mula nang siya ay manungkulan mula noong Hulyo 1, 2016.
Sinabi rin ni Galvante na kahit papaano ay may mga improvements naman umano sa LTO ngunit maaaring hindi umano ito sapat para kay Presidente Duterte na nangakong magdadala ng societal change. “Hindi naman siguro absolute na malinis pero iyung talagang nagpapabigat ay natutugunan natin kaya lang hindi ganoon kabilis kagaya ng kagustuhan ng ating Pangulo na makita talaga ang pagbabago.” ayon pa kay Galvante. “Hindi ko na kailangang magpaliwanag, alam kong kulang ang nagawa, kasi doon sa sinasabing kailangang magawa, maaaring hindi ganoong kabilis ang nagawa nating pagbabago,” dagdag pa nito.
Ang pahayag ay ginawa ni Galvante sa idinaos na flag raising sa LTO kahapon matapos ideklara nitong Linggo ng madaling-araw ni Duterte na bakante ang nasa 1,000 presidential appointees pagkatapos na maisiwalat ang ulat na patuloy umano ang nagaganap na katiwalian sa Land Transportation and Franchising Regulatory Board (LTFRB) at Land Transportaion Office (LTO).
Ayon naman kay Galvante, hindi niya umano direkta na narinig ang sinabing iyon ng Pangulo ngunit ibabakante umano niya antimano ang kanyang pwesto kapag mayroon nang formal directive na in-issue.
“Gusto kong maging parte ng solusyon, hindi ng problema, kaya kung hinihingi iyan ng ating Pangulo, ako’y susunod,” pagtatapos nito.
Bukod kay Galvante ay nagsabi rin si LTFRB Chief Martin Delgra na handa rin umano siyang bakantihin ang kanyang posisyon o umalis sa kanyang opisina sa sandaling makatanggap siya ng opisyal na salita mula sa Malacañang.



