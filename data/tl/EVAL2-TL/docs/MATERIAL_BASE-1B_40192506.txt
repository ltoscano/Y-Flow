3 testigo ng CHR sa EJK probe, ni-reject ni Gordon By Boyet Jadulco, Jun Tadios October 14, 2016 Isinuka ng Senate committee on justice and human rights ang tatlong testigo ng Commission on Human Rights (CHR) sa extrajudicial killings (EJK) matapos tawagin ng isang commissioner ang chairman ng komite na “duwag”.
Bitbit ni CHR Chairman Jose Luis Gascon ang tatlong testigo pero hindi pumayag si Sen. Richard Gordon, chairman ng komite, na isalang sa hearing ang tatlo.
Diin ni Gordon, insulto sa Senado bilang institusyon ang sinabi ni CHR Commissioner Roberto Eugenio Cadiz na “coward” umano siya. “We are not taking the human rights out of the question. I just said, under the circumstances, kung pinagdududahan ninyo ang committee, huwag na kayo pumunta dito,” galit na pahayag ni Gordon.
Dahil dito, sinabi ni Gordon na tatalakayin na lang ng komite ang panukala sa pagbabalik ng parusang kamatayan sa bansa.
Sinikap pa ni Sen. Leila de Lima na pagsalitain sa hearing si Gascon pero tinanggihan ito ni Gordon. Binara rin ni Gordon ang mosyon ni De Lima na isantabi ang pagdinig sa death penalty bill dahil hindi ito ang agenda ng hearing at kailangan ang 3-day notice sa resource persons sa nasabing isyu para makapaghanda.
Gordon, De Lima nagkainitan ulit
“I will not be dissuaded…You’re going against the issue. You cannot control it the way you controlled it the last time,” ani Gordon.
Habang nangangatuwiran naman si De Lima, pinutol na ito ni Gordon at sinabing, “Noted! Noted!”
Balik-EJK din pero…
Matapos namang magpaliwanag si Sen. Manny Pacquiao sa kanyang panukala sa re-imposition ng death penalty, ibinalik naman ni Gordon ang pagtalakay sa EJK subalit hindi pa rin pinaharap si Gascon.
Nagdesisyon naman si Gascon na pauwiin na lang ang tatlong testigo na tumungo kahapon sa Senado dahil ipina-subpoena sila ng komite.

“Sa kanilang paniwala na hindi na yata sila ipapaharap ay babalik sila sa kanilang lugar ng refuge,” wika ni Gascon sa ambush interview.
Binigyan-diin pa ni Gascon na hindi “accurate” ang pinagmulan ng galit ni Gordon hinggil sa lumabas na artikulo sa isang pahayagan (hindi Abante). Aniya, wala pang posisyon ang commission en banc sa takbo ng hearing ng komite ni Gordon.
“Possible impunity…”
Sa isang eksklusibong panayam ng ANC, sinabi ni CHR Chairman Chito Gascon na tila nagkakaroon ng “impunity” o tila pagbalewala sa nagaganap na patayan simula nang umpisahan ni Pangulong Rodrigo Duterte ang anti-drug campaign sa buong bansa.
Sa datos, libu-libong katao na umano ang napapatay sa drug operations at sa sinasabing vigilante killings simula nang maupo sa Malacañang si Pangulong Duterte, pero kahit isang pulis ay wala pa umanong nasasampahan ng kaso.
“More than a thousand drug suspects have been killed in lawful police operations since the start of the Duterte administration. But why has the Philippine National Police failed to file a single case against police officers linked to the deaths,” ani Gascon.
Iginiit ng opisyal na nauunawan niya ang trabaho ng mga pulis na makipag-engage sa mga police operations, pero kailangan din umanong pairalin ang karapatang mabuhay ng mga suspek.



