KAWAWANG MIGRANT WORKERS

NAKAAAWA ang mga kababayan nating nagtatrabaho sa Libya at iba pang bansa sa Middle East dahil napipilitan silang manatili at isugal ang kanilang buhay sa kabila ng matitinding mga kaguluhan doon.
Bagama’t ginagawa na ng pamahalaan ang lahat para maiuwi sila rito sa atin, tila nababalewala ang mga initiative na ito dahil sa patuloy na pagtanggi ng marami sa mga OFW na lumikas.
Sa katunayan, kinontrata na ng gobyerno ang barkong M/S Bridge na may kakayanang magsakay ng hindi bababa sa 1,600 pasahero, para sa forced evacuation mula sa Libya patungo sa Malta.
Base sa plano mula naman sa Malta ay ililipat na sila sa eroplano na siya namang maghahatid sa kanila rito sa Pilipinas.
Subalit ang nakalulungkot, base sa mga huling ulat, tila hindi pa aabot sa 500 ang bilang ng mga OFW na kusang sumama sa repatriation team para lumikas mula sa Libya.
Ito’y sa kabila ng katotohanan na libre lahat at sagot ng pamahalaan ang anomang gagastusin sa pag-uwi nila rito sa Pinas.
Una nang ikinatwiran ni Labor Secretary Rosalinda Baldoz na ang iiwan nilang mas mataas na suweldo ang dahilan kung bakit nag-atubiling umuwi ang mga kababayan natin rito.
Subalit lumalabas na hindi ito ang pinakamatinding dahilan kung bakit takot umuwi rito ang mga kababayan natin.
Maliban kasi sa wala naman silang daratnang trabaho rito, hindi rin natutupad ng gobyerno ang mga pangako nitong mga ibibigay na benepisyo sa kanila.
Notorious kasi ang OWWA at iba pang ahensya sa pagbibigay ng pangakong tulong pinansyal na inaasahan ng mga OFW na gagamitin nila para sa pagsisimula ng buhay rito.
Pero pagpunta naman nila sa mga tanggapan ng gobyerno ay panay pahirap ang dinaranas nila, dahil sa rami ng mga requirement na hinihingi sa kanila.
Ang nangyayari tuloy, nauubos na muna ang pera nila sa pamasahe dahil sa pagbalik-balik para makumpleto ang requirements, bago sila makatanggap ng kakarampot na P10,000 assistance kuno.
Pakiramdam tuloy ng mga umuuwing OFW ay mas mahirap pa ang sitwasyon nila rito kaysa sa magulong lugar na pinanggalingan nila.
Marami tuloy sa kanila ang nagpapasya na ipusta na lang ang buhay sa ibang bansa kaysa naman nandito sila na mamamatay rin sa gutom kasama ang pamilya nila.
Dahil dito, nanawagan ako sa pamahalaan na alalayan ang OFWs at huwag na silang pahihirapan pa.
Maawa naman kayo sa kanila! OPEN LINE/Bobby Ricohermoso



