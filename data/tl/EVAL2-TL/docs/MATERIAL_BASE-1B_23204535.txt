May sabwatan ba ang PPA at shipping lines? SA harap ng patuloy na pagsisikip sa mga pantalan ng Maynila, mabuti naman at hindi tumitigil ang gobyerno at mga negosyante sa paghanap ng solusyon sa problema. Ayon kay Cabinet Secretary Rene Almendras, iko-convene niya ang isang technical working group upang bumalangkas at maglabas ng guidelines. Ang mga guideline ay inaasahang magpapaganda sa dispatch at allocation ng mga walang lamang container sa Manila International Container Terminal (MICT) ng International Container Terminal Services, Inc. (ICTSI) at Port of Manila (POM). Matatandaan na kamakailan ay handang nakipagtulungan ang mga importers, truckers, brokers at negosyante sa gobyerno upang ayusin ang cargo handling at port operations sa mga pantalan. Naniniwala tayo na ang mga aksyon na gagawin ng stakeholders ay hindi short-term solusyon sa mga problema sa pantalan. Umaasa tayo na makakabalangkas sila ng mga long-term solutions. Habang nandiyan ang port congestion ay talagang mahihirapan ang Bureau of Customs (BOC) na mapaganda ang kanilang tax collection campaign. Pati mga mamimili ay apektado dahil patuloy na tumataas ang presyo ng bilihin kaugnay ng port congestion. At dahil hindi mailabas sa oras ang mga kargamento, nagkakaroon ng shortage sa merkado. Alam naman ng publiko na kapag may shortage at hoarding ay tumataas ang presyo ng mga bilihin. Sinabi rin kamakailan ni Transportation Secretary Joseph Emilio Abaya na ang port operations sa Manila na “improved significantly due to measures implemented by the government.” Pero sa tingin natin, marami pang dapat gawin dahil ang sinasabi niyang “improvement” ay baka wala pa sa 20 porsiyento. Ang pagsisikip sa mga pantalan ng Manila ay lumala nang magpatupad ang Manila government ng daytime truck ban. Naperhuwisyo ang mga importer, broker at trucker kaya sila umalma. Dahil sa galit ng taumbayan, napilitan ang syudad ng Maynila na pansamantalang alisin ang daytime truck ban. Naibsan ang paghihirap ng waterfront stakeholders pero nandiyan pa rin ang pagsisikip sa mga pantalan ng Maynila. Isa pa, dapat nang busisiin ng gobyerno ang kapalpakan ng Philippine Ports Authority (PPA). Dahil pinabayaan ng PPA na gawing bodega ng shipping lines, nagsikip tuloy ang mga pantalan. Sa totoo lang, hindi iniinda ng mga shipping line ang charges na idinadagdag ng PPA sa kanila dahil sinisingil naman lahat ito ng shipping lines sa mga importer. Halos umaabot nga ng 30K sa 20-footer container van at 60K naman sa 40 footer container ang singil ng mga shipping line, kaya isa ito sa malaking dahilan sa pagtaas ng presyo ng mga bilihin. Tanong nga ng ilan nating kasama sa hanapbuhay, totoo bang may sabwatan ang ilang opisyal ng PPA at shipping lines? Ano sa tingin niyo, Sec. Abaya at Sec. Almendras? Isang buwan na lang ay matatapos na ang 2014. Pagpasok ng 2015, siguradong kanya-kanya ng gimik ang mga kakandidato sa 2016 elections. Nandiyan na naman ang mga “political butterfly” o “balimbing.” Ito iyung mga “sirko ng sirko” sa kagustuhang mapalapit sa inaakala nilang “sure winners.” Sila ang mga sigurista. Sa totoo lang, gusto ng taumbayan ang maagang pangangampanya ng mga kandidato. Madali raw kasing hingian ng tulong ang mga pulitiko. Ang masakit lang ay baka pera din ni Juan dela Cruz ang ipinanglalangis ng mga kandidato sa taumbayan. Pero huwag magpakasiguro ang mga kandidato dahil “wais” na rin ang mga botante. Tatanggapin ang “tulong” o “suhol” pero iba ang iboboto pagdating ng eleksyon. Sa isang buwan ay bibisita na si Pope Francis sa bansa. Kaugnay nito, magsisimula na ring magdagsaan sa bansa ang mga turista at mamamahayag na magko-cover sa papal visit. Dapat ngayon pa lang ay simulan na ng mga otoridad na paghuhulihin ang mga mandurukot, holdaper at iba pang masasamang loob. Malaking kasiraan sa bansa kapag nabiktima ng mga ito ang mga turista at foreign journalist. Ganun pa man, naniniwala tayo na handa na ang ating kapulisan sa papal visit.



