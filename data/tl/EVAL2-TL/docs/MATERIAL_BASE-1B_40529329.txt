Dapat magkaisa lahat

K KA LANG? Ni Korina Sanchez (Pilipino Star Ngayon) | Updated June 7, 2015 - 12:00am

SIGURADONG hindi nagustuhan ng China ang opisyal na pagdalaw ni President Aquino sa Japan noong nakaraang linggo. Bukod sa paghikayat sa Japan na mamuhunan sa Pilipinas, kinumpara ni Aquino ang China sa Germany noong panahon ni Hitler, at nagkasundo ang dalawang bansa na magtutulungan para sa seguridad ng rehiyon. Palalakasin pa ng Japan ang militar ng Pilipinas sa pamamagitan ng pagbenta ng mga kagamitan tulad ng mga radar at eroplanong pangontra sa mga submarine. Tiyak may mainit at maanghang na pahayag muli ang China tungkol dito.
May kasunduan ang dalawang bansa na nilagdaan noong Huwebes kung saan magbibigay ng 10 patrol boat ang Japan sa Philippine Coast Guard para mas mapaigting ang pagbantay ng mga karagatan sa loob ng teritoryo natin. Kailan lang ay nagkagirian ang coast guard natin at Taiwan sa may Batanes. May huhulihin sanang mga mangingisdang Taiwanese dahil nasa loob ng karagatan natin pero hinarang sila ng mas malaking barko ng Taiwan, kaya nagpasya na pakawalan na lang. Kasalukuyang inaayos ng Taiwan at Pilipinas ang pangi-ngisda sa lugar na iyon para hindi na maulit ang nangya-ring insidente kung saan may napatay na mangingisda ang coast guard natin. Hindi nga naman natin kailangan ng kaliwa’t kanang kaaway, lalo na’t hindi naman kaibigan ng Taiwan ang China.
Nakikita ng Japan ang problemang dulot ng ginagawang pag-aangkin ng China sa buong karagatan, kung saan walang humpay ang pagpapalaki ng mga isla at pagtatayo ng mga istraktura na sa tingin nang marami ay para magamit ng kanilang militar. Sila mismo ay may isyu rin sa China hinggil rin sa mga isla, kaya alam nila ang kaugalian ng China.
Mabuti pa ang Japan at alam nila ang problema, at kumikilos. Hindi tulad ng maraming bansa sa ASEAN na tila ayaw galitin ang China sa isyu. Hinihikayat nga ng Amerika ang lahat ng bansa sa rehiyon na magkaisa para harapin ang problema sa China, pero wala. Pilipinas at Vietnam lang ang kumikilos. Mas maganda at epektibo nga sana kung lahat ng bansa sa rehiyon ay magkakaisa. Hindi puwedeng pabayaan na lang ang China gawin ang lahat ng gusto nilang gawin sa rehiyon, dahil lamang sa kanilang malaking militar.



