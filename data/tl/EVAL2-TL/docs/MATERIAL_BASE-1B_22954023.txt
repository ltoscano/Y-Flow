Meningococcemia at kaligtasan ng publiko

DOC WILLIE Ni Dr. Willie T. Ong

ANG meningococcemia ay isang mabagsik na impeksyon na nagmumula sa isang bacteria. Ang sintomas nito ay ang mataas na lagnat, matinding sakit ng ulo, pagsusuka, mapupulang rashes at paninigas ng leeg. Kadalasan ay mga bata ang tinatamaan ng meningococcemia. Itoâ€™y dahil wala pa silang immunity laban dito.
Kapag nahawa ang isang tao, maghihintay pa ng 3-5 araw bago lumabas ang sintomas nito. Nakakapangamba ang meningococcemia dahil 10 percent ng pasyente ang namamatay kahit mabigyan pa na tamang gamot.
Saan nakukuha ang meningococcemia?
May 5-10 percent na Pilipino ang positibo sa meningococcus bacteria (Neisseria meningitidis) pero wala naman silang nararamdaman. Ang tawag sa kanila ay carrier. Sa hindi maipaliwanag na dahilan, may taong nagkakasakit kapag nahawahan ng meningococcus bacteria. At kapag kumalat ito sa komunidad, puwede itong maging outbreak.
Nakahahawa ang laway ng pasyente. Posibleng maipasa ang bacteria sa iba sa pamamagitan ng paghalik o pag-inom sa baso ng maysakit. Kapag bumahing o umubo ang isang pasyente, puwede rin tayong mahawa.
Para matukoy kung meningococcemia ang dahilan ng pagkakasakit, sinusuri ng doktor ang dugo o CSF fluid (tubig sa spinal cord) ng pasyente. Ang antibiotics, tulad ng penicillin injections, ang pangunahing gamot para sa meningococcemia.

Ngunit may pagkakataon na sa loob ng ilang oras lang ay kumalat na ang impeksyon sa utak (meningitis) at dugo ng pasyente (sepsis). Kapag nangyari ito, mahirap nang malunasan. Kahit gumaling ang pasyente, may komplikasyon nang iniiwan ang sakit tulad ng brain damage, pagkabingi o pagkaputol ng kamay o paa.
Proteksyon para sa publiko:
Sa ospital, ihiwalay ang pasyente sa sariling kuwarto. Lahat ng dadalaw sa kanya ay kailangang magsuot ng face mask at maghugas ng kamay.
Linisin maigi ang kuwarto at silid aralan na pinanggalingan ng pasyente. Hugasan ang baso at plato na pinagkainan niya. Sabunin din ang mga mesa at gamit ng pasyente. Maghugas ng kamay palagi.
Ang lahat ng nakahalubilo ng pasyente (sa bahay at eskuwelahan) ay kailangang obserbahan ng ilang araw para malaman kung magkakasakit din sila. Hinahanap natin kung kanino nagsimula itong impeksyon.
Binibigyan ang lahat ng nakasama ng pasyente ng rifampicin antibiotic para mabawasan ang tsansang magkaroon sila ng meningococcemia. Para sa edad 18 pataas, pinaiinom sila ng rifampicin 600 mg tablets, 2 beses sa maghapon sa loob ng 2 araw.
Depende sa payo ng DOH, posibleng bigyan ng bakuna ang mga nasa komunidad. Pero ang epekto ng bakuna ay 3 taon lamang at nag-sisimula ito 7-14 araw pagkatapos mabakunahan.
Tandaan: Maghugas ng kamay palagi at protektahan ang sarili laban sa meningococcemia. Kapag may nilalagnat, patingnan siya agad sa doktor para malaman ang kanyang sakit. Mag-ingat po.



