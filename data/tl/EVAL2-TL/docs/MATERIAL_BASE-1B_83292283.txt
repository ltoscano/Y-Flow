ANTENIMIERAM-PIRENENA
DEPIOTE TSY TOMPON'ANDRAIKITRA INTSONY!

"Tsy depiote mpanangan-tanana intsony ny solombavambahoaka ankehitriny. Manadihady, mandalina, miady hevitra aloha izy vao manapa-kevitra amin'ny raharaha aroso hodinihiny!". Impiry moa ireo depiote no namerimberina izany rehefa mihaona amin'ny vahoaka izy ireo. Fa moa araka izany tokoa ve ny fomba fiasa ao Tsimbazaza ao amin'izao fotoam-pivoriana faharoa amin'ity taona ity izao? Fotoam-pivoriana handinihana indrindra ny tetibolam-panjakana izay1 hifarana afaka iray volana mahery eo ho eo.

Ankoatra ilay tetibolam-panjakana, volavolan-dalàna maromaro no mandalo eny amin'ny Antenimieram-pirenena amin'izao fotoam-pivoriana izao. Toy ny lalàna hifehy ny asa, ny fanabeazana, ohatra, raha tsy hitanisa afa-tsy ireo isika. Eo amin'izy ireny indrindra no mahavariana amin'ny fomba fiasa eny Tsimbazaza. Depiote vitsy no tonga manaraka ny fivoriana rehefa mandinika ireny lalàna ireny. Ohatra amin'izany tamin'ny fandaniana ny Sata Vaovao mifehy ny Asa.

Lalàna hanankery eto amin'ny firenena ireny ary hifehy antsika mianakavy nefa toa hamaivanin'ireo depiote ny fandinihana azy. Efa naneho ny heviny ry zareo sendikà mikasika ilay volavolan-dalàna hifehy ny asa nefa toa tsy nohenoin'ireo depiote akory. Aiza ve ka depiote 30 eo ho eo fotsiny amin'ny depiote 138 no tonga nandany ity volavolan-dalàna ity? Kobaka am-bava fotsiny ny filazana fa solombavambahoaka tompon'andraikitra ireo depiotentsika ankehitriny?

Farany, tsetsatsetsa tsy aritra ny hanamarihana izao: moa tsy tokony2 hifanentana amin'ny tombontsoa raisina ny asa vita sy atao amin'izao ezaka fanarenam-pirenena izao? Amana hetsiny ny karaman'ny depiote izay nomena fiara 4 x 4. Solontenan'ny vahoaka izy ireo. Variana milomano ao anaty tombontsoa ve ny solombavambahoaka ka mamorona fomba fiasa vaovao tsy ho amin'ny tombontsoam-pirenena? Raha tsy hoe3 sanatria mahatsiaro ho tsy tompon'antoka intsony amin'ny hetahetam-bahoaka izy ireo!

RAHOLIZO
