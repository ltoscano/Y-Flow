Parang wig mo! — De Lima By Boyet Jadulco, Juliet de Loza-Cudia SSeptember 28, 2016
Inihalintulad ni Sen. Leila de Lima sa pekeng buhok ni Justice Secretary Vitaliano Aguirre ang mga ebidensya umano laban sa kanya sa drug trade.
Ito’y matapos sabihin kamakailan ni Aguirre na may malakas siyang ebidensiya sa pagkakasangkot umano ni De Lima sa drug trade sa New Bilibid Prison (NBP).
“Secretary Aguirre’s alleged evidence against me is like his toupee, his wig – fake and cosmetics only. There is nothing into it other than that. Nothing’s authentic,” diin ni De Lima sa isang statement. Matatandaan na si Aguirre ang nagprisinta ng convicted criminals sa hearing ng House committee on justice para idiin si De Lima sa drug trade.
Sinusundan na rin umano ng kalihim ang money trail sa mga perang pumasok sa account ng senador mula sa drug lords noong ito ay kalihim pa ng Justice department.
Buwelta naman ni De Lima, peke ang mga sinasabing ebidensiya ni Aguirre tulad ng pekeng buhok nito.
“What is real however are the killings. What is tragic is that these killings continue unabated. And the criminals, including these so-called vigilantes, are getting bolder; while the victims are getting younger,” diin pa ng senadora.
Aniya, imbes na pag-initan siya ng gobyerno ay dapat pagtuunan umano ng pansin ng gobyerno ang pagsalba sa mga kabataang naliligaw ng landas dahil sa droga.
Samantala, “No problem…I could accept that,” ang naging tugon ni Justice Secretary Vitaliano Aguirre matapos ang “bully” na pahayag ni Senator De Lima na ang mga ebidensiya na ipinrisinta niya ay peke tulad ng kanyang “wig”.
“Pero sana she should substantiate iyong lahat ng mga accusation na peke iyong aming mga evidence, tinorture namin iyong aming mga testigo, kinoach namin iyong mga testigo, pero kahit katiting wala siyang ebidensiyang ipinapakita e,” ayon pa sa kalihim.



