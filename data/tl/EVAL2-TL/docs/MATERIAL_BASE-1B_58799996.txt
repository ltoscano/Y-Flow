SABWATANG PNP-CIDG AT BUREAU OF IMMIGRATION

TUWANG-TUWA marahil sa bagong Ford Everest at dalawang laptop itong si PInsp. Kenneth Pugong at mga kasapakat niya sa Criminal Investigation & Detection Group (CIDG) ng Philippine National Police (PNP).
Ito Ang Totoo: tinangay nina Pugong ang Ford Everest at mga laptop nang arestuhin si Lee Sangeok a.k.a. James Lee, opisyal ng American International School (AIS) sa Subic Bay Freeport.
Pasado alas-dose ng madaling-araw ng Nob. 4, 2014 nang pasukin nina Pugong, kasama ang mga immigration officer na sina Gilbert Macapagal at Nikki Divina, ang bahay ni Lee sa Cubi-Triboa District ng Freeport.
Mission Order (MO) ng Bureau of Immigration (BI) ang hawak nina Pugong kahit taga-CIDG sila bagama’t may kasamang taga-BI na mistulang “audience” lang kahit dapat sana ay sila ang nangunguna dahil usaping immigration ang operasyon.
Hindi na muna natin pag-uusapan ang detalye ng immigration issue, masalimuot kasi ang awayan nitong mga Koreano na magkakasosyo sa AIS at sila-sila ay nagsipagsampahan ng kaso laban sa isa’t isa na may mga na-dismiss na at ang iba’y tila nag-iisahan sila.
Pero itong pagkuha nina Pugong ng Ford Everest at mga laptop na hanggang sa ngayon ay hindi malaman kung nasaan ay malabo ang motibo kaya may mga nag-iisip na kanilang personal na pinagpapasasaan.
Ano kaya ang masasabi ni PNP Director Benjamin Magalong, hepe ng CIDG ,sa inaasal ng kanyang mga tauhan? May sulat na si Lee kay Magalong pero wala pa itong ginagawa na para bang may hinihintay.
Ito Ang Totoo: yaman din lang na sinasabi po ninyo kuyang PNP Chief, Director-General Alan Purisima, na nililinis ninyo ang hanay ng pulisya sa bansa, pakitingnan po itong pinaggagagawa ng CIDG kung naaayon sa batas at alituntunin ng PNP.
Ito namang BI, ang daming bugok na nakapapasok. Dapat sigurong isa-isahin ni Dept. of Justice Sec. Leila de Lima ang mga opisyal at kawani nito para makita kung may kakayahan at dignidad na hindi lang nakapasok dahil sa palakasan para naman hindi ganyan na parang tau-tauhan lang. Ito Ang Totoo! ITO ANG TOTOO/VIC VIZCOCHO, JR.



