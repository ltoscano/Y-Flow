TENGANG-KAWALI LANG ANG MALACAÑANG

KAILAN ay nagrali ang mga guro. Hiling nila ang dagdag-sahod at iba pang mga biyaya na dapat maibigay sa kanila. Hindi lang mga guro kundi ang lahat ng mga empleyado ng gobyerno.
Sa halip na pakinggan ng Malacañang, may sumbat pa at tila pang-iinsulto ang sagot nila. May nagsabi na tapos na raw ang Salary Standardization Law at sa halip na kalampagin ang Malacañang, Kongreso daw.
May nagsabi naman na kulang na kulang daw ang pondo kaya hindi makapagbigay ang kasalukuyang rehimen ni Don Benigno Simeon Cojuanco Aquino III alyas PNoy ng dagdag-sahod sa mga manggagawa ng estado.
Kulang ang pondo? Pakiulit nga ninyo Malacañang trumpets Herminio Coloma at Edwin Lacierda? May sobra-sobrang panggastos sa paglilimayon ng Pangulo. Ang laki ng pinakawalan para sa iligal na Priority Development Assistance Fund at Disbursement Acceleration Program (PDAF-DAP), wala kayong mailaan sa maliliit na empleyado ng bayan?
Hindi kataka-taka kung bakit ang ilan sa kanila ay “gumawa ng paraan” sa pamamagitan ng paghingi-pagkikil sa mga kliyente ng pamahalaan. Alam nilang masama iyon pero ano nga ba ang magagawa kung ga-kuntil lang ang sahod nila?
Hindi pwedeng sabihin na kung “naliliitan kayo sa suweldo sa gobyerno ay maghanap kayo ng iba…” Kagaguhang payo iyan. Pero iyan ang literal na nangyayari sa ating bayan ngayon. Mataas na korapsyon!
Ang masakit nga lang, kapag ang nahuhuli sa katiwalian ay maliliit na empleyado, bantad na sa media ang mukha at bituka ng sangkot gawa ng mga namumuno sa ating sistema.
Kesyo hindi nila pahihintulutan ang korapsyon at katiwalian.
Pero bakit kapag ang mga lider ng bansa at mga kasabwat na politiko ang sangkot at nabubunyag, kesyo kailangan pa raw munang alamin ang katotohanan at masusing imbestigasyon?
Ukinnayo!
Multi-milyon ang bonus ng mga namumuno sa mga ahensya ng gobyerno. Kahit kauupo pa lang, bigay-todo na sa kanilang bulsa samantalang ang mga manggagawa sa gobyerno ay hanggang nganga na lang ba?
Malala ang pagkunsinti ni Aquino sa kanyang mga aso!
Noon kahit papaano kada taon ay may dagdag-biyaya ang mga empleyado ng pamahalaan.
Kahit papaano ay namamantikaan ang bibig ng kanilang pamilya. Pero sapul nang maupo ang rehimen ni Aquino, kinumpiska at itinigil ito sa katwiran ng pagtitipid.
Mula noon hanggang ngayon, tengang-kawali lang ang Malacañang sa mga empleyado nito at sambayanang Filipino! BALETODO/ED VERZOLA



