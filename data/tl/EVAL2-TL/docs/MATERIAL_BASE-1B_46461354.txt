EDITORIAL: Dapat ba iutos pa ng Presidente?
July 18, 2016 Muling napabilib ang mga Pinoy sa matapang na salita ni Pangulong Digong Duterte sa mga government employees. “Otso-oras ang bayad sa inyo, otso-oras dapat ang trabaho. Bawal na ang pasyal-pasyal!”
Ito mismong ganitong mga salita ang pinalakpakan at bumenta sa mahigit 16 milyong Filipinong nagluklok kay Pangulong Digong sa Malacañang.
Pero ang tanong: Kailangan ba talaga ay pinakamataas na opisyal ng bansa ang magsabi nito? Kundi pa sasabihin ng Pangulo, hindi ba gagawin?

Kailangan ba talaga may kasama laging banta bago gawin ang tama?
Mag-isip-isip naman tayo! Bata lang o iyong kulang sa isip ang pinagsasabihan kung ano ang tama at mali.
Oras na tumuntong sa tamang edad at tamang kaisipan, dapat ay klaro na ang pag-intindi sa kung ano ang tama at mali at kasama sa kamalayang ito ay ang moralidad na hindi dapat gawin ang mali at itaguyod sa lahat ng pagkakataon at oras ang paggawa ng tama.
Kahit sinong tao na namamasukan – pribado man o pampublikong tanggapan – dapat ay may tamang kaisipan na magtatrabaho siya sa buong oras na binabayaran sa kanya. Hindi dapat tinatapon ang oras. Hindi dapat tatamad-tamad. Hindi dapat petiks at palakwa-lakwatsa.

Dahil mali iyon. Dahil nakakahiya iyon!
Ang taong may kahihiyan, hindi na kailangang pagsabihan para gawin ang tama!
Pero tunay na nakakalungkot na tila naging kanser na ang kakapalan ng mukha ng ilang kababayan, lalo na nga sa mga opisina ng gobyerno. Pansin na pansin na ang palpak na serbisyo na nag-uugat sa katamaran sa trabaho at pagiging ‘unprofessional’.
Kaya ngayon, mayroong isang Presidente na sa halip na pangkalahatang pamamahala sa gobyerno ang iniintindi dahil napakabigat na nito, kailangan pa ring latiguhin ang mga tamad at abusadong government employees.

Kung tutuusin, ang bawat ahensya ng gobyerno ay mayroong mga tagapamahala. Ang mismong workforce ng gobyerno ay ginagabayan ng Civil Service Commission (CSC). Ano ang ginagawa ng mga supervisor, ng mga department head at ng pinuno ng ahensya, pati na ang CSC, para siguruhing nagtatrabaho nang tama ang mga government employees?
Ang pagbabago ay dapat nagmumula sa sarili. Dapat ay nanggagaling sa sariling pagkukusa. Kung ididikta lang ito ng isang popular na lider ng bansa, hindi ito masusustine. Maaaring sa simula lamang ito mangyari.
Ang bawat isa ay may obligasyon sa sarili na maging mabuting tao, maging mabuting mamamayan. Ang pagtukod sa tama at pagwaksi sa mali ay nakatanim dapat sa isip at puso ng bawat isa at hindi ito inaasa sa kamay na bakal ng gobyerno.



