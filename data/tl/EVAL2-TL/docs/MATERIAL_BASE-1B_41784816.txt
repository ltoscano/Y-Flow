MILYORNARYONG ANAK NG MAGSASAKA

KUNG ano ang puno ay s’yang bunga- ‘Yan ay isang matandang kasabihan na maraming beses nang napatunayan, ngunit sa estado ng Hawaii sa Amerika ay sino nga ba ang maniniwala na ang isang magsasaka ay magkakaroon ng isang anak na milyonarya?
Sama-sama nating alamin ang kwento ng buhay ng Pinay na itinuturing bilang isa sa pinakamatatagumpay na negosyanteng Filipino roon – si Lolinda Ramos.
Sa Hawaii lumaki at nagkaisip si Lolinda, plantation workers o magsasaka ang kanyang mga magulang.
Sa pagnanais ng mga ito na mabigyan siya ng magandang buhay at mapag-aral ay labis na pagsisikap at pagtatrabaho ang ginawa ng mga ito, kaya bata pa lamang ay namulat na siya sa hirap ng buhay.
Nasaksihan ni Lolinda kung gaanong hirap ang dinaranas ng kanyang mga magulang bago kitain ang bawat sentimo, kaya sinuklian niya ang pagod ng mga ito ng pagsisikap at sa batang edad pa lang ay kinakitaan na siya ng pangarap at direksyon sa buhay. Nagpamalas siya ng sipag sa pag-aral at sa bahay ay tumutulong siya sa pamamagitan ng pagbabantay sa sari-sari store na naipundar ng kanyang ama.
“It was all work and there was no opportunity to play. Everything was somehow home-made business and that’s how we were trained and that’s how we progressed,” kwento niya.
Pinagsabay niya ang pag-aaral at pagbabanat ng buto, at nang makatapos ng kolehiyo ay agad siyang nagtrabaho sa isang life insurance company, pero ‘di nagtagal ay lumipat siya ng trabaho sa isang bangko – kung saan itinuring siya bilang kauna-unahang Filipina na naging bank officer sa Hawaii.
Mula sa pagiging isang simpleng bank officer, naging lending officer siya at hindi nagtagal ay naging corporate lending officer, kung saan higit niyang natutuhan ang pasikot-sikot ng pagnenegosyo. Habang nagtatrabaho, sinimulan rin ni Lolinda na mag-invest sa pamamagitan ng pagbili ng lupa at pasukin ang mundo ng real estate.
Taong 1994, gamit ang perang kinita sa real estate business niya ay nagdesisyon si Lolinda na bumili ng lupa sa Las Vegas at magpatayo ng isang shopping center dito – ang Auyin Square Shopping Center. “The Auvin Square Shopping Center comprises of two lots, and each lot has a 9,000 sq-ft. building, each has 8 doors, so we have 16 doors all together,” kwento niya.
Dahil sa likas na husay sa pagnenegosyo at karanasan sa buhay ay unti-unting nagtagumpay at umangat sa buhay si Lolinda at isang patunay kung gaano na kalayo ang kanyang narating ay ang parangal na kanyang natanggap taong 2002.
Kinilala siyang Filipino Business Woman of the Year. Sa pangarap nagsimula, ngunit nabigyang katuparan ng pagsisikap at pagtitiyaga ang tagumpay na tinatamasa ni Lolinda Ramos – ang milyonaryang anak ng magsasaka.



