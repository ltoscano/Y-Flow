Pacquiao ‘di mapipigil ni Vargas
October 29, 2016
Hindi kayang pigilan ni WBO welterweight champion Jessie Vargas si Filipino ring icon Manny Pacquiao sa plano nitong balik-Pilipinas agad matapos ang kanilang laban sa Nobyembre 6 (Manila time).
Naniniwala sina strength at conditioning coach Justin Fortune at assistant trainer Buboy Fernandez na hindi kayang saktan ni Vargas ang Pambansang Kamao, na magiging dahilan para mapigil ang pag-uwi nito.
Ito ang reaksiyon ng dalawa matapos maulinigan ang concerns ng ibang sumusubaybay kay Pacquiao, na mabubugbog ito ni Vargas at pipigilan ng doctor na magbiyahe agad pauwi para makapagpahinga. Pero para kay Fortune, hindi mangyayari ang ikinakatakot ng ilan, dahil hindi mabubugbog o mana-knockout si Pacquiao.
“What I do know though is that things like Manny being knocked out or beaten badly can’t happen. Not by Vargas,” paniniguro ni Fortune.
Katunayan, inaasahan ni Fortune na magaang na tatalunin ni Pacquiao si Vargas.
“What I am expecting is an easy victory for Manny. In fact, with the way Manny trains in this fight, I can see Manny beating Vargas black and blue.”
Agree naman si Fernandez sa sinabi ni Fortune at sinabing hindi ka-level ni Pacquiao si Vargas, bagama’t world champion ito.
“Ramdam ko gustong gumawa ni Manny ng history, na maging senator world champion,” ani Fernandez. “Maganda ang kundisyon niya.”
Kahit napahinga ng anim na buwan, hindi umano nawala ang lakas at bilis ni Pacquiao, ayon kay Marvin Somodio, assistant ni Freddie Roach sa Wild Card gym.

“Hindi ko nakita ‘yung training Manny sa Manila, pero base sa ipinapakita niya dito sa Wild Card (sa apat na araw), ni katiting hindi nagbago ‘yung lakad at bilis niya, mas nag-improve pa nga,” ani Somodio.
Samantala, hindi lang si Pacquiao ang aabangan sa sagupaang magaganap sa Thomas & Mack Center sa Las Vegas.
Ang isa pang pambatong Pinoy na si Nonito Donaire ay sasagupa naman kay Jesse Magdaleno para sa WBO super bantamweight championship.
Hindi lang sa Pilipinas mapapanood ang laban, dahil ibi-beam rin ito sa Middle East handog ng The Filipino Channel at ng Top Rank, Inc.



