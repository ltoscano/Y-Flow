South Cotabato, maglulunsad ng healthcare waste treatment facility

SSeptember 06, 2016

LUNGSOD NG KORONADAL, South Cotabato, Set. 6 (PIA) -- Balak ng pamahalaang panlalawigan na buksan ngayong buwan ang South Cotabato Healthcare Waste Treatment Facility nito sa Barangay Tinongcop, Tantangan.

Ang naturang pasilidad ang kauna-unahang healthcare waste facility na pinatatakbo ng lokal na pamahalaan sa buong SOCCSKSARGEN Region.

Ayon kay Elbe Balucanag, senior environment management specialist ng Provincial Environment Management Office (PEMO) kung matapos ang electrical installation sa lugar, sisimulan na ang "commissioning" sa pasilidad ngayong Setyembre kasabay ang pagsasanay ng mga tauhang mamamahala nito.

Pinakatampok sa naturang pasilidad and pyroclave system na susunog sa mga basura mula sa mga ospital, diagnostic center, punerarya, at mga establisimyentong nagtatapon ng mga tinatawag na infectious waste.

Kabilang sa mga healthcare waste na maaring isailalim sa treatment bago itapon sa basurahan ang mga gamit sa ospital tulad ng mga syringe, vial at iba pang kagamitang pang-ospital dugo, mga bahagi ng katawan, mga kemikal at mga gamot at katulad na mga bagay na maaaring magdulot ng problemang pangkalusugan kung basta-basta itatapon sa mga sanitary landfill na hindi isinailalim sa treatment.

Dagdag ni Balucanag, sa inisyal na operasyon ng healthcare waste treatment facility, magsisilbi ito sa mga ospital at mga healthcare provider sa South Cotabato. Bukas rin silang magsilbi sa mga kliyente mula sa ibang lugar sa Rehiyon 12.

Siniguro rin ni Balucanag na, makatuwiran ang ang mga bayarin sa South Cotabato Healthcare Waste Facility. (DEDoguiles-PIA 12)



