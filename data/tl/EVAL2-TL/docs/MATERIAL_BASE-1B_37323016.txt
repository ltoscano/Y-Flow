TYPHOON NOYNOY KAMATAYAN SA BAYAN

MALIIT lang ang bagyong Haiyan o Yolanda na humataw sa Visayas. Mas maliit lalo ang bagyong Sendong at Pablo na naglubog sa Mindanao. Isama pa ang giyera sa Zamboanga, balewala ito sa bagyong Noynoy Aquino III.
Ang huling pagtaas ng presyo ng gasolina at kauring produkto ay hindi biro. Tiyak ang domino effect sa lahat ng sektor ng lipunang Pilipino. Hayan nga ang sektor ng mga tsuper na katataas lang ng pamasahe ay umulan naman ng mahigit piso ang presyo ng langis at krudo.
Ang masama, sa halip na magpaliwanag ang mga oil dealer, nauna na ang Department Of Energy na nagsabing tama ang pagtaas dahil daw sa epekto ng giyera sa Iraq?
Kailan lang ay nagtaasan ang presyo ng produktong agrikultura, una na ang bawang mula P80 kada kilo sa halos P400 kada kilo ngayon.
Katulad sa langis, sa halip na pagpaliwanagin ang mga negosyanteng sangkot sa kartel, Department of Agriculture (DA) pa ang nauna. Ang siste, nagtataka raw sila?
Paparating na rin ang dagdag unos dala ng Typhoon Noynoy. Ito ang pagtaas ng bayarin sa tubig at kuryente.
Sa sandaling ipatupad iyan, dagdag na epektong domino laban sa buhay ng karaniwang tao.
Wala tayong maisagot sa maraming tanong ng mga kababayan natin. Meron daw bang alam na solusyon ang pamahalaang Aquino sa pagtaas ng lahat na presyo ng bilihin?
Sila ang maysabi, talo ang lahat ng bagyong nagdaan sa pahirap na dala ng sabayang taas-presyo. Bagyong Noynoy Aquino III?
Para sa atin, ang ipinakikitang kawalan ng interes na solusyonan ng rehimen ni Noynoy ang magkakasabay na pagtaas ng presyo ng lahat na bilihin ay tanda ng pagkainutil ng pamahalaan. Wala silang pakialam dahil libre nga naman ang kanilang gastos, lalo na sa gasolina’t langis.
Dahil puno ng pera ang kanilang bulsa, kahit kasingtaas pa ng langit ang dagdag-presyo ay kayang-kaya nila.
Para saan nga ba ang naglalakihan na allowances nila? Hindi pa kasama riyan ang kuwestyonableng Intelligence Fund ng bawat opisina.
Naniniwala tayo sa taumbayan. Kakaiba ang lakas ng unos dala ng Bagyong Noynoy Aquino. Pahirap sa dilang pahirap. Wala ngang ulan at baha. Walang kidlat o kulog. Walang paggalaw ng lupa o lindol – pero – nakamamatay sa kakulangan, kung hindi man kawalan, ng kita ang sambayanan.
At sa darating na SONA ni Noynoy Aquino, ano naman kaya ang ipagyayabang niyang mirakulo ng kanyang pamamahala? Kapal ng mukha, ha.



