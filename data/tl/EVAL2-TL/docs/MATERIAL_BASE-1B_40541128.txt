MAAAYOS PA KAYA ANG NAVOTAS CITY?

NAALALA ko noong elementary at high school ako, ‘pag gusto namin ng libreng ulam, seafood, wala kaming pupuntahan kundi sa baybayin ng Navotas–Manila de Bay. Katulad sa Malabon, may dala kaming sako at sirang kulambo na paghagod sa ilalim ng dagat. Mababaw lang naman ‘yun.
Maniwala kayo, walang isang oras, halos mapuno na namin ang sako ng “alupihang dagat” o “tatampal” o “pitik”. Kasing sarap iyan ng alimango, sugpo at lobster. Kung hindi ka nga lang sanay magbalat, tiyak na sugatan ka.
Maluwag ang bawat bahagi ng Navotas noon kahit na maliliit lang ang kalsada. Malinis ang paligid. Kung may iskwater man ay hindi sila hitik. Sila ay nagtungo roon bilang mangingisda. Ang baybayin ng Navotas ay napakayaman sa lahat ng uri ng lamang dagat. Masipag ka lang, may ulam ka na, sobra-sobra pa.
Nagbago ang Lungsod ng Navotas. Naging marumi at mabaho. Kumapal ang bilang ng iskwater na hindi na mga mangingisda lang kundi literal na nag-iskwat sa mga sulok at tabing dagat.
Infairness naman kay Congressman Toby Tiangco na noon ay alkalde ng Navotas, maraming lugar ang nalinis at naayos niya. Ipinagpapatuloy ngayon ng kanyang anak na alkalde ngayon. Lamang, marami pa ang dapat gawin. Kung gagawa sila ng plano para sa mura ngunit dekalidad na bahay. ‘Yung maayos at kaya ang malakas na bagyo. Ihilera sila na unipormado ang buhay urbanidad. Kaya nila ito kung gagawin batay sa matibay na paninindigang pulitikal.
Ang Lungsod ng Navotas ay mayaman sa mahuhusay gumawa ng malalaking bangka at barko noon. Doon ang repair and maintenance ng mga nasisiraan ng barko’t bangka. At sana ay magsanib-puwersa sila ng liderato ng Malabon para mahukay ang nagbarang daluyan ng tubig tungo sa dagat. Hukayin. Kaya nilang dalawa kung gugustuhin at huwag nang umasa pa sa pambansang liderato. Baka magamit pa sila sa pulitika, lalong masisira ang diskarte ng pagsasaayos.
At sana, totohanang hulihin ang mga mangingisda roon na ang sistema ng panghuhuli ay pasabog ng dinamita. Ang dating mayamang dagat ay namatay na. Sabi ko nga, noon, ilang metro lang, marami ka nang huli. Ngayon, nasa kabilang rehiyon ka na ay wala pang pang-ulam!
Hindi maunlad ang isang pamayanan kapag naghahari sa bilang ang mahihirap at iskwater. Organisahin ang taumbayan ng Navotas sa totoong pagkilos na pangkabuhayan. Maraming magagawa. Pero kung pulitika pa rin ang naghahari, maaayos pa kaya sa totoong kaayusan ang komunidad at buhay sa Navotas City?



