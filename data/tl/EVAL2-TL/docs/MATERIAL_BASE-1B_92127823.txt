
‘Edukasyong ginagawang negosyo,’ muling kumitil ng buhay ng kabataan

by Priscilla Pamintuan at Darius R. Galang
March 5, 2015

Meme na pinakalat ng NUSP matapos mabalitaan ang sinapit ng isa na namang Iskolar ng Bayan na si Rosanna Sanfuego.
Ang 16-anyos na si Rosanna Sanfuego ang pinakahuling biktima ng komersalisayon sa edukasyon.
Ito ang sabi ng iba’t ibang grupo ng kabataan matapos kitilin ni Rosanna ang sariling buhay noong Pebrero 25. Matapos ito ng pag-text niya sa kapatid na lalaki na hindi siya nakapagbayad ng mga bayarin sa Cagayan State University (CSU) sa Tugegarao City, Cagayan kaya di nakakuha ng midterm examination.
“Nakapanlulumong isipin na di pa natuto ng leksiyon ang gobyernong Aquino. Ilan pang mga ‘Iskolar ng Bayan’ ang masasakripisyo sa altar ng mga kapitalista-edukador bago nito ititigil ang mga taas-matrikula at maintindihang karapatan ang edukasyon at hindi prebilehiyo,” sabi ni Vencer Crisostomo, tagapangulo ng Anakbayan.
Pakikiramay
Nakiramay ang mga grupong National Union of Students of the Philippines (NUSP), League of Filipino Students (LFS) at Anakbayan sa kaanak at mahal sa buhay ni Rosanna.
“Pinatay siya ng mga polisiya ng deregulasyon ni Aquino sa edukasyon. Inilagay ng walang habas na taas-singil sa matrikula at iba pang bayarin ang kabataan sa miserableng mga sitwasyon na nagtutulak sa marami sa kanila na kitilin ang sariling buhay,” sabi ni Charisse Bañez, pambansang tagapagsalita ng LFS.
Samantalang sinasabi ng administrasyon ng CSU, isang state university, na wala itong sinisingil na matrikula mula 2009, sinabi ng NUSP na napag-alaman namang naniningil ito ng P2,000 hanggang P4,000 na miscellaneous o other school fees (OSF).
Matagal nang ikinakampanya ng NUSP, LFS, Anakbayan at iba pang grupo ng kabataan sa administrasyong Aquino at Commission on Higher Education na rendahan nito ang pagtaas ng singil ng matrikula at OSF ng mga pampubliko at maging pribadong pamantasan at kolehiyo.
“Pinakikita ng mga kampus ng CSU kung paano ang kulang na subsidyo ng gobyerno sa edukasyon ay naglilikha ng pagtaas at pagpataw ng OSF, bukod pa pagkakaroon ng bulok na pasilidad, pagkaunti ng mga ineempleyong kawani ng paaralan, at pagtaas ng drop-out rate ng mga mag-aaral,” pagpapalawig ni Sarah Jane Elago, tagapangulo ng NUSP.
Napag-alaman din ng NUSP na pinag-aaralan na raw ng CSU na ibalik ang paniningil ng matrikula sa mga estudyante nito.
Samantala, pinabulaanan din ng isang residente ng Tugegarao na nakiramay sa kaanak ni Rosanna ang naunang balita na tumulong na ang administrasyon ng CSU sa kaanak.
“(S)ince her death last February 25, 2015, not a single CSU official nor faculty has shown up at the wake. There were probably only three floral arrangements there and I can not find CSU’s there,” sabi ni Raul Ting ng Tugegarao City, sa kanyang Facebook post gabi ng Marso 4. Sabi niya, hanggang alas-tres ng hapon siya nakiramay sa burol noong araw na iyon.
Sinabi rin sa kanya ng kapatid na babae ni Rosanna na walang dumating na opisyal o kinatawan ng CSU hanggang 10:04 ng gabi, nang tawagan siya ni Ting.
Dugo sa kamay ni Aquino
“Dagdag itong patak-ng-dugo sa kamay ni Aquino. Pinahamak si Rosanna ng gobyerno na tumalikod sa tungkulin nitong tiyakin ang karapatan sa edukasyon ng ating kabataan,” sabi naman ni Joms Salvador, pangkalahatang kalihim ng Gabriela.
Sinabi naman ni Kamil Manangan, tagapagsalita ng Gabriela-Youth, na di na maitatanggi ni Aquino na hindi isolated case ang nangyari sa mga tulad nina Rosanna.
“Hanggang patuloy ang pagpapatupad ni Aquino ng mapanupil na mga polisiya tulad ng Roadmap to Public Higher Education Reform (na naglalayong tanggalin ang suporta ng Estado sa pampublikong mga pamantasan at kolehiyo), hindi mawawalan ng mga Rosanna at Kristel (Tejada) ang bansa,” sabi ni Manangan.
Si Kristel Tejada ang estudyante sa Unibersidad ng Pilipinas-Maynila na nagkitil din ng sariling buhay noong Marso 13, 2013 dahil diumano di makabayad sa matrikula.
Halos walong taon na rin ang nakalipas matapos magpatiwakal si Marianette Amper, 12, mag-aaral sa Davao City, dahil sa kahirapan at depresyon.
Naganap ang pagkitil ni Rosanna sa sariling buhay ilang araw bago ang Pandaigdigang Araw ng Kababaihang Anakpawis sa Marso 8, kung kailan pangungunahan ng Gabriela ang pagpanawagan sa pagbibitiw ni Pangulong Aquino dahil sa iba’t ibang kasalanan. Kabilang dito ang pagsasapribado sa pampublikong mga serbisyo tulad ng edukasyon at serbisyo-medikal.
“Ang kamatayan ni Rosanna ay nagpapakita lamang ng komersiyal at mapaniil na mukha ng edukasyon sa bansa. Itinutulak nito ang mga mag-aaral na itapon ang kanilang pangarap maging ang kanilang mga buhay,” dagdag na pahayag ni Femie Galapon, pangalawang tagapangulo ng NUSP sa Cagayan Valley.
Maliban sa paglahok sa protesta sa Marso 8, nanawagan ang mga grupo ng kabataan na lumahok sa rali sa harap ng Commission on Higher Education sa Marso 6.
Gugunitain din ng mga grupo ng kabataan ang Marso 13, na anibersaryo ng pagkamatay ni Kristel, bilang “National Day of Walkout Against Tuition and Other School Fees Increases.”



