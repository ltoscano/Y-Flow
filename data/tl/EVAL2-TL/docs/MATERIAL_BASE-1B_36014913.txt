DOST Caraga pinarangalan ang mga ahensiya ng gobyerno at pribadong sektor na patuloy na sumusuporta sa kanilang mga programa sa syensa at teknolohiya

July 25, 2016 Jennifer P. Gaitano

BUTUAN CITY, Hulyo 25 (PIA) - Pinarangalan ng Department of Science and Technology (DOST) Caraga ang mga ahensiya ng gobyerno at pribadong sektor na patuloy na sumusuporta sa mga programa ng DOST sa ginanap na selebrasyon ng National Science and Technology Week dito sa lungsod ng Butuan na may temang "Juan Science, One Nation" mula Hulyo 25-29, 2016.
Ang mga lokal na pamahalaan ng Butuan City; Agusan del Norte; Agusan del Sur; Surigao del Norte; Surigao del Sur; Burgos, Surigao del Norte; Gigaquit, Surigao del Norte; Jabonga, Agusan del Norte; at Dinagat Islands ay tumanggap ng plaque of appreciation galing sa DOST.
Tumanggap rin ng nasabing award ang mga ahensya ng Department of the Interior and Local Government; Department of Social Welfare And Development; Department of Trade and Industry; National Economic Development Authority; Office Of Civil Defense; Department of Health; at Philippine Information Agency Caraga.
Ang Caraga Food Safety Team; Create Foods; Caraga State University; Philippine Foundation for Science and Technology; United Architects of the Philippines - Surigao Chapter; at Winrock International ay nakatanggap rin ng nasabing parangal.
Ayon kay DOST Caraga regional director Dominga Mallonga, mayroon silang marching order mula sa kanilang Secretary ng DOST na i-localize ang aktibidades ng nasabing selebrasyon.
Napag-alaman din na ang National Science and Technology Week ay base sa Proclamation Number 169 na nilagdaan sa taong 1993. Ito ay idinaraos taon-taon sa lahat ng regional offices ng DOST na naglalayon na mabigyang-pugay ang kontribusyon ng Science and Technology sa pag-unlad ng bansa at nang makakuha ng suporta sa publiko at pribadong institusyon para sa pangmatagalang pag-unlad ng bansa.
Samantala, ibinahagi din ni director Mallonga na may inihanda silang ibat-ibang aktibidades para sa isang linggong selebrasyon sa Caraga region. Kabilang sa mga ito ay ang pagbubukas ng Traveling Science Centrum sa Caraga State University sa Butuan City. Mayroon ding Magic Kiddie Show na pinangunahan ng Philippine Science High School.
Ginanap rin ang Science and Technology Quiz Bowl; Extemporaneous Speaking Contest; Food Safety Fair kasama si Chef Boy Logro; at Forum on Geo-Informatics. (JPG/PIA-Caraga)



