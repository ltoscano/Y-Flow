GROSS NATIONAL HAPPINESS INDICATOR

SINO’NG nagsabi na tanging ang malalaki o matatanda lang ang kapupulutan ng mahahalagang aral? Minsan, ang pinakasimpleng solusyon ay nanggagaling sa isang bata—isang bagay na masyadong maliit kaya hindi napapansin ng komplikadong utak ng matatanda.
Ang batang demokrasya ng Bhutan, isa sa pinakamaliliit na bansa sa mundo na napapagitna sa dalawang higante, ang India at China, ang magtuturo sa atin ng isang makapangyarihang konsepto—ang pagtukoy sa kaligayahan ng mamamayan nito bilang sukatan ng yaman ng bansa.
Tinatawag nila itong Gross National Happiness (GNH) Indicator.
Si King Jigme Singye Wangchuck, na nagpasimula ng modernisasyon sa Bhutan, ang nagsulong ng konsepto ng GNH na noong una ay isa lang kaswal na komento. Pero sineryoso ito nang dinebelop ng Center of Bhutan Studies ang isang sopistikadong survey instrument upang sukatin ang general level ng wellbeing o kagalingan ng populasyon nito.
Alinsunod sa GNH, ang kagalingan ay nangangahulugan ng maayos at kontentong kalagayan ng masasabing “good life” batay sa values at mga prinsipyo ng konsepto. Noon, tinutukoy ang GNH batay sa apat na factor: maayos na pamumuno, napapanatiling socio-economic development, pangangalaga sa kultura, at pagbibigay ng proteksyon sa kalikasan. Ang apat na larangang ito ay inuri pa sa siyam na bahagi: psychological well-being, kalusugan, edukasyon, paggamit ng oras, cultural diversity at resilience, mahusay na pamumuno, community vitality, ecological diversity at resilience, at pamantayan sa pamumuhay.
Kinakatawan ng bawat bahagi ang mga bagay na bumubuo sa kagalingan ng mamamayan.
Ang punto rito: Maaaring mayaman ang isang bansa pero kung hindi naman maligaya ang mamamayan, ano ang silbi nito?
Dapat na bawat gobyerno, lalo na ang sa Pilipinas, ay magabayan ng prinsipyong ito. Kapag ginamit ang konseptong ito sa ating bansa, gaano kaya tayo magiging maligaya bilang mamamayan? Ginoong Pangulo, may ideya po ba kayo kung ilan sa iyong mga boss ang maligaya?



