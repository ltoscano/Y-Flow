Ilang district hospital planong gawing rehab center

August 08, 2016

M'LANG, North Cotabato, Ago. 8 (PIA)--- Pinaplano ngayon na gawing rehabilitation center ang isang district hospital sa bawat probinsya sa bansa.

Ito ang binigyang-diin ni Department of Health Secretary Paulyn Jean Rosell Ubial sa isang pulong balitaan sa bayan kamakailan.

Aniya, ang plano ay nakasentro lamang sa mga district hospital na hindi na masyadong nagagamit.

Ang hakbang na ito ay bunsod umano ng lumulubong bilang ng mga Pilipinong sangkot sa ilegal na droga na kailangang sumailalim sa rehabilitasyon.

Kaugnay nito, hinihikayat ng kalihim ang mga lokal na opisyal na makiisa sa naturang inisyatiba. Siniguro naman ni Sec. Ubial na buo ang suporta ng DOH sa hakbang nito.

Sa katunayan aniya ay nagsasagawa na ng pagsasanay ang kagawaran sa mga duktor kaugnay sa drug rehabilitation.

Sinasagot na din ng DOH ang bayad sa mga duktor na sumasailalim sa naturang pagsasanay. Ito,ayon kay Sec. Ubial ay upang maging maayos ang serbisyong maibibigay sa mga ipapasok sa rehab center. (SJDuerme-PIA12 with report from RBe√±ez-DXVL)



