PANG-4 NA SONA NA WALA PA RING FOI

MATATAPOS na ang ika-apat na taon ng administrasyong Aquino at magkakaroon muli ng State of the Nation Address o SONA pero wala pa ring batas para sa isinusulong nating Freedom of Information.
‘Yung iba, isinusulong naman ang tinatawag na Budget Impoundment Control Act o BICA.
Sa pamamagitan ng FOI, inaasahang magiging bukas sa mata ng mamamayan ang lahat ng mga transaksyon ng mga nasa pamahalaan.
Pipigilan naman ng BICA ang Malakanyang na gumawa ng maniobra sa salaping-bayan na wala sa itinatadhana ng Kongreso, gaya ng ginawa nito sa P160 bilyong Disbursement Acceleration Program.
MGA TIWALI NAGBUNYI
SA kabila ng kawalan ng nagawa ng mga mambabatas, at Malakanyang na rin, ukol sa nasabing mga panukalang batas, naging happy ang mga kawatan sa gobyerno sa pagtatapos ng sesyon ng Kongreso noong Hunyo 14, 2014 at babalik lang sila sa paggawa ng batas sa Hulyo 21, 2014.
‘Yang Hulyo 21 ang araw ng State of the Nation Address.
Nagbunyi nga ang honorable gentlemen and women, lalo na ang 22 pang senador at nasa 300 kongresman na hindi naiimbestigahan sa harap ng publiko ukol sa pagkakasangkot nila sa sari-saring anomalya sa Priority Development Assistance Fund at iba pang salaping bayan ng idineklarang unconstitutional ng Supreme Court.
Nagbunyi rin ang mga taga-Malakanyang na nadadawit din sa mga PDAF scam.
Alalahanin na may 80 na non-government organization, kabilang na ang 10 NGO ni Janet Lim-Napoles, na sangkot sa napakalaking halaga ng PDAF scam at dito isinasangkot ang nasa 300 kongresman at nasa 25 na senador.
Mas maraming senador at kongresman ang incumbent na sangkot dito.
IBINUKAS SA PUBLIKO
KUNG mayroon man tayong pinagbiliban sa Senado, kahit batbat ito ng anomalya mismo, ito ang pagbubukas sa publiko ni Sen. TG Guingona ng lahat ng mga dokumento na ipinasakamay sa kanya na Napoles list at Benhur Luy List ni Justice Secretary Leila de Lima.
Excuse me if I am wrong, pero hindi yata ibinukas ang listahan ni ex-Senator Ping Lacson na naglalaman ng ngalan nina Sen. Miriam Defensor Santiago, Francis Escudero, Peter Alan Cayetano, Gregorio Honasan at Budget Secretary Florencio Abad.
Pero kahit ibinukas sa publiko ang mga listahan ng mga suspek sa iskam, happy pa rin ang mga mambabatas sa Senado at Kamara dahil bantulot na ang mga nakaupong senador at kongresman na buksan muli ang imbestigasyon sa mga PDAF scam.
Rason ng mga nasa Senado, tapos na silang maghalungkat ng mga batayan para sa pagpapanukala ng mga bagong batas o pag-aamyenda ng mga batas laban sa korapsyon at pandarambong.
Pero heto ang kiliti, paano raw nila iimbestigahan ang mga sarili nilang kakosa at kaibigan o kapatid na senador?
Isa pa, mapupuno umano ang isang kwarto ng Senado kapag isinapapel ang lahat ng laman ng mga listahan, lalo na ang Luy list.
MASAHOL PA SA BAYAWAK
ITONG mga kongresman naman ay masahol pa sa mga bayawak na hilahin mo man sa buntot, hindi mo mapapalabas sa kanilang mga lungga para mag-imbestiga.
Palibhasa, kung mag-iimbestiga ang mga ito, ang kanilang mga sarili ang kanilang iimbestigahan.
Ang galing, noh!
Pero ang matindi rin, tiyak na ipatatawag sana ang Commission on Audit na matagal nang nagsasabing nasa 80 ang NGO at nasa 300 na kongresman ang sangkot sa mga iskam.
KUNG MAY FOI
NOONG kongresman at senador pa lang si Pangulong Aquino, sumasali-sali siya sa mga panukala para sa FOI o ibang anyo nito.
Laban nga naman ito sa mga galaw ng lahat ng mga nasa pamahalaan na dinaraan sa sikreto ang mga transaksyon sa pamahalaan.
Alam naman na natin ang ibinubunga ng sikret na transaksyon — ang mga katakot-takot na anomalya.
Pero nang naging Pangulo na siya, nungka na nitong sinulyapan ang panukalang FOI.
Ginagawa naman daw ngayon ang nilalaman ng panukala. Kitang-kita ngayon umano ito sa paglabas ng anomalya ng lahat ng kanyang mga kalaban sa pulitika at lahat ng mga kaalyado niya ay nasa Tuwid na Daan.
KUNG MAY BICA
WALA rin sa bokabularyo ng Malakanyang ang BICA.
BICA, who o what?
Hindi uubra sa Malakanyang ang sinasabi ng Konstitusyon na tanging ang Kongreso lang ang magpapasya ukol sa paano at saan gagastusin ang salaping-bayan.
Paniniwala ng Malakanyang, maraming kabiguan ang Kongreso kahit sa pagtatakda ng mga panuntunan o batas sa salaping bayan kaya kailangang kumilos ito — alang-alang sa bayan.
Hayan nga at pinagrarambol nito ang nasa P160 bilyong “natipid” umano sa mga ahensya ng pamahalaan saka pinaggagastos sa ninais nitong paggastusan nang walang pahintulot ang Kongreso—at ng Konstitusyon na rin.
Hayun at naging kaso ngayon ang P160 bilyong binansagan ng Malakanyang na Disbursement Acceleration Fund.
Pampabilis ng pag-unlad ng ekonomiya ang sentro ng DAP. At nasama nga ang lahat ng 180 kongresman at mahigit 20 senador sa umunlad makaraang i-impeach nila si ex-Chief Justice Renato Corona.
Pinagbibigyan ang bawat senador ng P50M-P100 milyong insentibong o suhol na DAP at ang mga kongresman ng minimum na P10M bawat isa.
Kung may BICA, hindi magagawa ang maniobrang ito sa pondong bayan, ayon sa mga kritiko ng DAP.



