
Malakihang rigodon dapat sa BuCor December 3, 2014 Written by Sec. Antonio “Bebot” A. Villar Jr. Published in Opinion Read: 1048 TUESDAY night nang mapanood natin sa isang evening news ang interview ng aking kaibigan at dating Chief ng Bureau of Corrections (BuCor) at Philippine Drug Enforcement Agency (PDEA) na si retired general Dionisio R. Santiago. Maliwanag at confirmed ang sinabi ni Gen. Santiago na dati pa at during his time ay talagang may nagma-manufacture na ng droga sa loob ng piitan! In short, tama lahat ang mga report na dumarating sa atin at hindi tsismis lang. Lumalabas ngayon na kahit convicted na ang drug lord ay bale-wala rin dahil tuloy ang kanyang negosyo kahit pa sa BuCor siya nakakulong! Only in the Philippines! Ibang klase talaga ang Pinoy pag nagtrabaho. Kahit saan o ano pa man, laging lumalabas ang pagiging unique. Sino naman ang hindi malisyosong tao ang mag-iisip na puro kalokohan lang din ang umiiral sa BuCor? Dahil naniniwala tayo sa batas at sa nagpapatupad nito kung kaya hindi natin iniisip ang mga bulok na sistema tulad n’yan. Mukhang kahit ilang drug summit at seminar ang paggagawin natin dito sa Dangerous Drugs Board (DDB) in aid of effective operation ng ating law enforcement units ay parang malabo. Kung sa loob ng BuCor ay dati nang may pagawaan ng shabu, hindi na tayo magtataka talaga na sobrang dami ng supply ang nakakalat ngayon! Talaga yatang kanya-kanyang ligtas na lang ng buhay ang labanan sa Pilipinas ngayon? Imagine, naroon sa loob ng BuCor ang drug lords at kumpleto me bantay pa, para lang magpatuloy ng kanilang iligal na transaksyon? Grabe na talaga! Isa lang talaga ang dapat gawin para mabawasan ang problema ng iligal na droga sa mga piitan -- palitan ng bago ang mga pamunuan dahil most likely sila ang nabibigyan ng pabor kung kaya nangyayari ang hindi dapat sa loob ng kulungan! Sorry sa mga hindi gumagawa ng kalokohan pero hindi na katanggap-tanggap ang mga ganitong pangyayari sa mismong BuCor! Hangga’t may natitira pang public servants sa loob ng mga piitan na kasama sa payroll ng sindikato, hindi tayo mananalo ng tutoo sa ating laban sa iligal na droga.
* * * Nakasabat naman ang PDEA-11 ng shabu worth P1 million sa isang buy-bust operation sa Compostela Valley Province! Ang maganda rito, isa sa dalawang suspek ay priority targeted drug personality ng Region 11 who was identified during the PDEA Intelligence Workshop recently held sa Quezon City. Bukod sa shabu, nakuha rin sa mga suspek ang limang grams ng dried marijuana leaves at drug paraphernalia. Siguro naman kung ganito kalalaki ang mga ebidensya na nakuha ay malayo na sa dismissal ang kasong isasampa? Pag kasi may technicality na nakita ang korte, humihina ang kaso hanggang sa tuluyan na ma-dismiss! Ilang mga kaso na ba ang nasayang dahil na-dismiss ng korte sa dahilang mahina ang ebidensya? Marami na po at tuluyang nadadagdagan! Minsan tuloy, napapaisip ako kung talagang mahinang ebidensya nga lang kaya ang nakapagpa-dismiss sa mga drug-related cases na ’yun? Wala kayang ibang dahilan? Hindi natin masisisi kung may mga kababayan tayo na maliit ang tingin sa ating taga-gobyerno at tila walang tiwala sa atin! Dahil mas madalas kaysa sa hindi na ang iligal at hindi dapat ay nananaig kapalit ng ilang pabor kasama na ang pera! Pati tuloy ang restoration ng death penalty ay apektado! Ang balita, kaya raw may ilang opisyal ng ating pamahalaan ang ’di pabor dito ay dahil maaaring maabuso lang! Sa mga ganitong pangyayari, nagiging tutoo yata ang ipinaglalaban ng ilan dahil may problema nga ang ating justice system kung ganun! Kinakailangan nga siguro talaga ang isang malakihang rigodon upang mapanatili ang kaayusan partikular sa ating BuCor? Kung sa sasakyan o makina na malaki na ang problema, hindi puwede na isang bahagi lang ang i-repair kung ’di ang kabuuan! Kahapon, binisita tayo sa DDB ng more than 20 people from the General Directorate of Narcotics Control ng Kingdom of Saudi Arabia (KSA). Dumating sila sa Pilipinas para sa isang StudyVisit. Binigyan ang mga bisita ng briefing on the DDB Policies and Program ng ating masipag na DDB Permanent Member, Usec. Edgar C. Galvante. Layunin din ng pagbisita na makapag-bigay ng strategic overview sa pagpapatupad ng anti-drug law at sharing ng best practices. Naka-schedule ang mga bisita upang dumalo sa isang one-month training on Capability Enhancement on Anti-Illegal Drug Operations for Narcotics Law Enforcers hosted by PDEA. Hindi man drug-free ang ating bansa, marami pa rin ang naniniwala sa kakayahan natin na mas mahusay pa rin ang ating mga stratehiya kung ikukumpara sa ibang neighboring countries sa Asya. Kung kaya naman hindi tayo nababakante sa pagdating ng mga bisita na gustong matuto sa atin tulad ng mga ito na galing sa KSA.



