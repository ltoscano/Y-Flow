Sabado, Disyembre 20, 2014

ANG PLANO NG DIYOS: Reflection for 4th Sunday of Advent and 6th Day of Christmas Novena - December 21, 2014 - YEAR OF THE POOR

Ano ba ang plano mo ngayong Pasko? May plano ka bang takasan o hindi magpakita sa mga inaanak mo? May paalala sa iyo si Donya Ina: "Malapit na ang Pasko hindi ka pa rin nagpapparamdam si Ninang at Ninong, Pag may okasyon laging present! Pag Pasko... di na makita? Anong style yan? Magregaloo din kayo pag may time mga Ninang at Ninong ah? Lab U!" Ngunit may ilan-ilan din namang hindi nagtatago pero may kundisyong inilalatag para sa kanilang mga inaanak. Sabi ng isang nabasa ko: "To all my inaanak, Eto ang mga requirements in claiming your gifts: 1. Original Copy of Birth Certificate 2. Original Copy of Baptismal Certificate 3. Picture or Video during the Baptismal Ceremony 3. Should know my complete name. Note: Deadline of claiming your gift is until December 31, 2014 only! Inaanaks with no requirements will not be entertained! Incomplete requirements, no gift! Merry Christmas!: hehehe.., astig si Ninong! Ang Diyos din sa simula pa ng magkasala ang ating mga unang magulang ay may plano na para sa atin. Isinugo Niya ang kanyang bugtong na Anak at dahil dito ang "Salita" na Diyos ay nagkatawang-tao. Siya ay tinawag na "Emmanuel" o ang Diyos na sumasaatin. Upang maisakatuparan ang planong ito ay pinili Niya ang isang karaniwang babae na taga-Nazareth na ang pangalan ay MARIA. Ngunit ang babaeng ito ay mayroon na ring plano para sa kanyang sarili. Sa katunayan siya ay naitalaga na kay Jose upang kanyang maging asawa. Subalit binago ng Diyos ang plano ni Maria. Hindi naging madali para kay Maria na tanggapin ang bagong planong ito. Hindi niya lubos na maunawaan ang ibig sabihin nito ngunit sa kahulu-hulihan ay isinuko n'ya rin ang kanyang plano sa Diyos: "Ako'y alipin ng Panginoon, mangyari sa akin ayon sa iyong sinabi." Marahil tayong lahat din ay sari-sariling plano sa ating buhay. Kalimitan ay nalilito pa nga tayo kung ano ang nais nating mangyari sa ating buhay. Kalimitan din ay palpak ang planong ating sinusunod. Yun ay sapagkat mali ang ating tanong. Hindi kung ano ang plano natin bagkus kung ANO BA ANG PLANO NG DIYOS PARA SA ATIN? Minsa ay nagkakabangga ang plano natin at ang plano ng Diyos para sa atin. Kung hindi magkatulad ang nais nating mangyari. Sa ganitong pagkakataon ay kakikitaan natin ng pagiging modelo ang Mahal na Birhen. Siya na inuna muna ang kalooban ng Diyos para sa kanya at simang-ayon sa plano nitong maging ina ng anak ng Kataas-taasan! Nawa ay lagi rin nating unahin ang kalooban ng Diyos. Sa katunayan ay lagi nating binabanggit ito sa ating panalangin: "Sundin ang loob mo, dito sa lupa para ng sa langit!" Hindi madali ang sundin ang plano ng Diyos. Nangangahuugan ito ng paglimot sa ating sariling mga plano. Kung minsan ay magdudulot pa ito ng paghiirap at sakrispisyo ngunit kung magagawa naman natin ito ay mararanasan natin ang kakaibang ligaya sa ating buhay. Gayahin natin si Maria at maging bukas din tayo sa pagsunod sa plano ng Diyos. Sa kabila ng ating pag-aalinlangan maging tapat lagi tayo sa Kanyang Salita at isabuhay ito araw-araw.



