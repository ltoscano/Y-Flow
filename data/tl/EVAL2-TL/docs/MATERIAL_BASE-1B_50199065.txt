
SINO ANG DAPAT MANAGOT SA MAMASAPANO TRAGEDY?

GINULAT ng Board of Inquiry (BOI) ang lahat noong Biyernes sa resulta ng kanilang pagsisiyasat sa trahedya na sinapit ng Special Action Force (SAF) commandos sa misyon na tinaguriang “Oplan Exodus,” para hulihin ang dalawang pusakal na terorista sa teritoryo ng Moro Islamic Liberation Front (MILF) sa Mamasapano, Maguindanao noong Enero 25.
May 44 na nasawi mula sa tropa ng SAF, 18 mula MILF at anim sa mga sibilyan sa naturang insidente na nagtanim ng pagdududa sa sinseridad ng MILF sa kanilang mga negosasyon sa peace panel ng gobyerno.
Nakasaad sa ulat ng BOI na si President Aquino, ang nagbitiw na Philippine National Police chief Alan Purisima at ang sinibak na SAF Director Getulio Napeñas ay lumabag sa “chain of command” nang pagpulungan nila ang Oplan Exodus, at ilihim ang misyon kina PNP-OIC Deputy Director-General Leonardo Espina at Interior Sec. Mar Roxas.
Nilabag umano ni Purisima ang suspensyon sa kanya ng Ombudsman nang makibahagi sa isang opisyal na misyon. Nagkamali rin daw si Aquino nang makipag-usap kay Purisima at ibigay ang “go-signal” sa implementasyon ng Oplan Exodus sa panahon na suspendido ang matalik niyang kaibigan sa PNP.
Ito ay ilan lang sa mga rebelasyon na makikita sa ulat ng BOI. Ang mga pangamba na magkakaroon ng pagtatakip ay nawala, napalitan ng papuri, lalo na kay Criminal Investigation and Detection Group (CIDG) chief at BOI chair Director Benjamin Magalong at sa mga kasama niya sa likod ng ulat.
Hindi naging madali para kay Magalong na isama ang matataas na opisyal sa pagsisiyasat, pero natupad niya ang kanyang pangako sa media bago ilabas ang report na ang nagsagawa ng imbestigasyon ay “makatitingin nang diretso sa mga mata ng mga kaanak ng SAF 44,” batid na nagawa nilang “hanapin ang katotohanan.”
Pero hindi natin pwedeng pasayahin ang lahat, ang nalaman ng grupo ng BOI. Sa kabila ng mga natuklasan sa ulat, nananatili si Roxas sa panig ni Aquino, ipinagtatanggol at inaabswelto ito sa anomang pagkakaugnay sa trahedya.
Sa halip ay sinisi niya sina Purisima at Napeñas sa hindi nila pagsunod sa direktiba ng Pangulo na sabihin kay Espina ang misyon at makipagkoordinasyon sa militar.
Para kay Justice Sec. Leila de Lima, ang Pangulo ang Chief Executive at hindi pwedeng ikonsiderang “commander-in-chief” dahil ang PNP, na “civilian in nature,” ay walang “chain of command.” Naniniwala siyang dapat iwasto ng BOI ang naturang kapalpakan sa kanilang ulat.
Nalimutan marahil ni De Lima ang talumpati na ibinigay ni Aquino sa mga kadeteng nagtapos sa Philippine National Police Academy (PNPA) sa Silang, Cavite noong 2013: “Malinaw po ang atas ko bilang Commander-in-Chief at hindi optional ang pagsunod sa batas. Wala akong sisinuhin sa nagtitigas-tigasan pa rin sa ating kautusan.”
Tinukoy ni dating Senator Panfilo Lacson sa social media na ayon sa Konstitusyon: “The President shall be the Commander-in-Chief of all armed forces of the Philippines.” Sa isang ulat ay kinuwestyon din ni Lacson, na dati ring PNP chief, kung paano maikukunsiderang hindi bahagi ng mga kondisyong sakop ng commander-in-chief ang PNP na isang “armed force”?
Para sa karamihan, ang BOI ay kapuri-puri sa pagiging tapat sa pagsasagawa ng imbestigasyon. At sina Roxas at De Lima, na bahagi ng Gabinete ni PNoy na tungkuling maging karugtong ng Pangulo ay sapat nang paliwanag sa patuloy nilang pagtatanggol sa Punong Ehekutibo.
Hayaan ninyong linawin ko na wala akong sinisisi kahit na sino dahil may mga pagsisiyasat pang ginagawa ang ibang mga ahensya kaugnay ng Mamasapano massacre.
Alalahanin na pwede lang tayong umasa at magdasal na lalabas ang katotohanan at maipapataw ang hustisya sa mga dapat managot sa trahedya. Hindi man ito mangyari agad-agad ay makatitiyak na matutupad ito, sa tamang kalagayan at pagkakataon.
Ito ang batas ng buhay, na kahit ano ang gawin mo ay babalik sa iyo.
***
SHORT BURSTS. Para sa mga komento o reaksyon, mag-email sa firingline@ymail.com o mag-tweet sa @Side_View. FIRING LINE/ROBERT ROQUE, JR.



