
5 beses na lagpak sa Bar exams maaari bang kumuha uli? December 14, 2014 Written by Atty. Persida V. Rueda-Acosta Published in Opinion Read: 1923 Kgg. na Atty. Acosta Ang aking bayaw po ay isang law graduate noong taong 2005 subalit hindi po siya pinalad na pumasa sa Bar Examinations. Sa katunayan, nakalimang ulit na siyang kumuha nito at bumagsak. Nagulat na lamang ako nang malaman ko na muli siyang kumuha ngayong taon. Hindi po ba ipinagbabawal na muling kumuha ng Bar Examinations pagkatapos bumagsak ng limang beses? Lubos na gumagalang, Neil
Dear Neil, Para sa inyong kaalaman, ang patakarang nagbabawal sa isang Bar examinee na muling kumuha ng Bar Examinations pagkatapos niyang bumagsak ng limang (5) beses ay sa bisa ng Bar Matter No. 1161 na itinakda ng Kagalang-galang na Korte Suprema noong ika-8 ng Hunyo 2004. Ito ay resulta ng pag-aaral kaugnay ng pagkakaroon ng mga hakbang sa pagreporma ng Bar Examinations. Ayon sa Seksyon A (3) ng nasabing Resolution: “Disqualification of a candidate after failing in three (3) examinations, provided, that he may take fourth and fifth examinations if he successfully completes a one (1) year refresher course for each examination; provided, further, that upon the effectivity of this Resolution, those who have already failed in five (5) or more bar examinations shall be allowed to take only one (1) more bar examination after completing (1) year refresher course.” Ayon sa nabanggit, hindi na maaaring kumuha muli ng Bar Examinations ang sino mang bumagsak ng limang (5) beses mula nang nagkaroon ng bisa ang Bar Matter No. 1161. Pinayagan lamang makakuha muli sa huling pagkakataon ang mga bumagsak ng limang (5) beses bago inilabas ang Bar Matter No. 1161. Subalit noong ika-3 ng Setyembre 2013 ay naglabas ng Resolution ang ating Kagalang-galang na Korte Suprema, ayon sa rekomendasyon ng Committee on Continuing Legal Education and Bar Matters, na alisin ang tinatawag na five-strike rule at payagang muling kumuha ng Bar exam ang mga Bar repeaters kung sila ay nag-enrol at pumasa sa fourth year review classes, at nakapag pre-Bar review sa bawat pagkakataon na sila ay kukuha ng Bar Examinations pagkatapos nilang bumagsak ng tatlong (3) beses. Kinakailangan din na ang curriculum ay alinsunod sa Legal Education Board (LEB) at accredited ang kanilang paaralan. Ang pag-alis sa five-strike rule ay nagsimula sa 2014 Bar Examinations. Kung ang inyong bayaw ay sumunod sa nasabing requirements, maaari siya muling kumuha ng Bar Examinations. Nawa ay nasagot namin ang inyong mga katanungan. Nais naming ipaalala sa inyo na ang opinyong ito ay nakabase sa inyong mga naisalaysay sa inyong liham at sa pagkakaintindi namin dito. Maaaring maiba ang opinyon kung mayroong karagdagang impormasyon na ibibigay. Mas mainam kung personal kayong sasangguni sa isang abogado. Maraming salamat sa inyong patuloy na pagtitiwala. Ang inyong lingkod- bayan, PERSIDA V. RUEDA-ACOSTA Punong Manananggol Pambayan
Paunawa: Isangguni ang iba pa ninyong usaping legal sa aming opisina sa address na nakasaad sa pitak na ito o kaya ipadala ang inyong katanungan sa aming e-mail address: This email address is being protected from spambots. You need JavaScript enabled to view it. o tumawag sa PAO hotline: 929-9436 local 106 o 107 during office hours; local 159 after office hours. Ang mga serbisyong legal ng PAO gaya ng legal advice, court representation, pagsasagawa ng dokumento, notaryo at iba pa ay libre at walang bayad mula sa kliyente ng PAO sang-ayon sa Republic Act No. 9406 (PAO Law). Sang-ayon din sa nasabing batas, ang katunggali o kalaban sa kaso na matatalo ang magbabayad ng attorney’s fee sa PAO para ideposito sa National Treasury.



