PCSO ‘DI DAPAT IPAMAHALA SA POLITIKO

MALI ang gagawing hakbang ni Pangulong Noynoy Aquino sakaling magdesisyon itong maglagay ng isang politiko sa Philippjne Charity Sweepstakes Office (PCSO).
Ito ang isa sa pinakamasamang desisyon siguro na magagawa ng Pangulo dahil mababahiram ng politika ang serbisyo publiko na ibinibigay ng PCSO.
Alam naman nating ang PCSO ay itinatag para maglingkod sa mga kapuspalad at hindi sa mga politiko na bukod sa may pansariling interes ay may mga among pinaglilingkuran.
Tatlo sa mga napababalitang pinagpipilian ni PNoy na maging boss ng PCSO ang pawang mga dating mambabatas, dalawa sa mga ito ay miyembro ng LP at ang isa ay matalik na kaibigan at supporter ng Pangulo.
Sa mga kaalyado ni PNoy sa LP, nababangit ang pangalang Hernani Braganza ng Pangasinan at Edgar San Luis ng Laguna.
Sina San Luis at Braganza, pawang natalong gobernador, may endorsement ni DILG Sec. Mar Roxas, habang si Bem Noel, dating kinatawan ng An Waray partylist sa Kamara ay maituturing na kaibigang matalik ni PNoy.
Si Noel din ang pinantapat ni PNoy sa mga Romualdez sa Tacloban ngunit natalo ito ng pamangkin ni Imelda Marcos na si Alfred Romualdez, na asawa naman ng dating sexy star na si Cristina.
Hindi biro ang trabaho ng PCSO boss kaya’t ni katiting na malisya ay hindi dapat itong mabahiran dahil ang naturang ahensya na may malaking kaban ay pwedeng magamit sa kalokohan at pamumulitika,
Alam nating lahat na ang ugat ng kaso ni dating Pangulong GMA ay ang intelligence fund ng PCSO kaya mas marapat lamang itong hindi na maulit upang maiiwas ang naturang tanggapan sa kontrobersya.
Pwede kasing gamitin ang pondo ng PCSO sa kandidatura ng mamanukin ni PNoy kaya upang mapangalagaan ng anak ni Cory ang kanyang name ay mas makaiiging hindi na politiko ang ilagay niya rito.
Humuhusga na ang taumbayan sa PNoy administration kaya dapat na siyang maging tapat sa “Daang Matuwid” dahil posibleng ang kasaysayang palagi niyang pinagbabasehan ng kanyang mga banat at desisyon ay maging maramot din sa kanya sa dahilang isa rin siyang trapo. ALINGAWNGAW/ALVIN FELICIANO



