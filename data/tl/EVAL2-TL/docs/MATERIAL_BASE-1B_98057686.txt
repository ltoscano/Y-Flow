EDITORYAL - Problema ang kawalan ng hanapbuhay

SINABI ng Department of Labor and Employment (DoLE) noong nakaraang linggo na nadagdagan ng 1.6 million ang mga may trabaho ngayong 2014. Sa unang tingin, tila maganda ang balita pero kung aalamin kung gaano karami ang walang trabaho sa bansa, nakaka-stress ang dami. Ayon sa survey, lumalabas na 12.1 milyon ang jobless. Ang survey ay ginawa pa noong last quarter ng 2013 at pitong buwan na ang nakalilipas mula noon kaya maaaring nadagdagan na.
Kung nadagdagan man ang nagkatrabaho ngayong 2014, hindi pa rin sapat sapagkat marami na naman ang nagtapos sa kolehiyo. Ang mga nag-graduate noong nakaraang Abril ay kasama na ngayon sa mga walang trabaho. Ang nadagdag na 1.6 milyon na sinasabi ng DoLE ay katiting lang kung tutuusin.
Halimbawa na lamang ay ang mga nagtapos ng nursing. Libo ang nagtatapos at nakakapasa sa board exams pero wala namang mapasukang ospital. Maski ang ibang bansa ay freeze ang hi-ring ng nurses. Kaya ang mga nagtapos ng nursing ay tambay lang sa kanilang bahay at umaasa sa mga magulang.
Kulang ang pagkakakitaan sa bansa kaya naman marami ang nagtutungo sa Middle East para makipagsapalaran. Kahit maliit ang suweldo ay tinatanggap para may pagkakitaan kaysa naman mamatay sa gutom sa Pilipinas. Noon pa, walang magawang solusyon ang pamahalaan para mabigyan ng trabaho ang mamamayan. Lagi na lamang walang oportunidad.
Pero kung itutuon lang ng pamahalaan ang atensiyon sa sector ng agrikultura, dito makalilikha nang maraming trabaho. Napakalawak ng pagkakataon na makalikha nang trabaho sa agriculture sector sapagkat napakayaman ng lupain. Kailangan lamang ay buhusan ng atensiyon, suporta at mahusay na pamamahala para mapaunlad ang sector na ito. Kung mapapaunlad, magkakaroon nang maraming pagkakakitaan, giginhawa ang buhay at ang sigurado, wala nang magugutom na mamamayan. Lahat ay liligaya sa bansang ito.



