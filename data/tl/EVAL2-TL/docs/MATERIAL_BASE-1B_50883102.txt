Lady Stags, Maroons mag-aagawan By Elech Dawa August 31, 2016
Maghaharap ang San Sebastian College Lady Stags at University of the Philippines Lady Maroons para malaman kung sino ang pangatlong team na sasampa sa semifinals ng Shakey’s V-League Season 13 Collegiate Conference.
Parehong may 2-2 records, magkakaldagan ang Lady Stags at Lady Maroons mamayang alas-kuwatro ng hapon sa PhilSports Arena sa Pasig para samahan ng mananalo ang nauna ng umentra sa semis na National University Lady Bulldogs (4-1) at Far Eastern University Lady Tamaraws, (3-1).
Puntirya naman ng Ateneo Lady Eagles na dagitin ang huling spot sa semis laban sa Lady Tamaraws sa pangalawang laro, (6 p.m.) ng quarterfinal phase ng mid-season conference ng liga na inisponsoran ng Shakey’s. “We will definitely go for it,” saad ni Lady Eagles Michelle Morente na umiskor ng 10 hits para tulungan ang combined 26-point output nina Ana Gopico at Kim Gequillana laban sa University of Sto. Tomas Tigresses.
Winalis ng Lady Eagles ang UST noong Lunes na nagbigay sa kanila ng tsansa na makahirit ng laro sa susunod na phase.
Pero kailangan ng Ateneo na talunin ang FEU para siguruhin ang pagsampa sa Final Four.
Naka-atang kay Grethcel Soltones ang pagtaguyod sa Stags pero kailangan ng reigning Open Conference MVP ng solid backup kina Katherine Villegas, Denice Lim, Joyce Sta. Rita, Alyssa Eroa at setter Vira Guillema para matupad ang asam nila na pumasok sa F4.
Sakaling matapos ang Lady Eagles, may pag-asa pa rin sila sa semis slot dahil kakalabanin nila ang matatalo sa pagitan ng SSC at UP para sa huling ticket.
Samantala, magkakaldagan ang FEU at La Salle para pag-agawan ang semifinal slot sa Group A ng Spikers’ Turf Season 2 Collegiate Conference.
Tangan ang tig 3-1 karta, maghaharap ang Tams at Archers sa 10 a.m. kung saan ang mananalo ay makakasama ng NU (4-1) sa susunod na round.

Maghahatakan naman ang UST (3-1) Emilio Aguinaldo College sa alas-dose ng tanghali.
Sinagasaan lahat ng defending champion Ateneo ang mga nakalaban sa Group B sapat para umabante sa semis.



