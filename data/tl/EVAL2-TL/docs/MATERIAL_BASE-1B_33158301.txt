20 barangay sa South Cotabato na may pinakamaraming malnourished na bata tututukan

July 29, 2016

LUNGSOD NG KORONADAL , South Cotabato, Hul. 29 (PIA) \-- Mas paiigtingin ng pamahalaang panlalawigan ng South Cotabato ang mga gawaing pangnutrisyon sa 20 barangay dito na may pinakamataas ng bilang ngmga batang kulang sa timbang o malnourished. Sa isang pulong balitaan, sinabi ni Ma. Ana Uy, provincial nutrition action officer, na layon ng pagbibigay ng natatanging pansin sa mga natukoy na barangay ang mas mapaunlad ang kalagayang pangkalusugan ng mga bata sa lugar. Nanguna sa listahan ng 20 barangay sa South Cotabato na may pinakamataas na malnutrition prevalence rate ang Barangay Tudok sa Tboli na may malnutrition rate na 40.58% na sinundan ng Laconon sa bayan pa rin ng Tboli na may malnutrition rate na 22.54%. Nasa listahan din ang Barangay Edwards, Talufo, Moncayo, Salacafe, Tbolok sa Tboli; Lam-apos, San Vicente, Malaya, Yangco at Derilon sa Banga; Tasiman, Takunel, Lake Seloton, at Lamcade sa Lake Sebu; Magon at New Lambunao sa Tantangan; Matapol sa Norala; at Miasong sa Tupi. Kaugnay rito, binuo ng Provincial Nutrition Committee ang Nutrition Convergence Team upang tututok at magpapapatupad ng mga programang pangnutrisyon sa mga naturang barangay. Kabilang sa kanilang misyon ang magsagawa ng mas pinaigting na feeding program, pagtuturo sa tamang nutrisyon at iba pang hakbang sa layon na mapababa ang bilang ng mga batang kulang sa timbang sa mga nabanggit na lugar. Binubuo ang Nutrition Convergence Team ng mga kinatawan mula sa health, information, nutrition, agriculture, social welfare, planning and development, at population office ng pamahalaang panlalalawigan. Kasama rin sa convergence team and Department of Education, non-government organization na World Vision at International Care Ministries at mga municipal at barangay local government units na nakakasakop sa mga target na barangay. Sa kabuuan, base sa resulta ng Operation Timbang ng mga preschool children nitong unang tatlong buwan ng 2016, nasa 5.15% na lamang ang malnutrition prevalence rate sa South Cotabato, pag-uulat ni Uy. (DEDoguiles-PIA 12)



