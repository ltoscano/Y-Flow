P10B nawawala sa VAT exempt By Bernard Taguinod October 10, 2016 Isiniwalat ng chairman ng House committee on ways and means na inaabuso ang Value Added Tax (VAT) exemption ng mga senior citizens kaya nawawalan ang gobyerno ng hindi bababa sa P10 billion kada taon.
Ayon kay Rep. Dakila Carlo Cua ng Quirino at chairman ng nasabing komite, isang independent studies ang kanilang natanggap na labis ang pang-aabuso sa tax exemption sa mga senior citizens kaya bukod sa buwis, inililibre sa mga senior citizens ay nawawalan pa ng P10 Billion ang gobyerno.
“Well, hindi galing sa DoF (ang figure) eh.

Doon sa isang independent group. May nagsabi sa akin na around P10 billion ang nawawala dahil sa abuse… hindi lang ng senior ha…. pati ng establishments na nag-a-abuse ng exemptions na ito,” ayon sa mambabatas. Hindi nilinaw ni Cua kung sa mga senior citizens nanggagaling ang pang-aabuso o kaya ang mga establisiyimento kaya nawawalan ng P10 billion kada taon ang pamahalaan.
Gayunpaman, bina-validate pa umano nila ang nasabing report at pag-aaralan kasabay ng panawagan sa DoF na magsumite ng report ukol sa bagay na ito sa lalong madaling panahon.
“Pero kung talagang ito ay naabuso at bilyon-bilyon at significant ang number para sa ating gov’t coffers, then, talagang dapat tingnan. ‘Yun ang aking posisyon,” ayon kay Cua.
Sa ngayon, bukod sa Senior Citizens ay libre rin sa VAT ang mga person with disabilities (PWD) na nais alisin ng DoF sa kanilang isinumiteng tax reform package sa Kamara para pagtibayin.



