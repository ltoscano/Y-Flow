
In aid of legislation ba o durugin si Binay? November 16, 2014 Written by Erwin Tulfo Published in Opinion Read: 1682 NAKAKAGULAT at minsa’y masusumpungan natin ilang ’di inaasahang pahayag mula kay President Aquino, na tila paghimok niya sa liderato ng Senado na tapusin na itong pagdidinig sa mga alegasyon ng korapsiyon laban kay Vice President Binay at iba pang mga imbestigasyon. Nakaladkad ang Senado sa putikan dahil sa political agenda ng Senate blue ribbon “sub-committee” nina Senators Koko Pimental, Sonny Trillanes at Alan Peter Cayetano. Ngunit noong nakaraang linggo nga, laman ng headlines ang panawagan ni PNoy sa Senate panel na i-wrap up na ang naturang inquiry, supposedly “in aid of legislation.” Kabaligtaran ito ng inaasahan sa Pangulo na hahayaan lang ang kababuyan sa mataas na kamara. Tama naman ang punto ni PNoy kahit mukhang pa-eklat lang ito. Mali naman ang dramatic na reaksiyon ni Koko: “PNoy, ’wag kang makialam dito, oi!” Sana’y nag-isip-isip muna itong topnotch lawyer na si Koko. Dapat kinunsidera muna niya ang lohika ng panawagan ng Pangulo bago siya maimbiyerna. Bilang mamamayan, hindi ba puwedeng makiusap ang Pangulo na tigilan na ang fishing for evidence laban kay Binay? Kung walang sapat na patunay mula sa mga umaming kakutsaba niya, aba’y nag-aaksaya lamang tayo ng panahon diyan. Hindi dapat magtitili sa galit itong si Koko dahil sa sinabi ni PNoy. Alam nating lahat, marami pang mahahalagang nakabindin sa legislative agenda ng Senado. Ginagamit lamang itong kaso versus Binay para ilihis ang atensiyon ng publiko sa mga importanteng isyu. Halimbawa, ano na ang nangyari sa Freedom of Information bill (FOI)? At ano ang resolusyon sa isyu ng Disbursement Acceleration Program (DAP) kung saan sangkot ang ’di iilan sa kanila. Kunwa’y seryosong sinimulan ang hearing sa kontrobersiya ng overpriced construction ng Iloilo Convention Center (ICC) na isang “economic stimulus” daw. Kung bakit hanggang sa Senate hearing, dala-dala pa ni Senate President Franklin Drilon ang ugali niyang mang-bully. Aba’y mukhang gustung-gusto niyang tirisin si Sen. Nancy Binay sa paliguy-ligoy daw na pagtatanong nito. Ayaw daw ng senadora na magmukhang bastos, ngunit siya ang binastos ni Drilon. At galit din niyang sinabing hindi niya alam na kinuha ng Malakanyang ang pondong hiningi niya mula sa iligal na DAP. Well, ignorance of the law is not an excuse, Mr. Senate President!!! Iyang pag-overacting ni Drilon kay Sen. Binay, ’di ba’t kamukha din ’yan ng pag-overacting ni Koko kay PNoy? Tingnan natin kung pahabain ng Senado ’yang kaso ng maluhong ICC tulad sa pag-iimbestiga nila versus VP Binay.



