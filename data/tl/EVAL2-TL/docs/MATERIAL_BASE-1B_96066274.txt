
Antas ng nutrisyon sa South Cotabato patuloy na umaangat

July 29, 2016 LUNGSOD NG KORONADAL, South Cotabato, Hul. 29 (PIA) -- Napanatili ng lalawigan ng South Cotabato ang "single-digit" malnutrition rate, ayon sa isang opisyal. Bukod dito, ayon kay Provincial Nutrition Action Officer Ma. Ana Uy, patuloy ring bumababa ang malnutrition prevalence rate sa lalawigan sa loob ng anim na taon. Batay sa resulta ng Operation Timbang nitong unang tatlong buwan ng taon, nasa 5.15% na lang sa mga preschool children sa lalawigan ang malnourished. Sa 140,770 na mga batang naabot sa Operation Timbang, 4,425 lamang ang "underweight," 981 ang “severely underweight” at 548 ang “overweight.” Maging ang bayan ng Lake Sebu na may pinakamataas na malnutrition prevalence rate sa buong lalawigan, ay nakapagtala ng 9.16 % na malnutrition rate. Ang bayan naman ng Surallah ang may pinakamababang antas ng malnutrisyon na nasa 1.57% lamang.

Nagsimula ang pagtala ng South Cotabato ng "single-digit" malnutrition prevalence rate noong 2010 kailan nasa 9.66% ito. Bumaba ito sa 9.01% noong 2011, 8.38% noong 2012, 7.63% noong 2013, 7.26% noong 2014, 5.63% noong 2015 at 5.15 ngayong taon. Ani Uy, ang patuloy na pag-angat ng antas ng nutrisyon sa mga bata sa South Cotabato ay resulta ng pagsisikap ng pamahalaang panlalawigan, katuwang ang iba't ibang katuwang sa pampubliko at pribadong sektor na mapalawak ang kaalaman ng mamamayan sa kahalagahan ng tamang pagkain at nutrisyon. Kabilang sa mga partner ng lalawigan sa pribadong sektor ang mga NGO tulad ng Save the Children, Mahintana Foundation Inc., World Vision, Bethesda Ministries International, Feed the Children International, RD Foundation at marami pang iba. (DEDoguiles-PIA 12)



