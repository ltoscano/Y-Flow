VIRGINIA’S LUCKY PICK

‘LIFE is like a box of chocolate, you’ll never know what you’ll get.’-Isang kasabihan na marahil ay madalas nating marinig. Sa Thailand ay nakilala ko ang Filipinang si Virginia Dilute-Sorensen at ibinahagi niya sa akin ang matamis na istorya ng kanyang tagumpay sa buhay at pag-ibig.
Ipinanganak at lumaki si Virginia sa isang mahirap na pamilya mula sa probinsya ng Leyte.
Ang kanyang ama ay nagtatrabaho bilang isang karpintero at construction worker at ang kanyang ina ay isang simple at ulirang maybahay.
Bata pa lamang ay nangarap na siyang makapagtapos ng pag-aaral upang makaahon sa buhay.
Subalit nang makapagtapos ng high school ay hindi na nakaya pang tustusan ng pamilya niya ang kanyang pag-aaral kaya nagdesisyon siyang lumuwas sa Maynila at doo’y mamasukan upang matustusan ito at kahit papaano’y makatulong sa pamilya.
Sa Cavite City siya dinala ng kapalaran at pinalad na makahanap ng trabaho bilang isang katulong at kung minsa’y sales lady.
Dahil na rin sa matinding kagustuhan niya na makapag-aral ay nag-enroll siya sa kolehiyo sa kabila ng hirap at liit ng sweldo na tinatanggap niya. Noon niya nakilala ang foreigner na si Erik Sorensen, isa itong Norwegian na nagbabakasyon noon sa Pilipinas.
Naging magkaibigan sina Virginia at Erik. Madaling nagkalapit ang kanilang loob, kaya kahit na natapos na ang bakasyon at umalis na ng bansa si Erik ay hindi pa rin nawala ang kanilang komunikasyon, hanggang sa tuluyang mahulog ang loob nila sa isa’t isa at magdesisyong magpakasal.
Bagama’t may agam-agam ang pamilya ni Virginia sa pagpapakasal nito kay Erik, dahil na rin sa alam ng mga ito na hindi biro ang pagpapakasal sa isang dayuhan sapagkat magkaiba ang kultura at paniniwala nito ay sinuportahan pa rin nila si Virginia sa kanyang desisyon.
Nang matapos ang kasal ay nagdesisyon ang dalawa na sa Thailand na manirahan sapagkat narooon ang mga negosyo ni Erik na isang restaurant at open bar.
Bagama’t nanibago si Virginia sa bagong kapaligiran at buhay ay madali rin naman siyang nakapag-adjust dahil na rin sa pagmamahal at pag-alalay ni Erik.
Hindi lamang naging maginhawa at matagumpay ang buhay ni Virginia bagkus ay nabigyan pa siya ng pagkakataon na makatulong sa kapwa bilang chairman ng Associations of Filipinos in Thailand. Ayon sa kanya ay isang paraan na rin iyon ng pasasalamat niya para sa lahat ng biyayang kanyang tinatamasa.



