PRANGKAHAN: Maliban sa jet ski sa Spratlys, alin pa ang mga OA lang sa mga sinabi niya noong kampanya?
By Ellen Tordesillas October 19, 2016 Noong kampanya nu’ng eleksyon, sa lahat ng rally ni Pangulong Rodrigo Duterte, sinasabi niya ang kanyang pangpelikula na solusyon sa problema sa South China Sea kung saan inaangkin ng China ang halos lahat ng parte, kasama ang parte ng karagatan na teritoryo ng Pilipinas.
Sinabi niyang sasabihin daw niya sa Philippine Navy na dalhin siya sa pinakamalapit na lugar ng karagatan na pwede ang barko, “I will ask the Navy to bring me to the nearest point in South China Sea that is tolerable to them and I will ride a jet ski. I’ll carry a flag and when I reach Spratlys, I will erect the Filipino flag. I will tell them, suntukan o barilan.”
Madrama palagi itong parte ng kanyang talumpati.

Lalapit siya sa bandila ng Pilipinas at hahalikan niya. Bago sila umalis noong Linggo papuntang Brunei at China, nagbigay siya ng interview sa Al Jazeera TV.

Tinanong siya tungkol sa kanyang planong mag-jet ski sa Spratlys ngayong magkaibigan na sila ng China.
Sagot ni Duterte: “It was a hyperbole… You cannot expect me to ride (a jet ski), I don’t even know how to swim.”
Sabi niya, paano naman siya mag-je-jet ski, hindi nga siya marunong lumangoy.
Hindi ka naman lumalangoy kapag naka-jet ski, kaya lang mabuti na ‘yung marunong ka lumangoy dahil kung ano mang mangyari habang nasa gitna ka ng karagatan, makakalutang ka.
Sabi nga ni Duterte kapag tumaob ang jet ski, “Mawawalan kayo ng presidente.”
OA lang daw ‘yun para ipahiwatig sa mamamayang Pilipino na hindi niya ibibigay ang ano mang parte ng Pilipinas sa mga Intsik kapalit ng maraming proyekto at benepisyo na inaasahan niyang makukuha sa kanyang pagbisita sa Beijing simula ngayong araw.
Mahirap talaga seryosohin ang mga sinasabi ni Duterte, paiba-iba.

Isang araw, sinabi niyang aalis tayo sa United Nations (UN) at magtatayo raw ng sariling grupo kasama ang China, North Korea at ilang bansa sa Africa dahil nagpahayag ng pagkabahala ang mga opisyal ng UN, kasama na ang kanilang secretary general na si Ban Ki-moon, tungkol sa tumataas na bilang ng mga namamatay na mga suspek sa iligal na droga.
Sumunod na araw, sabi niya nagbibiro lang siya.
Sabi rin niya, puputulin niya ang kasunduan sa Estados Unidos, ang Enhanced Defense Cooperation Agreement (EDCA) kahit na sinabi niya noong kanyang inawgurasyon na gagalangin niya ang mga kasunduan na pinirmahan ng mga nakaraang presidente.
Medyo hindi maganda ang dating sa military ng kanyang pahayag. Pagkatapos ng maraming batikos sa kanya, kasama na si dating Pangulong Fidel V. Ramos, sinasabi na naman niya na gagalangin daw niya ang kasunduan sa Estados Unidos.
Ewan kung ano na naman ang kanyang sasabihin bukas tungkol sa Scarborough o Panatag Shoal. Hintayin na lang natin kung ano ang mangyayari sa usapan nila ng Pangulo ng China na si Xi Jinping.



