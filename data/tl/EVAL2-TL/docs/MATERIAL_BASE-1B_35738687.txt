
MAY NAKIKINABANG SA SUGAL SA MAYNILA

MATATAG ang paninindigan ni Manila Police District Director, Chief Supt. Rolando Asuncion sa kanyang kampanya laban sa iligal na sugal sa Maynila na pabor naman si Mayor Joseph Estrada sapagkat kapwa nais na umangat ang antas ng kabuhayan ng mga Manileño.
Kaya naman mas pinatatag ni Gen. Asuncion ang kanyang District Special Operation Unit (DSOU) na ang trabaho ay laban sa lahat ng iligal na gawain sa Maynila at nagsisilbing counter intelligence ng kanyang tanggapan laban sa mga opisyal ng pulisya sa kanyang nasasakupan na may ginagawang anomalya.
Maganda ang layunin ng heneral sa kanyang kampanya laban sa sugal subalit bakit may pumuputok na isang opisyal na siyang nakikinabang sa lahat ng sugal sa Maynila.
Ipinagmamalaki nitong opisyal na malakas siya sa pamunuan ni Mayor Estrada. Nakadikit umano siya sa dating Pangulo.
Aba’y ito lang ang sumisira sa layunin ni Gen. Asuncion na linisin ang Maynila sa iligal na sugal.
Hindi lamang prinsipyo ng district director ng Maynila ang sinisira at tinatapakan ng opisyal na ito kundi maging ang pangalan ng alkalde ng Maynila.
Maganda sigurong subukan ni Gen. Asuncion na kalusin ang taong ito upang mas lalong maniwala ang mga nakababatid sa kalokohan ng opisyal na ito.
o0o
MALAKING tulong sa mga motorista at manlalakbay mula sa Caloocan Bukid ang pagbubukas ng daanan sa Sitio Talon at Barangay Ugong sa Valenzuela City sapagkat mabilis ang daloy ng mga sasakyan sa tulong na rin ng ilang sibilyan na nagmamando ng trapiko.
Sana, makarating sa pamunuan ng Valenzuela Social Welfare and Development na maging ang ilang bata ay nakikimando ng trapiko upang kumita ng pera na minsan kahit gabing-gabi na.
Nakikita ito at nasasaksihan ng mga pulis na nagpapatrolya sa lugar subalit hindi naman pinapansin sapagkat nasa isip ng mga ito na hindi naman sila apektado at hindi naman nila trabaho ang pagbibigay kalinga sa mga kabataan sa lansangan.
Naku, Mamang Pulis-Valenzuela, trabaho po ninyo ang pagsasaayos ng kapayapaan, katahimikan at kaligtasan ng mga mamamayan kaya dapat ay kumilos din kayo para sa kaligtasan ng mga kabataang nagmamando ng trapiko riyan sa ginagawang kalye sa Ugong, Valenzuela.
Delikado ito sa kalusugan ng mga bata sapagkat nalalanghap nila ang alikabok, bukod pa sa hindi sila ligtas sa kalye dahil may posibilidad na masagi sila ng mga sasakyan.
Mayor Rex Gatchalian, ikaw na ang mag-utos sa mga tao mo na bigyan-pansin ang kaligtasan ng mga kabataang nais kumita ng salapi sa kalye.
o0o
DAPAT bigyang pagkilala nina Quezon City Mayor Herbert Bautista at Manila Mayor Joseph Estrada ang mga barangay tanod ng Paang Bundok, Quezon City sapagkat matiyaga ang mga itong nagmamando ng trapiko sa ilalim ng matinding init ng araw sa gawi ng Manila North Cemetery.
Pilit na gumagawa ang mga ito ng paraan upang maayos ang daloy ng trapiko kapag araw ng Sabado, Linggo at maging sa ordinaryong araw na hindi nagagawa ng mga tauhan ng Manila Traffic Enforcement Unit (MTEU).
Ito’y dahil sa abala ang mga ito sa pagsasaayos ng kanilang pagkakakitaan mula sa mga terminal ng UV Express at pampasaherong jeep sa Blumentritt.



