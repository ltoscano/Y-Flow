TAFASIRY
ROSSY

Folo taona mahery ny Tarika ROSSY.1 Dingana maro no efa vitany tao anatin'izay folo taona izay na dia azo lazaina aza fa tsy nanana afa-tsy ny talentany izy teo am-panombohana. Re manako hatraiza hatraiza ny ezaka nataony ho fanomezana hasina sy fanandratana avo ny kanto Malagasy. Nasainay hitafasiry amintsika izy anio hilaza ny fahitany ny hira malagasy ankehitriny.

Feon'ny MERINA: Folo taona mahery izao no nijoroan'ny Tarika Rossy, inona avy ireo dingana efa vita?

ROSSY: Betsaka ny efa natao, nefa nihevi-tena hatrany ho toy ny tarika vao manomboka izahay, satria tsy mbola mitsaha-mikaroka izay tena tokony aha-izy2 azy ny Tarika.

F.M.: Inona avy ireo olana nosedraina nandritra izany fotoana izany?

Rossy: Ny Fahaleovantenan'ny Tarika ara-pitaovana no tena henjana. Hatramin'izay mantsy, dia ny filohan'ny Tarika hatrany no voatery mikaro-pitaovana hampiasain'ny mpitendry ao aminy. Hany ka miteraka olana izany satria voatery manofa fitaovana any amin'izay afaka mampanofa. Tena mifanohitra amin'ny any ivelany mihitsy ny eto amintsika. Ny mpitendry zava-maneno,3 dia manana ny zava-manenony. Ohatra ny Mpitendry Gitara dia manana Gitara sns... Raha tiana handroso izany ny tarika eto amintsika, dia tokony ho vonona hikaroka fitaovana ho an'ny Tarika foana ny mpitarika. 

F.M: Ankoatra izay, inona no azo hambara?

ROSSY: Niezaka hatrany nikaroka ny maha izy azy ny Tarika Rossy, Nanomboka tamin'ny vako-drazana sy vakisaova ny ezaka, avy eo nivadika hira madinika, dia notohizana tamin'ny karazan-kira hafa. Amin'izao fahafolo taonanay izao, vao mahita ny tena maha izahay anay.

F.M.: Inona ary ilay maha ianareo anareo?

ROSSY: Raha vao maheno ny hiranay ny olona dia mahalala avy hatrany fa ROSSY izay mihira izay. Hira notrandrahina avy amin'ny foto-pisainana Gasy ary taratry ny kolon-tsainy no asehon'ny ban-kira foroninay, ary mampiavaka anay amin'ny hafa.

F.M.: Firy eo ho eo ny hira noforonin-dROSSY tao anatin'izay folotaona izay?

ROSSY: Tsy voaisako ny hira noforoniko, fa isan-taona, dia miezaka manao "ALBUM" iray. Izany hoe: Hira roa ambin'ny folo isan-taona eo ho eo izany.

F.M.: Impiry nitondra ny hira malagasy tany ivelany ROSSY?

ROSSY: Efa im-betsaka ihany, fa tamin'ny taona iny, dia indimy no nanao fampisehoana tany ivelany izahay. Heveriko fa iny no tena nampisongadina indrindra ny asa nataoko.

F.M.: Ahoana ny fiheveran'ny olona ny tarika ROSSY hatramin'izay?

ROSSY: Samy manana ny fiheviny ny olona; ao ny mankasitraka ary mampirisika hatrany, ao kosa ireo "manenjika" noho ny antony tsy fantatra mazava loatra. Ny tsy fantatry ny olona, dia ny fahafoizan-tena tao amiko, satria tsy maintsy nisafidy aho, na mozika, na fianarana. Nanapa-kevitra aho fa handalina bebe kokoa ny mozika, ka dia najanoko ny fianarako na dia efa Taona faha efatra4 teny amin'ny Fampianarana ambony aza aho.

F.M.: Ahoana ny ho avy?
 
ROSSY: Mihevitra ny hisokatra amin'ny mpahay mozika ivelan'ny tarika aho (na vahiny, na tera-tany) mba hampakatra kokoa ny hahavom-pahaizana5 ananan'ny tarika ankehitriny. Izany hoe: Tsy manala velively ny mpiray tarika amiko aho, fa mitady izay hampisondrotra azy bebe kokoa. Amin'izao fotoana izao mantsy dia ny fiaraha-monina mihitsy no marary. Tsy manana olona ho tsiriritina intsony ny gasy, hany ka maka tahaka ny an'ny hafa. Ohatra ny "slow" no malaza any Amerika, dia mitovy amin'iny ny hira foronin'ny maro ankehitriny. Ny fikarohana ny mampiavaka amin'ny vahiny anefa no tokony tsy ho tsinotsinoavina.

F.M.: Mahavelona ary ve ny mihira?

ROSSY: Raha voahaja tsara ilay asa, dia mahavelona. Ny mampalahelo amin'izao fotoana izao mantsy, dia mbola mahazo vahana ny fijirihana ny asan'ny mpanakanto. Ara-dal√†na avokoa ny fiditry ny vola vidin'ny kapila tany ivelany, fa eto amintsika mbola manano sarotra ihany izany. Any ivelany ifandrombahana ny handefana6 ny hiran'ny mpanakanto malaza, fa eto amintsika, mbola sarotra inoana izany. Voatery "manambitamby" ianao vao mandeha ny hiranao amin'ny fampielezam-peo.

F.M.: Ny hamarananao ny dinika?

ROSSY: Mila ezaka be dia be ny mpanakanto satria ohatra ny miha mihemotra ny dingana efa vitantsika.7 Ilay fenitra efa tratra teo aloha, dia nidina indray, ka tokony ezahana ho tratrarina sy ho dinganina indray izany.
