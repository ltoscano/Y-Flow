PLANO NG NWRB, PARA SA ISANG MASAGANANG 2015

ANG mga opisyales ng National Water Resources Board (NWRB) kasama ang mga kawani nito ay nagkaisa sa kanilang 2014 Reprogramming and Team Building, upang marepaso ang kanilang taunang accomplishments, mga plano at aktibidad para sa taong 2015.
Ang team building ay may kaugnayan sa pagsusulong at pagpapalawak sa paghahatid nang kanilang serbisyo sa publiko. Pinangungunahan ng Committee Chair, Belen Torman at members: Marilyn San Pedro, Dalisay Basilio, Flerilynn De Leon, Avecita Garcia, Judith Ponce, Imelda Vergara, Jose Beltran, at Ma. Cristina Arellano.
Hinati at pinagsama-sama ang iba’t ibang kawani mula sa iba’t ibang dibisyon (Policy and Program, Water Rights, Water Utilities, Monitoring and Enforcement, and Administrative and Financial), upang sila ay makisalamuha. Sapagkat, kahit sila ay magkakasama sa opisina, hindi naman sila halos nagkaka-daupang palad dahil sila ay nasa iba’t ibang dibisyon at abala sa kani-kanilang mga trabaho.
Ang walang pagsidlang katuwaang team building ng mga palaro at aktibidad sa unang gabi ay nag-umpisa sa larong “Animal Sound” at “Cheering at Creative Dance”. Kinaumagahan ng pangalawang araw, sila ay naglaro ng “Obstacle Course, Hula-Hoop, Find the Pins, Build me a House at Johari Window Game”.
Pagkatapos ng bawa’t laro, nagbigay sila ng kanilang reflection tungkol sa kanilang natutunan sa larong ginawa. Punong-puno na mga natatanging ideya at makabuluhang diskusyon sapagkat ang mga miyembro ng bawat team ay nagbigay ng kanilang mga saloobin.
Sa unang araw nang reprogramming activity, binigyang-diin ni Executive Director, Dr. Sevillo David, Jr., na ang NWRB ay nararapat na magpakita kung ano ang kaugnayan ng ahensya sa mamamayang Pilipino at ang ahensya ay tunay na maaasahan sa pagbibigay serbisyo sa publiko sa lahat nang kanilang pangangailangan.
Inihayag ni Dr. David sa kanyang pananalita para sa darating na taong 2015, ang mga natutunan sa bawat laro ay makapagbigay ng malakas at matatag na samahan sa pagtatrabaho, pakikipag-ugnayan, pagkakaisa, pagmamalasakitan at pakikipagkaibigan sa mga kawani ng ahensya.



