Cotabato Police naghigpit ng seguridad

SSeptember 05, 2016

LUNGSOD NG KIDAPAWAN, North Cotabato, Set. 5 (PIA)--- Naghigpit ng seguridad sa buong lalawigan ang Cotabato Police Provincial Office (CPPO).

Ito ay kasunod ng nangyaring pagsabog sa Lungsod ng Dabaw partikular sa Roxas Night Market noong Biyernes na ikinasawi ng 14 at ikinasugat ng higit 60.

Inilahad ni Supt. Bernard Tayong, tagapagsalita ng CPPO, na nagsasagawa na ngayon ng ‘round the clock’ checkpoint at mas pinalakas na ang mga ginagawang inspeksyon at mobile at foot patrol sa buong North Cotabato.

Kaugnay naman sa idineklarang state of lawlessness ni Pangulong Duterte, kanselado na ang passes at leave ng mga pulis ng CPPO upang lalong mapaigting ang seguridad sa kanilang areas of responsibility.

Nanawagan naman si Supt. Tayong sa publiko na makipagtulungan sa otoridad upang maiwasan ang anumang krimen.

Samantala, una nang kinondena ng pamahalaang panlalawigan ang nangyaring karahasan sa Davao City.

Nagpaabot ng kanyang pakikiramay at suporta sa hakbang ng pangulo si Governor Emmylou Mendoza at hinikayat din nito ang mga mamamayan na mag-alay ng panalangin sa lahat ng mga naging biktima ng pambobomba sa Davao. (SJDuerme-PIA12)



