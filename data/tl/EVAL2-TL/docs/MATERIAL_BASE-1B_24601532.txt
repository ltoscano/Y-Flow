Mga negosyante, tatalima kung magdeklara ng firecracker ban si Pres.

Duterte

SSeptember 23, 2016

LUNGSOD NG KORONADAL, South Cotabato, Set. 23 (PIA) -- Sakaling magdedeklara ng total ban sa firecrackers si Presidente Rodrigo Duterte tatalima ang mga negosyante ng paputok sa South Cotabato.

Sa isang panayam, sinabi ni Johmel Alo, pangulo ng Koronadal Firecrackers and Pyrotechnics Dealers Association na hindi sila aayaw kung ipagbabawal ng Pangulo ang pagbebenta at paggamit ng mga firecracker sa buong bansa tulad ng kanyang ginawa sa Davao City noong mayor pa ito.

Subalit ayon kay Alo, ilang negosyante ng paputok ang humihiling sa Pangulo na ipagpaliban sa 2017 dahil marami mga pagawaan ng paputok sa bansa ang nakatapos na sa kanilang produksyon ng firecracker at pyrotechnics para sa darating na Pasko at Bagong Taon.

Samantala, ilan sa mga firecracker dealer sa South Cotabato na lumahok sa Iwas Paputok Stakeholders Meeting na pinatawag ng Integrated Provincial Health Office kamakailan ang naghayag na hindi rin sila sasalungat sa kagustuhan ni Pangulong Duterte na total ban.

Gayunman, iilan sa kanila ang mamomroblema dahil kung ngayong taon ipatutupad ang total ban, hindi na nila maipagbibili ang stock na naiwan mula pa noong nakalipas na taon.

Nag-aalangan din silang bumili ng bagong stock para sa parating na Kapaskuhan.

Dagdag ni Alo, dapat ring isaalang-alang ng Pangulo sa pagdeklara ng total ban sa ang mga negosyante na mawawalan ng negosyo at mga trabahante na mawawalan ng pangkabuhayan sa mga lugar kung saan pangunahing kalakal ang firecrackers at pyrotechnics tulad ng Bulacan. (DEDoguiles-PIA 12)



