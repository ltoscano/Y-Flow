
SENADO AT DOJ BUWAGIN NA LANG

WALA tayong kinikilingan at tinititigan sa mga kasong korapsyon at pandarambong sa pamahalaan.
Ang sa atin lang, eh, masyado na talagang agrabyado ang taumbayan sa mga pinaggagawa ng mga nakaraan at kasalukuyang administrasyon.
MABILIS KUNG KALABAN
ANG isa sa mga kapuna-puna ngayon, mga Bro, ay ang masamang pamumulitika sa korapsyon at pandarambong.
Kung sina Aling Gloria at ‘yung mga nasa oposisyon sa Senado ang sinasabing may ginawang kalokohan, gusto ng mga nasa poder ngayon na maimbestigahan kaagad ang mga ito.
At maisalang pa sa mga imbestigasyon sa Kamara o sa Senado…para umano sa “in aid of legislation.”
Pero ang kakambal nito ay ang full coverage ng media na kung saan isasalang sa imbestigasyon ang kanilang mga kalaban hanggang sa ideklara silang “guilty” kahit wala pang dumaraan na kaso sa Ombudsman, at lalong wala pa sa Sandiganbayan.
MABAGAL NA, ITINATAGO PA
KUNG sila namang mga nasa poder ang umalingasaw ang baho, katakot-takot na kabagalan naman ang nakikita ng mga mamamayan.
Kitang-kita na walang tinatawag na imbestigasyon ang Kamara at Senado.
Dito nga lang sa nasa 13 senador na kaiba sa tatlong itlog na sangkot sa P10 bilyong iskam ni Janet Lim-Napoles, wala kang maririnig mula kina Justice Secretary Leila de Lima na pagpapalabas ng ngalan ng mga sangkot. Hindi mo rin maringgan ang Senate blue ribbon committee na magpatawag ng imbestigasyon.
Kaya naman, mabagal na ang aksyon ng mga ito, halatadong may itinatago pa ang mga ito.
DAMAY-DAMAY
MAYROON pang problema sa paghawak ng mga nasa poder sa mga kasong korapsyon at pandarambong.
Idinaramay na lahat ang gusto nilang idamay at bahala na ang mga pinangangalanan na magdepensa sa kanilang mga sarili.
Kung tumira ang mga nasa poder, asahan mo rin na magmumukha kang guilty kahit sa kanilang imbestigasyon lamang.
Halos wala ka nang magawa para ipagtanggol mo ang iyong sarili sa harap ng mga mamamayan.
Hindi nila linya ang prinsipyong ituturing kang inosente hangga’t hindi napatutunayan ng korte ang iyong pagkakasala.
PURO BAWAS
KAPAG sila na ang nasilipan ng mga kalokohan, mag-aantay ka ng pagputi ng uwak bago mo malaman kung sino-sino ang mga sangkot sa kanila.
Halimbawa ang hawak ni De Lima na listahan ng mga pro-administrasyon na senador na sangkot sa iskam ni Napoles. Hindi natin inakala na ayaw palang ilabas ni De Lima ang mga sangkot.
May palusot naman si De Lima sa pagsasabing bineberipika muna niya ang lahat.
Ang tanong, may ganito bang beripikasyon sa mga isinasalang sa Senado na kinabibilangan ng tatlong itlog?
Dahil naman sa pagtanggi ni De Lima na ilabas ang listahan ng mas maraming senador, hindi natin masisisi ang mga mamamayan na mag-isip na nagkakaroon na ng mga pagbabawas sa mga nasa listahan.
MAG-RESIGN NA LANG
HINDI natin masisisi ngayon ang ilang senador na magkaroon ng mga panawagan sa gobyerno at kapwa nila senador ukol sa korapsyon at pandarambong.
Isa na rito ang panawagang magbitiw na lang bilang pinuno ng Senate blue ribbon committee si TJ Guingona sa kawalan nito ng interes na pabalikin si Napoles sa Senado para ilabas nito ang kanyang nalalaman sa pagkakasangkot ng mas maraming senador sa pang-aabuso sa kaban ng bayan.
Hindi rin natin masisisi si Jinggoy sa pagsasabing, dapat na isapubliko ni De Lima kaagad ang nilalaman ng affidavit ni Napoles na nagsasabing maraming senador ang korap at mandarambong at may mga mas malalaki pa ang ninakaw kaysa sa mga ibinibintang sa kanila.
IMBESTIGASYON ITIGIL NA
KATWIRAN ngayon ng mga senador na mayorya, sapat na ang nakalipas na imbestigasyon para sila makagawa ng kinakailangang batas laban sa korapsyon at pandarambong.
Kung mayroon mang iba pang imbestigasyon, sa iba na lang. Gaya ng sa Ombudsman at sa Sandiganbayan.
Ang galing nilang magtago at sumangga ng mga kababalaghan, noh!
SINO ‘YUNG PINAKAMALAKI?
BUKOD sa tatlo, may 13 pang senador ang sabit sa iskam, sabi ni Sandra Cam. Halos ganito rin ang sinasabi ni ex-Senator Ping Lacson.
May pinakamalaki pa ngang iskam sa lahat. At hindi ang tatlong itlog na nakademanda na sa Ombudsman ito.
Sino nga ba ito? Ito at ang mga kaalyado ba ng Palasyo ang mga senador na sabit din sa iskam?
PAGSALITAIN SILANG TATLO
PARA mawala ang mga agam-agam, mga Bro, o para lumabas ang buong katotohanan at maiwasan ang mga dagdag-bawas o maniobrahan sa listahan ng mga mandurugas sa kaban ng bayan, pagsalitain na lang sa publiko o kahit sa Senado ang tatlong nagsasalita sa pagkakasangkot ng maraming senador sa iskam.
Puwedeng ipatawag ng Senado sina Janet Lim-Napoles. Isama na niya ang kanyang dyowa na si Jimmy na nagbigay ng unsigned affidavit kay Lacson.
Pagsalitain din sina Ping at Sandra Cam.
‘Di ba mas magaling ang Senado sa pag-iimbestiga kaysa sa DoJ dahil may kapangyarihan itong mag-subpoena hanggang sa kahit anong usapin at tao?
O, mga senador, gawin n’yo ‘yan. Kapag hindi kikilos ang nakararaming senador mula kay Senate President Franklin Drilon at Guingona, buwagin na lang ang Senado.



