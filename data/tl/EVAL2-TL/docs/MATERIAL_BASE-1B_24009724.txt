
PAPURI SA KAPULISAN AT KASUNDALUHAN

DAPAT magpugay ang buong bansa sa kagitingang ipinakikita ng Armed Forces of the Philippines at Philippine National Police.
Habang sinusulat natin ang kolum na ito, patuloy ang pakiki-pagbakbakan ng ating mga kasundaluhan at kapulisan sa mga rebeldeng nais kumubkob sa Zamboanga City. Sa footages sa telebisyon, nasasaksihan natin ang kadakilaan ng mga sundalo at pulis laban sa mga MNLF ni Nur Misuari.
Ang nangyayari sa Zamboanga City ay naging daan para maisip nating napakaimportante pala ang sundalo at pulis sa panahon ng kagipitan. Marami nang sundalo at pulis ang nagbuwis ng buhay sa mahigit isang linggong bakbakan para lang mapigilan ang tangkang pangungubkob sa Zamboanga City ng mapangahas na grupo ni Misuari.
Nakalulungkot ang nangyayari sa Zamboanga City dahil ang mga lumusob na MNLF ay kapwa mga kababayan – mga Filipino. Pero siyempre, ang pagtitimbang natin ay nakakiling sa panig ng kasundaluhan at kapulisan, hindi sa mga kapatid nating MNLF.
Ang atin eh, ‘di magkakaroon ng labanan kung ‘di lumusob ang MNLF forces ni Misuari sa Zamboanga City, bagay na sa umiiral na batas, ang kanilang ginawa ay tuwirang pambabastos sa Konstitusyon ng bansa.
Kaya ang masasabi natin – salamat mga kapatid naming sundalo at pulis na nakikipagbakbakan para isalba ang Zamboanga City sa maitim na balak ni Misuari at ang kanyang mga kampon.
PAGING GEN. LADAO
Patuloy ang operasyon ng paihi ng gasolina at diesel ni ‘Emil’ sa Gapan na ninanakaw sa mga contact na draybers ng tankers ng langis. Ayon sa police insider ng Chokepoint sa Nueva Ecija police command, lantaran ang operasyon ni Emil pero ‘di pinapansin ng PD ng nasabing probinsya.
Sa Brgy. Mambog sa Hermosa, Bataan, namamayagpag pa rin ang patulo ng gasolina at diesel, gayundin ang buriki ng soy beans ng isang alyas ‘Blade’.
Ano ang ginagawa ng S2 (intelligence) ng PD ng Nueva Ecija at Bataan, bakit ‘di masupil ang operasyon nina Emil at Blade. Nakapatong na ba kayo?
Paging Gen. Edgardo Ladao.



