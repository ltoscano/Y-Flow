BIGYAN NG PAGKILALA

SIMULA pa lang nang proyektong flood control o flood water interceptor ng Department of Public Works and Highways sa Blumentritt, Maynila, ay bumagal na ang daloy ng trapiko sa Blumetritt partikular sa harap ng Manila North Cemetery. Maraming motorista at commuters ang naiinis dahil sa inaabot sila ng halos isang oras bago makalusot sa nasabing lugar kaya ang iba ay umiikot na lang sa gawing España lalo’t ang punta nila ay south.
Walang nakatalagang pulis o traffic enforcer ng Manila Traffic Enforcement Unit o Manila Traffic and Parking Bureau sa lugar at lalong walang tanod ng nakasasakop na barangay ang nagtitiyagang magmando ng trapiko sa ilalim ng init ng araw o lakas ng buhos ng ulan.
Subalit ang katabing barangay ng Blumetritt-Dimasalang na nasasakop na ng Quezon City ay nagde-deploy ng barangay tanod para mapabilis ang daloy ng trapiko na nakaaapekto rin sa kanilang nasasakupan.
Hindi pumapayag si Barangay Chairman William “Maca” Chua, ng Barangay Paang Bundok, La Loma, QC, na tumigil lang sa kanilang barangay hall ang kanyang mga kagawad, opisyales at tanod habang halos puno ng sasakyang nagsisiksikan upang makatawid ng Blumentritt patungong A. Bonifacio o kaya naman, mula A. Bonifacio patungong Maynila.
Nagtutulong-tulong ang kanyang mga kagawad na sina Michael de Castro, Juanita Masangkay, Tikyo Tiglao, Joy Salalila, Fatima Foz, Belson Alcaide at Oscar Nadonga na tipunin ang lahat ng barangay tanod upang magmando ng trapiko sa lugar na hindi man nila sakop.
Kaya nga, maliit man ang hakbang na ginawa at patuloy na ginagawa ng mga opisyal ng Barangay Paang Bundok sa pangunguna ng kanilang masipag at mabait na Kabesa de Barangay na si Maca ay dapat bigyang pagkilala, hindi lang ng pamahalaan ni Quezon City Mayor Herbert Bautista kundi maging ng pamunuan ni Manila Mayor Joseph Estrada.
Marami ring tinutulungan at kinakalingang mahihirap na residente ng Maynila itong si Chairman William Chua lalo na ang mga nasa Blumentritt. Ilan na rin ang mga residente ng lugar ang inilapit niya sa puneraryang kanyang nasasakupan na hindi lang bigyan ng diskuwentro kundi ipasok sa murang palibing.
Mismong ang chairman ang lumalapit at nakikiusap sa may-ari ng punerarya upang makahingi ng tulong na hindi naman matanggihan dahil nga sa ginagawa nitong personal ang pagpunta.
Hindi niya botante ang mga ito subalit dahil naniniwala siya sa “good karma” kaya naman tuloy-tuloy lang ang kanyang pagtulong sa mga nangangailangan. At dahil mabuti ang kanyang kalooban, malambot ang kanyang puso, patuloy na dumaragsa ang biyayang kanyang natatanggap. PAKUROT/Lea Botones



