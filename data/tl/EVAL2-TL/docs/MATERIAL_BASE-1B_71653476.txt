
Oryentasyon ukol sa social pension isinagawa sa Calapan

July 15, 2016

CALAPAN, Oriental Mindoro, Hulyo 15 (PIA) – Isang oryentasyon tungkol sa social pension ang isinagawa para sa senior citizans sa Vencio’s Restaurant, Calapan kamakailan. Ang oryentasyon ay dinaluhan ng mga pangulo ng senior citizens mula sa 62 barangays ng lungsod ng Calapan. Sa nasabing pagpupulong, tinalakay ni Corazon Zapra, focal person ng Department of Social Welfare and Development (DSWD) ang mga layunin ng programa tungkol sa social pension gaya ng mga patakaran kung paano maging lihitimong pensioner at paano makakatanggap ng mga benepisyong hatid nito. Ipinaliwanag naman ni City Social Welfare Officer Juvy Bahia sa mga dumalo na iyong higit na nangangailangan lamang talaga at walang kakayahan sa buhay ang gagawing prayoridad na makatanggap ng pension base sa huling patakarang ipinalabas ng DSWD. Aniya pa, ito ay para lamang doon sa mga sinasabing tunay na indigent. Samantala, ipinaliwanag din dito ni Zapra ang mga dahilan kung bakit nagkakaroon ng mahabang pagkakaantala kung bakit hindi kaagad makapag-pay out ang pamahalaan sa dahilang nahuhuli ang ibang president ng pagbibigay ng mga pangalan ng mga benepisyaryo. Dagdag pa niya na kahit nga namatay na ang kasapi ay hindi kaagad makakuha ng kanilang pension sapagkat kulang sa mga kinakailangang dokumento. Nilinaw sa nasabing oryentasyon na dapat ay maging handa ang mga opisyal ng senior citizen sa ganitong pagkakataon dahil kapag biglang humingi ng mga opisyal na listahan ng pangalan ng kasapi ay may maibigay kaagad sila sa takdang araw upang mai-proseso kaagad ito nang sa gayon ay maiwasan ang anumang aberya tungkol sa mga benepisyong matatanggap ng isang senior citizen. (CIO/LTC/PIA-Mimaropa/Calapan)



