PRANGKAHAN: Hindi reporter ang may kasalanan sa Hitler gusot ni Duterte
By Ellen Tordesillas October 5, 2016 Wala sa lugar ang batikos ng mga taga-suporta ni Pangulong Rodrigo Duterte sa mga reporter na sina Manny Mogato at Karen Lerma ng Reuters, isang international news agency dahil sa gusot na dulot ng salita niya tungkol sa mga Jews.
Sa post ng isang Yolly Reyes Junto noong Oktubre 1, sinabi niyang may malisya daw ang pagkaka-report tungkol sa pagkumpara ni Duterte sa sarili niya kay Adolf Hitler. Dahil hindi niya nagustuhan ang report ni Manny at Karen, sinabi niyang kailangan maparusahan ang dalawa.
Ito ang sinabi ni Junto. Hindi ko na i-ta-translate para hindi masabing “lost in translation” o naiba ang kahulugan sa pagsasa-Tagalog.

“These malicious and irresponsible journalists are the true enemies of Philippine democracy, and they should be punished with the full force of the law.”
Ano ba ang mali nina Manny at Karen, kung may mali nga?
Heto ang sinabi ni Duterte nang dumating siya mula sa state visit sa Vietnam noong Setyembre 30, “Hitler massacred three million Jews. Now there are three million drug addicts… I’d be happy to slaughter them.”
Dagdag pa niya, “At least if Germany had Hitler, the Philippines would have what you know (sabay turo sa sarili)… My victims, I would like to be — all criminals — to finish the problem and save the next generation from perdition.”
Paano ito ni-report ng Reuters?
Heto, “Philippines President Rodrigo Duterte appeared to liken himself to Nazi leader Adolf Hitler on Friday and said he would ‘be happy’ to exterminate 3 million drug users and peddlers in the country.”
Kaagad silang kumuha ng reaksyon sa mga opisyal ng iba’t ibang pamahalaan at mga grupo, lalo na ng mga Jews at nagawa nila kaagad ito dahil international news organization sila na may mga bureau sa iba’t ibang parte ng mundo.

Lahat siyempre nabahala.
Sa Facebook post ni Yolly Reyes Junto, na may litrato pa nina Manny at Karen, sinabi na ang totoong may kagagawan ng kontrobersiya tungkol sa sinabi ni Duterte kay Hitler, “The real culprits behind the fuss over Pres. Duterte’s Hitler comments.”
Dapat daw parusahan ang dalawa na tinawag niyang iresponsable: “Irresponsible journalists must be punished.”
May pagkadespalinghado ang ganitong pananaw.
Nagpalabas ng pahayag ang National Union of Journalists of the Philippines (NUJP) na sumusuporta kina Manny at Karen.
“Hindi krimen ang journalism,” sabi ng NUJP. Ang pagbabanta sa mga peryodista dahil lamang sa hindi nagustuhan ang report ng krimen.
Ang reporter ay nag-re-report lamang ng kanyang nakita at narinig. Kung hindi maganda ang dating sa publiko ng opisyal dahil sa kanyang sinabi, hindi kasalanan ng reporter ‘yun.
Dapat siguro sabihan ng mga tagasuporta ni Duterte ang Pangulo na ayusin ang pananalita kung ayaw niyang mapasama. Pangulo siya at kinakatawan niya ang buong bansa.
Kapag maayos ang kanya salita at gawa, maayos din ang mga report. Ganyan lang ‘yan kasimple.



