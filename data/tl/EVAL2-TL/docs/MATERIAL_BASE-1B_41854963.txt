NY MIARAMILA SY NY HABETSAHANY1

Tsara aloha raha aseho anao ny vesatry ny tafika amin'ny teti-bolam-panjakana, ahafahanao mandinika azy: (teti-bola 1994).
- Fandaniana amin'ny fampandehanan-

draharaha
1.022.327.600.000
- Ministeran'ny Fanabeazam-pirenena
104.532.220.000
- S.P. miadidy ny Oniversite
34.106.565.000
- Ministeran'ny Fahasalamana
47.828.787.000
- Ministeran'ny Foloalin-dahy
67.362.736.000

Ilaina ny miaramila. Samy manaiky izany ny rehetra. Tokony ho firy ny isany raha ampitahaina amin'ny fandanian'ny firenena? Anao ny mandinika araka izao tarehi-marika sy fanazavana manaraka izao.

Tamin'ny taona 1971, raha jerena ny teti-bolam-panjakana, dia voasoratra tao fa, eo amin'ny 5.300 eo ny isan'ny olona, miaramila sy sivily, tao amin'ny Ministeran'ny Fiarovana. Tamin'ny teti-bola 1991 dia tonga 22.000 izany. Tamin'ny 1971 dia roa ny jeneraly, fa ankehitriny dia ampolony mehery.2 Taloha dia teo amin'ny 35 teo ho eo ny isan'ny indray mihira tao amin'ny Akademia Miaramila Antsirabe; tamin'ny taona 1979 anefa dia nahatratra 169 izany. Taorian'ny 1975 dia aman-jatony foana ny isan'ny mpianatra ho manam-boninahitra, ary ny fitombon'ny tsy fisian'ny fandriam-pahalemana no antony hanamarinan'ny manam-boninahitra ny isan'ny mpianatra ao amin'ny Akademia Miaramila. 

Anjaranao ny mijery raha nalefa tany3 amin'ny fampandrian-tany sy fanenjehana dahalo ireo miaramila nampitombony4 isa ireo. Fantatry ny vahoaka ve fa iantohana trano, jiro sy rano ny manam-boninahitra, ary maro amin'izy ireo no omena fiarakodia? Fantatrao ve fa misy 700 eo ny isan'ny kapiteny, ka tsy manan- katao ny ankamaroany satria be loatra? Nisy fotoana nilazan'ny Minisitry ny Tafika fa ny 80%-n'ny vola natokana ho an'ny Tafika dia lany amin'ny karama fotsiny; ary nohamafisiny koa fa tsy ampy fitaovana (tank, tafondro, fiaramanidina, fiarakodia, akanjo, basy....) ny miaramila. Ka hoy izaho adaladala ity,5 tsy aleo ve ahena ny isan'ny miaramila mba ho tsaratsara kokoa ny fitaovany? Ny marina angamba dia izao: mampalahelo ireo olona be dia be ireo raha ampodiana any aminy, fa mampitombo ny tsy an'asa,6 sady ny sasantsasany dia tsy manao ahoana amin'ny fahaizany, fa noraisina tamin'ny fomba politika, noho ny maha-havan-dRanona azy. Tsy azo nalefa tany amin'ny Oniversite fa tsy ho tafita mihitsy. Izay tafiditra teny amin'ny Akademia Miramila kosa dia azo antoka fa hivoaka 95%. Tsy ny manam-boninahitra rehetra no tsy mahay, fa ireo izay natosi-potsiny noho ny maha-havan-dranona azy. Ka aza tezitra ianareo rehetra ry manam-boninahitra isany... Ka raha sady tsy mahay ny sasany, no tsy ampy fitaovana dia inona no ilana azy. Ho velomim-potsiny ve? Ireo vitsivitsy ampy fahaizana kosa, dia tandroky7 ny firenena mba hiaro azy.

Taona vitsivitsy lasa izay dia nampiasa Mig8 natao hiarovana amin'ny mpanavakava-bolon-koditra9 avy atsy Afrika Atsimo, hono, ny miaramila. Inona anefa no ho vitan'ireo?10 Ry zalahy anie ka manana Mirage11 afaka manamontsana ireto Mig efa lany andro. Ireo Mig ireo rahateo tsy afaka nihetsika firy, fa tsy ampy sora-bola nampandehanana azy, hany ka tsy ampy fanazarana ny mpitondra azy, na dia nandoavam-bola tamin'ny Sovietika aza ny fikarakarana

azy, ary niantsoana Koreana12 ny "fanampiana"ny miaramilantsika hitondra azy. Firy moa ireo tank sy char13 lo sy arafesina eny Imerintsiatosika? Ohatrinona ny vola lany tamin'izany? Misy olona milaza fa tokony amidy ireo ahazoam-bola. Marina izany. Nefa iza no hividy azy? Ry zareo Sovietika(Rosiana ankehitriny) manana be noho isika, izay ataony varo-boba.

Mitangorona an-tanan-dehibe ny miaramila maro, fisafoana fotsiny no ataony dia manaram-po ny dahalo rehefa lasa izy. Te-hipetraka an-tanan-dehibe koa mantsy ny miaramila, ary izay tsy manam-piaro kosa dia azo alefa any amin'ny kizo. Aza mba isan'ireny.

Ny fifehezana koa dia efa mivaha. Misy miaramila madinika tsy azon'ny lehibeny fehezina, fa manan-kavana; maro ireo manam- boninahitra niana-kendry no nahita faisana satria nihevitra fa ny galonany dia ahazoany mifehy ny miaramila ao ambany fifehezany. Rehefa ny fifehezana nefa no malefaka, dia tsy eo intsony ny maha-miaramila ny miaramila.

Tsy fankahalana manam-boninahitra sy miaramila ity lahatsoratra ity, fa tokony omena ny toerana sahaza azy ny miaramila, araka ny fahaizany sy ny fahamendrehany, ary tsy atao tafahoatra noho ny mpiasam-panjakana mitovy fahaizana aminy. Ho valin'izany14 dia tsy misy toerana ho an'ny tsy mahay sy ny tsy mendrika ny tafika.

Mampalahelo ny mahita miaramila mihazakazaka vao maraina, manao akanjo voro-kitsay ny sasany, ao ny manana "tennis addidas, ao ny manao kiranyl, ao ny tsy mikiraro. Re koa fa tsizarizary ny fandrian'izy ireo, ny sakafo tsy ampy otrik'aina; misy ny mitsoa-pahana fa tsy mahazaka.

Raha diso ny filazana, dia aoka hanao fanitsiana ny ministera ka hanome ny tarehi-marika marina.

Ho ela velona anie ny foloalindahy malagasy!

Lala RAKOTO
