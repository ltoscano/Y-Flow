AGRIKULTURA ISULONG AT HINDI PABABAYAAN

PANININDIGAN ka ng balahibo, Bro, kung marinig mo ang sinasabi ng National Economic Development Authority ukol sa agrikultura o industriya sa pagkain sa Pilipinas.
Nasa 11 porsyento lang pala ang halaga ng agrikultura sa kabuuang ekonomiya ng bansa.
Ang 25 porsyento nito ay sa manufacturing o pangpabrika at ang 65 porsyento ay sa serbisyo.
NAPABABAYAAN NA SEKTOR
Para sa National Economic Development Authority, ang agrikultura ang napababayaang sektor o industriya. At may napakasamang ibinubunga ito sa buong lipunan natin.
Mismong ang NEDA ang nagsasabi na matatagpuan sa mga magsasaka (magpapalay, magniniyog, maggugulay, sakada sa mga hasyenda ng tubo, kasama na ang mga nasa Hacienda Luisita) at mangingisda (lalo na ang mga obrero sa pandaragat at palaisdaan at municipal fishermen) ang pinakamahihirap at pinakagutom na mamamayan sa mahal kong Pinas. At dahil napababayaan nga ang agrikultura, tayo ang may pinakamalaking inaangkat na bigas sa buong mundo bilang halimbawa.
EMPLEYO SA AGRIKULTURA
Sa kabuuan, sa taong 2014, nasa 41.2-milyon mula sa 100-milyong Pinoy ang bilang ng mga obrero mula sa edad 15 pataas.
Mula sa 41.2M obrero, may 38.5M ang may trabaho.
Sa mga may trabaho, nasa 11.6M ang mga magsasaka at mangingisda; 6.1M ang mga nasa pabrika o manupaktura; at 20.7M ang mga nasa serbisyo.
Bilang paliwanag, mga Bro, halimbawa ng mga nasa serbisyo ang mga mamamahayag, nasa telekomunikasyon at transportasyon, nasa mall at bangko, mga propesyunal gaya ng medical professional, abogado, CPA, titser, empleyado ng gobyerno, nasa bangko, nasa sugalan, janitor at kasambahay, nasa information technology, vendor at magtitingi, sulsultant ng mga nag-aaway na politiko at iba pa.
SA THAILAND AT VIETNAM
Ang Thailand at Vietnam ang pinakamalapit na bansang pupwedeng ihambing ang kalagayan ng agrikultura sa Pinas.
Sa Thailand, may 39.4M-milyong manggagawa at nasa 46 porsyento o mahigit 18M ang nasa agrikultura.
May 52.8M kabuuang bilang ng mga obrero sa Vietnam at nasa 64% o 33.7M ang nasa agrikultura. Record ito ng World Bank.
Kung mapansin ninyo, mga Bro, labis na pinahahalagahan at hindi pinababayaan ng mga bansang ito ang agrikultura kaya naman napakalalaking populasyon nila ang mga magsasaka at mangingisda.
Sa ibang salita, hindi nila pinababayaan ang mga magsasaka at mangingisda nila.
Kaya naman, ganado ang mga magsasaka sa pagsasaka.
Kabaliktaran sa Pilipinas na sa agrikultura matatagpuan ang mga pinakamahihirap at pinakagugutom na mamamayan, sa agrikultura matatagpuan ang mga mayayaman at masagana sa mga bansang Thailand at Vietnam.
WALANG GUTOM
Sa kasalukuyan, nag-aagawan ang Vietnam at Thailand sa puwestong pinakamalaking exporter sa buong mundo.
Ang Pilipinas na mas maunlad ang agrikultura noon sa mga bansang ito ay taga-angkat ng bigas at may rekord pa itong pinakamalaking rice importer sa buong mundo.
Sakaling magkandahetot-hetot ang krisis sa pagkain, walang gutom sa Thailand at Vietnam.
Pero sa mahal kong Pinas?
Hindi lang suplay ang problema, pati presyo ng pagkain. At gutom ang iiral kung may krisis.
WALA O KULANG SA SUPORTA
Ayon sa NEDA, wala o kulang sa suporta ang agrikultura mula sa pamahalaan.
Wala o kulang sa subsidyo ang pamahalaan sa mga magsasaka at mangingisda sa produksyon.
Wala o kulang sa tulong sa pinansya o kapital.
Wala o kulang sa imprastraktura gaya ng mga kalsada, tulay, pier, bilaran at imbakan.
Wala o kulang sa tulong sa pagbebenta.
Wala o kulang sa mga pananaliksik sa magagandang butil, makabagong pagsasaka at pangingisda.
Ganito na nga ang kalagayan, nababagyo, nababaha at nae-El Niño pa.
Wala o kulang din sa ayuda ng pamahalaan ang mga magsasaka at mangingisda makaraan silang mabagyo, mabaha at ma-El Niño.
LABIS ANG KORAPSYON
Sa halip na tulong ang hatid ng pamahalaan sa mga magsasaka at mangingisda, anak ng tokwa, ‘yang korapin sila ang nagaganap.
Inuuna ng mga nasa pamahalaan ang mag-isip kung paano mag-import ng mga produktong agrikultural para sila makakomisyon ng limpak-limpak sa mga transaksyon, sa overpricing hindi lang sa bigas at iba pang produkto kundi sa overpricing din sa mga halaga sa kontrata sa barko at trak na gamit sa transportasyon dito.
Ito’y hanggang sa magkandalubog-lubog sa P170-bilyong utang at pagkalugi mismo ang National Food Authority.
Hinahaluan pa ng mga katakot-takot na smuggling ang importasyon at ang nakasusuka, may mga smuggler na taga-pamahalaan bukod sa mga pribadong smuggler.
Sa smuggling ng mga pribadong tao o kumpanya, laging may kasabwat ding mga matataas na tao sa pamahalaan.
Pinapapatay pa ang mga sakahan sa mga land conversion na may halong pamemera ng mga nasa pamahalaan habang pinababayaan din ang mga illegal fishing na may halong pagmiminang iligal sa mga dalampasigan.
TAMA NA
Aminin man o hindi ng pamahalaan, laganap ang pambababoy at pagpapabaya sa agrikultura sa mahal kong Pinas. At nagbubunga ito sa malawakan at matinding gutom at kahirapan sa hanay ng mga magsasaka at mangingisda.
Ang NEDA mismo ang nagsasabing napababayaan ang agrikultura.
Ang mga imbestigasyon sa Senado sa Priority Development Assistance Fund at Disbursement Acceleration Fund at iba pa ang patunay namang binababoy ang agrikultura.
Tama na ang lahat ng ito at dapat nang gumawa ng pagbabago sa pangunguna ng pamahalaan.



