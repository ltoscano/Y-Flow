Casa Real Restoration at Lingayen Baywalk project halos kumpleto na

July 29, 2016 Elsha Marie B. Soriano

LUNGSOD NG DAGUPAN, Hulyo 29 (PIA) â€“ Ang Casa Real Restoration at Lingayen Baywalk project na dalawang malalaking proyekto ng pamahalaang panlalawigan ng Pangasinan at maaring magpasigla ng lokal na turismo ay halos kumpleto na.
Ayon sa talaan ng ongoing projects ng Department of Public Works and Highways (DPWH) Pangasinan 2nd District Engineering Office, ang status ng Lingayen Baywalk project extension ay nasa 98 porsyento samantalang ang Casa Real Restoration ay nasa 85 porsyento nang tapos.
Ani Bernardo Caronongan, information officer ng DPWH-Pangasinan 2nd DEO, ang Lingayen Baywalk na pinalalawig patungo sa baybay-dagat ng Barangay San Isidro Norte sa bayan ng Binmaley ay halos tapos na at plano pa rin na dugtungan patungo sa lungsod ng Dagupan at bayan ng San Fabian.
Aniya ang baywalk, sa pagtutulungan ng Department of Tourism (DOT), Provincial Government ng Pangasinan, DPWH at ni Second District Representative Leopoldo Bataoil, ay inaasahang magsisilbing coastal road patungong hilagang Luzon kapag tuluyan nang makumpleto.
Makatutulong aniya ang baywalk na mapabilis ang biyahe papuntang hilagang parte ng Luzon sapagkat maiiwasan ng mga motorista ang trapiko.
Samantala, ang restoration naman ng Casa Real sa bayan ng Lingayen na magsisilbi bilang Provincial Museum ng Pangasinan ay inaasahang matatapos at pasisinayaan kasabay ng pagdiriwang ng ika-437 anibersaryo ng Agew na Pangasinan sa Abril 5 sa susunod na taon.
Ang Casa Real o Royal Palace ay itinayo noong panahon ng Kastila bilang kauna-unahang Kapitolyo sa Pangasinan.
Ayon kay Gobernador Amado Espino III ang Casa Real bilang Provincial Museum sa lalawigan ay magsisilbing repository ng artifacts at iba pang mga bagay na may kaugnayan sa kasaysayan at kultura ng Pangasinan.
Ani Espino, ang unang bahagi ng restoration ng Casa Real ay pinondohan ng provincial government na noon ay pinamumunuan ng kanyang ama na dating gobernador at ngayon ay 5th District Representative na si Amado Espino, Jr.
Dagdag niya, ang pagsasaayos ng naturang gusali ay naging posible sa pakikipagtulungan ng DPWH na naglaan ng P30 milyon para sa ikalawang bahagi; Tourism Infrastructure and Economic Zone Authority (TIEZA) na naglaan naman ng P50 milyon para sa ikatlong bahagi; at National Historical Commission of the Philippines (NHCP) na magbibigay ng libreng training para sa mga empleyado ng provincial government na magsisilbing curators sa Provincial Museum.

(JNDP/EMBS/PIA-1, Pangasinan)



