
Tagalog news: P7M multi-function training center, pinasinayaan sa Bauan

August 26, 2016

BAUAN, BATANGAS, Agosto 26 (PIA) –Pinasinayaan noong Agosto 13 ang multi-function training center na nagkakahalaga ng P7 milyon na siya ring magsisilbing tanggapan ng Municipal Disaster Risk Reduction Office (MDRRMO) sa bayang ito

Sinabi ni Vice Mayor Julian Casapao, na umabot sa kabuuang P7M ang nasabing proyekto na mula sa pamahalaang nasyunal, P5.3M na ipinagkaloob mula sa Bottom Up Budgeting (BUB) at P1.7M naman mula sa lokal na pamahalaan.

Ayon kay Office of the Civil Defense 4A Regional Director at Regional Disaster Risk Reduction Management Council Chair Vicente F. Tomazar na natutuwa siya sa paghahandang ito ng pamahalaang lokal bagama’t wala siyang nakikitang malaking sakuna na maaaring kaharapin ng bayang ito, ay isinasaalang-alang pa din ang maigting na paghahanda sa anumang kalamidad.

Nagpaabot naman ng pasasalamat si Bauan municipal administrator Ryanh Dolor sa pagkakaroon ng ganitong proyekto na siyang magiging kaagapay ng lokal na pamahalaan sa panahon ng kalamidad.

Nakatakdang magsagawa ng mga pagsasanay naturang center para sa kaligtasan at pagresponde sa sakuna na makakatulong din upang maging alerto at handa sa pagdating ng kalamidad.

Kasama ding binasbasan ang dalawang rubber boats at iba pang mga kagamitan para sa disaster risk reduction and management.

Bago ang pagbubukas nagkaroon muna ng motorcade at safety briefing na kaagad sinundan ng ribbon cutting na pinangunahan nina Tomazar at Dolor.

Kabilang sa mga dumalo a sina Mayor Hermie Dolor, DILG Bauan Yolanda Girao, PDRRMO representative Diosdado Macalintal, mga kawani ng pamahalaang lokal, at mga residente. (BHABY P. DE CASTRO-PIA BATANGAS)



