Mga ‘hawshaw’ na kontratista sa PNP housing BAKA sakali tayo’y pakinggan ng mga nagbibingi-bingihang kinauukulan kaya idulog natin muli ang kalagayan ng ating 150,000 kagawad ng Philippine National Police (PNP). Ang tinutukoy po natin ay iyang housing program para sa PNP members. Sa kabila ng government budget na mahigit P4 bilyon para sa housing program ng PNP members, nananatiling halos “homeless” ang karamihan sa ating mga parak. Nakapagpapababa ng morale itong kalagayan ng karamihan sa ating mga pulis na nagtitiyagang manirahan kasama ng kanilang mga mahal sa buhay sa mga squatter area sa Kamaynilaan at ibang rehiyon. Hindi rin maituturing na disente ang housing units na itinayo ng National Housing Authority (NHA) para sa iilang daan na pulis sa NHA sites sa Laguna at Zamboanga provinces. Ano na ba ang kinahinatnan ng kuwarta na inilaan para riyan, NHA general-manager Atty. Chito M. Cruz? Alam ninyo, mga kababayan, super-bagyo kung makapag-press release itong si Cruz ukol sa mga pabahay kuno ng NHA para sa mga alagad ng batas sa buong kapuluan. Ngunit pulos pa-eklat lang pala ang ginagawa nitong si Cruz dahil pulos palpak ang mga naipatayong bahay ng NHA sa pangangasiwa ng abogadong ito. At nakita ko mismo ang mga sub-standard at mala-kulungan ng baboy ang housing units na ipinamahagi at pinahuhulugan sa ating mga lowly-paid policemen and policewomen. Karamihan pa sa mga istraktura na ipinagmamalaki ni Cruz ay “unfinished projects.” In short, hindi tapos. Hindi masisisi kung masabi ng mga parak na sila’y na-scam ng NHA. Ang totoo niyan, pulos “hawshaw” na contractors ang ginawaran ng mga kontrata sa pagtatayo ng structures sa ilalim ng NHA Socialized Housing Program para sa PNP. Paanong magkakaroon ng maayos at kasiya-siyang tahanan ang bawat pulis kung sandamukal na hawshaw na kontratista ang kinukutsaba nitong NHA officials sa pamumuno ni Cruz. Hindi pala accredited at hindi lisensiyado ang mga buhong na kontratista na pinaburan ng NHA sa pasimuno ni Cruz sa pagpapatupad ng housing program para sa PNP. Ayun, ang kanilang mga itinayo para sa iilang libong pulis ay dilapidated, sub-human, sub-standard at overpriced. Opo, overpriced na, unfinished pa. Dapat iyan naman ang imbestigahan ng Senado, ang overpricing ng mga lintek na structurally sub-standard, at unfinished housing units na pinaglaanan ng bilyun-bilyong pisong pondo. Dapat tanungin ng Senate committee on public order and drugs sa ilalim ni Sen. Grace Poe si Department of the Interior and Local Government (DILG) Sec. Mar Roxas at itong si NHA general manager na si Cruz kung bakit nakatiwangwang lang ang NHA housing program para sa PNP. Nasa ilalim ng pangangasiwa ng DILG Secretary ang PNP. Mabuti na ring tanungin itong si PNP chief Director-General Alan La Madrid Purisima kung bakit nanatiling practically homeless ang karamihan sa mga pulis. Masuwerte pa itong si Purisima dahil maraming “donors” ang nag-ambag-ambag para pagandahin ang kanyang “white house.” Siguro naman ay hindi “hawshaw” ang mga kontratista na nagtayo sa pinagandang official residence ng PNP chief sa Kampo Krame?



