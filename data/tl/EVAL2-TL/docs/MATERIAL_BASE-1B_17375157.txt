DIKTATURYA NILULUTO

AYAW na ayaw ng gobyernong PNoy na may kokontra-kontra sa kanya.
Sinoman ang kokontra, gagawa at gagawa ito ng paraan para pilayin o durugin siya.
Ginagamit lahat ang kapangyarihang hawak nito para makuha ang gusto, kahit pa taumbayan na ang umaalma.
Hindi ba malinaw na palatandaan ito ng namumuong diktadurya… na may pang-aabuso?
PINILAY, DINUROG
Kabilang sa mga pinilay at dinurog ng gobyernong ito ang naunang kalaban nito sa politika na si Aling Gloria.
Hinabulan ito ng mga kaso noon upang magkaroon ng dahilan na hindi makalabas ng bansa.
Ginamit nito ang COMELEC sa isang magdamag na paggawa ng desisyon ukol sa pandaraya noong 2014 elections upang maisyuhan si Aling Gloria ng hold departure order at maaresto na rin sa kalaunan sa ibang mga kadahilanan.
Pinuwersa rin si Ombudsman Merceditas Gutierrez noon na magbitiw sa tungkulin dahil labag umano sa Konstitusyon ang midnight appointment sa kanya ni Aling Gloria.
Heto pa. Sinuhulan naman nito ang mga kongresman at senador ng mga Priority Development Assistance Fund at Disbursement Acceleration Program para ma-impeach si ex-CJ Renato Corona.
Ginawa namang pulutan ang tatlong itlog na senador ng madla sa pamamagitan ng Senado hanggang sa magmukhang guilty ang mga ito sa madlang pipol sa mga bintang ng korapsyon at pandarambong.
ASAR SA SC
Alam na ng lahat kung paano dinedbol ng Supreme Court ang gobyernong Aquino sa dalawa ngunit magkahiwalay na kaso.
14-0 o unanimous ang boto ng mga hukom laban sa PDAF noong 2013.
13-0 o unanimous din ang boto nila laban sa DAP nitong Hulyo.
Anak ng tokwa, hindi natin gaanong maintindihan kung bakit ganoon na lang ang pagmamahal ng gobyernong ito sa PDAF at DAP.
Pero malinaw na ginagamit nito ang dalawa para maging tuta sa lahat ng mga aso ang mga mambabatas at lokal na pamahalaan sa mga gawain nito laban sa mga kaaway nito at pagpapanatili ng sarili nito sa poder.
At pinagkakakitaan na rin batay sa mga lumalabas na anomalya sa mga kontrata ng pamahalaan sa kasalukuyan mula sa MRT at LRT extension hanggang sa CALAX project na bilyon-bilyong piso ang halaga.
Nagngingitngit ang gobyerno sa SC sa mga desisyon nito na dumurog sa mga gamit ng una para sa pamumulitika at pananatili sa poder… at pagpapayaman sa pwesto ng mga nasa poder.
SC SUSUNOD
Batay sa mga nasabing desisyong zero ang boto ng gobyernong Aquino , nagmistulang walang silbi sa kanya ang SC at tila napakahirap nitong tanggapin na pati ang mga iniupo nitong tatlong hukom, kabilang na si CJ Ma. Lourdes Sereno, ay hindi pala nito kakampi o tuta.
Labis na nakahihiya sa ibang salita.
Ngayon ay gagamitin nito ang mga kongresman at senador bilang “referee” sa posibleng matinding away ng SC at Palasyo…raw.
At ang pakahulugan ng referee ay pagkakaisahan ng mga kongresman at senador na i-impeach ang lahat ng mga hukom para tuluyang mapalitan ang lahat ng ito.
…At upang magkaroon ng mga hukom na kasing tuta at sipsip ng nakararaming senador at kongresman para masolo na ng Palasyo ang lahat ng kapangyarihan, kasama na ang malayang paglalaro sa salaping bayan? Ang galing!
KUNIN NI LORD
Bago man lang maulit ang kasaysayan na mapasakamay sa iisa o iilang tao ang buong pamahalaan at pagmando sa buong lahi ni Juan, maganda sana kung makialam na si Lord.
Kapag kinuha kasi ni Lord ang lahat ng mga may masasamang kaisipan o paglapastangan sa taumbayan, walang kaguluhan sa isipan at buhay ng mga Pinoy.
Mungkahi natin, mga Bro, kapag may dumating na bagyong kasinlakas nina Yolanda, Glenda, Sendong, Santi, Ondoy, Milenyo at iba pa, pasakayin sa bangka ang lahat ng mga nag-aaway-away sa gobyerno at itaboy sila lahat sa dagat.
Ang maliligtas sa kanila ang kinasihan marahil ni Lord at tanggapin nating sila ang mamumuno sa atin.
Anak ng tokwa, naisipan natin ito dahil walang natotodas sa mga ito sa mga kalamidad at sila pa ang buhay na buhay.
Ano sila, pawang mga masasamang damo? Pero walang masamang damo para kay Lord.
‘Pag kinuha niya ang mga ito, hindi uubra ang pagiging ganid nila sa kapangyarihan at salaping bayan.
IPAGDASAL SILA
Hindi bawal ang magdasal kay Lord.
Sabi nga niya, ‘pag kumatok ka, ika’y pagbubuksan; ‘pag humingi ka, ika’y pagbibigyan.’
Tanong: pwede bang ikatok at ipanghingi ang pagkuha ni Lord sa mga ito?
Aba, pwedeng-pwede.
Sapagkat si Lord ang lord ng mga buhay at patay.
Ipinakita na niya ang kanyang pagiging Lord sa kaso ni Lazaro at sa mismong pagbitay sa kanya na kanyang binawi sa ikatlong araw, sa Araw ng Muling Pagkabuhay. Hehehe!
Pagkatapos nito, isa-isang nabitay ang kanyang mga apostoles sa kanyang pahintulot.
At namatay rin si Hudas at mga haring katulad nina Herodes at Nero. Lahat sa bisa ng dasal.
Hehehe!
SI LORD AT KALAMIDAD
‘Pag pinagsama ang pwersa ni Lord at ang mga bagyo at kalamidad sa pagbibigay-katinuan sa pamahalaan, walang sinomang makahaharang.
Malulunod at mabubura sa mapa maging ang Tuwid na Daan na baluktot na baluktot na yata. Hehehe!
Kaya naman, dasal natin na kumuha na sana si Lord sa kanila o utusan nito ang mga bagyo at kalamidad na dumaan sa tirahan ng mga ito at dagitin sila… ’pag may time.



