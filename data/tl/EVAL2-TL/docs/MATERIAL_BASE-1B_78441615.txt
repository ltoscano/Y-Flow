GRACE POE, ASAR KAY CUNANAN PERO HINDI KAY DAVID TAN

MAYA’T maya ang interview ng mga radio broadcaster kay Senadora Grace Poe.
Si Senadora Grace ay naniniwala na nagsinungaling si Dennis Cunanan, bossing ng Technology Resource Center, nang sabihin niya sa Senado na hindi siya kumita kay Ma’am Janet Napoles, ang utak daw ng P10-billion pork barrel scam.
Dahil diyan, dapat daw kasuhan ng perjury o pagsisinungaling under oath si Cunanan.
Gusto rin ni Senador Bong Revilla na kasuhan ng perjury si Cunanan.
Si Bong ay sumikat sa pagganap niya sa pelikulang Panday, na unang pinasikat naman ni Da King Fernando Poe, Jr., tatay ni Grace. Wala naman siyempreng kinalaman si ma’am Grace sa dalawang pelikulang ito. Nagkataon din lamang na si Cunanan ay parehong akusado sa bintang ng perjury ni Grace at ni Bong.
Sikat din si Bong sa TV series niyang pinamagatang “Kap’s Amazing Stories,” at ang mga story niya ay walang kinalaman sa pagkakasangkot niya kay Ma’am Napoles, ina ng business partner ng anak ni Kap.
Maaari ring may kinalaman sa darating na eleksyon ang lahat ng mga ito. Si Kap at si Ma’am Grace ay hinuhulaang tatakbo para sa pagkapresidente o bise presidente ng ating bansa.
Pero balik tayo sa pagkaasar ni ma’am kay Dennis Cunanan (hindi Deniece Cornejo). At pagtuunan din natin ng pansin ang kaso ni aka David Tan na gustong ikulong ng Senado sa pagsisinungaling pero biglang hindi itinuloy.
Bakit kaya? May naaamoy ba kayo, mabango man o mabaho?
Ang bintang ni Benhur Luy ay may nakita siyang sisidlan ng pera na tinanggap ni Cunanan kay Ma’am Napoles.
“Wala akong natanggap,” wika naman ni Dennis.
Sino kaya sa kanila ang sinungaling? Bakit hindi rin kasuhan si Benhur ng perjury ni Ma’am Grace?
Kunsabagay, nauna na ring pinagsabihan ni Bong si Benhur na siya ay liar.
Gagawin din kaya ito ni Ma’am Grace?



