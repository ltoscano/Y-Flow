HARI NG BILIBID KAKANTA KAY PDU30
By Juliet de Loza-Cudia SSeptember 29, 2016
Tanging kay Pangulong Rodrigo Duterte lang gustong makipag-usap ng tinaguriang hari ng New Bilibid Prison (NBP) na si Jaybee Sebastian.
Ito ang sinabi kahapon ni Atty. Edgar Arriba, abogado ng convicted drug lord na si Sebastian, na ayon kay Senadora Leila de Lima ay asset ng gobyerno.
Nababahala si Atty. Arriba, na sa nangyaring insidente sa compound ng Bilibid kung saan nasaksak ang kanyang kliyente ay malinaw umanong nasa panganib ang buhay ni Sebastian. “Napakarami niyang alam regarding the drug trade inside and outside NBP. Ayaw niyang magsalita simply because alam niyang lalong manganganib ang buhay niya,” ani Arriba.
At sinabi umano ni Sebastian na “magsasalita lang ako sa president” ayon sa nalathalang ulat ng GMA news.
Kaugnay nito, kinumpirma ni Justice Secretary Vitaliano Aguirre II ang riot sa selda ng Building 14 ng NBP kahapon ng umaga.
Ani Aguirre, hindi maganda sa gobyerno kung mamatay si Sebastian.
“Hindi maganda sa gobyerno na mamatay si Sebastian dahil iyan ang mag-spill ng beans laban kay De Lima. Kaya gusto namin na buhay siya,” ayon sa kalihim.
Kinumpirma rin ni Aguirre na napatay sa riot ang inmate na si Tony Co, at nasa kritikal na kalagayan si Peter Co. Si Sebastian ay nasa “stable” nang kondisyon habang ang inmate na si Major Dungael ay may tama naman ng ice pick at hindi na nagpadala sa Muntinlupa Hospital.
Sinabi ni Aguirre na hindi pa malinaw kung papaano nagkaroon ng saksakan at kung sino ang nagsimulang manaksak.
“Ang report pa lang na nakakarating sa kin e, may tatlong inmate na nakitang nagsa-shabu sa loob ng selda tapos isinumbong kay Major Dungael, pinuntahan tapos e pinagsabihan daw, tapos meron nang sumugod at dun na nagsimula ‘yung riot,” ayon kay Aguirre.
Nabatid na iniutos ni Aguirre ang masusing imbestigasyon sa naganap na kaguluhan sa NBP.



