Hebreo Series 5: Labis kang mahalaga kaya ipinadala niya ang kanyang anak para maligtas ka
By Zayith Hebron SSeptember 8, 2016 “Ano ang tao upang siya’y iyong alalahanin? O ang anak ng tao upang siya’y iyong pagmalasakitan?
“…sa pamamagitan ng kamatayan ay kanyang mapuksa ang may kapangyarihan sa kamatayan, samakatuwid ay ang diyablo, at mapalaya silang lahat na dahil sa takot sa kamatayan sa buong buhay nila ay nasa ilalim ng pagkaalipin.
“Sapagkat maliwanag na hindi ang mga anghel ang kanyang tinutulungan, kundi ang kabilang sa binhi ni Abraham. “Kaya’t kailangang siya ay maging kagaya ng kanyang mga kapatid sa lahat ng mga bagay, upang siya ay maging isang maawain at tapat na pinakapunong pari sa mga bagay na nauukol sa Diyos, upang gumawa ng handog na pantubos sa mga kasalanan ng mga tao.
“Palibhasa’y nagtiis siya sa pagkatukso, siya’y makasasaklolo sa mga tinutukso.” (Hebreo 2:6, 14b-18)
Bakit nga ba mahal na mahal ng Diyos ang tao? Iyan ang tanong ng Haring David ng Israel nang isulat niya ang Awit 8 na siyang pinaghanguan ng manunulat ng Hebreo ng unang mga salita sa itaas.
Ipinaliliwanag pa ng Hebreo na ang makasalanang tao, na paulit-ulit na nagpapasakit ng kalooban ng Panginoon simula pa sa simula ng kasaysayan (dahil sa katigasan ng ulo at pagiging pasaway), ay mahalaga pa rin sa paningin ng Diyos.
At ito ang patunay ng pagpapahalaga at pag-ibig na iyon: Ipinadala ng Diyos na si Yahweh ang kaisa-isang Anak na si Jesus upang magkatawang-tao, magpakumbaba bilang tao, dumanas ng maraming hirap bilang tao, matukso bilang tao, “upang siya’y makasaklolo rin sa mga tinutukso.”
Sa gitna ng kumunoy ng kasalanan at kamatayan ay hindi iniwan ng Diyos ang tao.

Isinakripisyo Niya ang sariling Anak, para magkaroon tayo ng karampatang pambayad sa mga pagkakautang natin sa Kanyang kabanalan.
Hindi tayong mga tao ang makagagawa ng anumang bagay na puwedeng ipambayad sa mga kasalanang iyon.

Tanging ang Diyos lamang ang may perpektong paraan. Iyon ay walang iba kundi si Jesus, Diyos na nagkatawang-tao, at namuhay bilang tao sa pangalang Jesus ng Nazaret.

At sa pagbaba Niya sa lupa, si Jesus ay ginawang “mababa kaysa mga anghel” (2:9) nang panandalian, upang Kanyang madala “ang maraming anak tungo sa kaluwalhatian” (2:10).
Ginawang sakdal o perpekto ang tagapagtatag ng ating kaligtasan sa pamamagitan ng “maraming pagdurusa” (2:10). Ibig bang sabihin ay hindi perpekto si Jesus noon kaya’t kinailangan pa Niyang dumaan sa maraming hapis bilang tao?
Hindi po iyon ang sinasabi ng manunulat ng Hebreo.

Kinailangang maging sakdal o perpekto ang pagiging tao ni Jesus kaya’t pinadaan Siya ng Diyos Ama sa lahat ng klase ng tukso at paghihirap na dinaranas ng isang karaniwang tao. Ito’y upang maging “perfect sacrifice” Siya para sa mga kasalanan natin.
Naging sakdal na tao si Jesus, upang ang ‘di perpektong tao na katulad ko at katulad mo ay magkaroon ng ganap na kapalit sa pagtanggap ng buong poot ng Diyos sa mga kasalanan natin.
Na imbes na tayo ang sumalo ng buong poot na iyon, si Jesus na ang gumawa noon para sa atin doon sa Krus ng Kalbaryo mahigit 2,000 taon na ang nakararaan.
At ngayon, ang lahat ng tatanggap sa Kanya at mananampalataya sa Kanya bilang kanilang Panginoon at Tagapagligtas ay tinatawag na Niyang “mga kapatid” (2:11).
Kaibigan, may katiyakan ka na bang kabahagi ka na ng pamilya ng Diyos? Kung may pag-aalinlangan ka pa, ang hinihintay mula sa iyo ni Jesus ay manampalataya ka sa Kanya, at manalig na kinumpleto na Niya ang pagbabayad ng iyong mga kasalanan doon sa Krus ng Kalbaryo.
Huwag kang umasa sa sarili mong kabaitan, o sarili mong kakayahang magbayad ng kasalanan. Walang makagagawa niyon para sa atin kundi ang Diyos din.
Pag-isipan mong mabuti, sumubaybay sa Ulan ng Pagpapala tuwing Martes, Huwebes, at Sabado. Shalom and God bless!



