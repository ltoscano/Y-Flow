Bayad-bayad rin ‘pag may time

by Gloiza Plamenco
Hay nako. Ito talagang si Yolanda, lakas mang-trip sa mga tao. O, ba’t ba, hindi ko naman sinasabing biro lang ‘yung nangyari. Taga-Samar ako, at kahit hindi kami napuruhan nitong si Yolanda, aba, singlakas naman ng kahambugan ni Noynoy ‘yung hangin na dumaan doon.
Pero ayoko munang pag-usapan si Noynoy. Pareho lang sila ni Yolanda, e, sakit sa ulo. Mas iniisip ko pa ngayon kung paano ko babayaran ‘yung loan na pinilahan ko nang bongga at binalik-balikan sa Vinzons para lang makapag-enrol ngayong semestre (kahit na halos sa Vinzons na lang rin ako nakatira).
Sa ngayon, Bracket B(wiset) ako. Hindi ko alam ba’t ako napunta sa bracket na ‘yan, e hindi naman kami mayaman. Naku, e hindi ko nga maramdaman ‘yang halos isang milyong income ng pamilya ko sa isang taon e. Hamak na empleyado lang ng gobyerno ang Tatay ko, at ruma-raket madalas ang Nanay ko. Diyos ko, e libo-libo na nga ang bawas sa sahod dahil sa mga buwis — pwede na sanang pambili ng bigas, o ulam na masarap, imbis na mapupunta lang sa bulsa ng mga kurakot.
Balita ko sa isang kaibigan, pwede raw mag-appeal ng STFAP ang mga nasalanta ng bagyo. Hmmm, e hindi naman kasing tindi ang naging pinsala ng bagyo sa amin. Buti nga at ganito ang naging resulta, dahil ‘yung mga kalapit naming bayan gaya ng Tacloban e nawasak. Pero sa totoo lang, wala pa rin kaming takas sa mga epekto pagkatapos ng trahedya.
Tatanggapin kaya ang sulat ko kung sabihin kong walang kuryente sa amin ngayon, kaya ilang linggo na rin akong walang allowance? O pwede ko bang sabihin na nagmamahal na ang mga bilihin doon, kaya kailangan munang pagtuunan ng pansin ng magulang ko ang mas mahahalagang bagay kagaya ng pagkain at tubig? Magugulat ba sila kung sabihin kong nasawi sa trahedya ang buong pamilya ng Tita ko? Hmmm, mukhang nauubusan na ako ng pwedeng i-dahilan. Baka sakali lang tanggapin nila at mabawasan ang utang ko sa pamantasan.
O sabihin ko na lang kaya na i-scrap na nila ‘yang STFAP? Ba’t ngayong trahedya lang sila gumagawa ng paraan para mas maging bukas sa lahat ang edukasyon? Kahit naman walang Yolandang dumaan sa Kabisayaan, e libo-libo pa ring mag-aaral ang hirap magbayad ng matrikula nila. May mas malaki pang bagyong hinaharap kahit ang mga taga-siyudad. Walang sapat na trabaho, at kung meron man, e kakarampot lang ang matatanggap na sahod. Ewan ko lang ha, pero kasing tindi na ring mawalan ng makakain at matitirhan ang malugmok sa kahirapan ng ilang dekada.
Baka sabihin mong ang nega ko lang. Hindi ‘no. Sinasabi ko lang ‘to para maisip mo na isa ka rin sa mga biktima ng trahedya — hindi lang ng trip ni Yolanda, kundi ng isang mas malaking suliranin na matagal ka nang nilamon.



