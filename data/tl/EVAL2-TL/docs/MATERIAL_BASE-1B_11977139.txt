Marcos pararangalan bilang “Top Performing Governor” sa Pilipinas

SSeptember 02, 2016 Cherry Joy D. Garma

LUNGSOD NG LAOAG, Setyembre 2 (PIA) – Isa si Ilocos Norte Governor Imee R.

Marcos sa 10 napiling pararangalan ng Kagawaran ng Interyor at Pamahalaang Lokal o DILG bilang “Top Performing Governors” sa buong Pilipinas.

Maliban kay Marcos, narito ang ilan pang listahan ng pararangalan: Governors Faustino Dy III (Isabela), Junie Cua (Quirino), Jose Alvarez (Palawan), Eduardo Firmalo (Romblon), Alfredo Marañon (Negros Occidental), Edgardo Chatto (Bohol), Hilario Davide III (Cebu), Daisy Avance-Fuentes (South Cotabato) and Ma. Angelica Rosedell Amante-Matba (Agusan del Norte).

Ang pagpili ng DILG sa mga kabilang sa “honor roll list” ay may kinalaman sa kanilang programa at pamamahala laban sa iligal na droga o ipinagbabawal na gamot.

Ayon kay Senior Supt. Jose Melencio Nartatez, Jr., acting provincial director ng Ilocos Norte Police Provincial Office, suportado ni Marcos ang mga programa ng pamahalaan na pumupuksa sa paglaganap ng ipinagbabawal na gamot sa lalawigan.

"Here in Ilocos Norte, the Provincial Government of Ilocos Norte (PGIN) has been very supportive, very active. Actually, proactive, kasi siya (Marcos) na mismo ang nagpu-push. Siya na mismo ang nagbibigay ng idea, at ini-implement namin," ani Nartatez.

Kasabay ng pag-anunsiyo ng DILG ng listahan ng mga pararangalan ng Malacaňang ay ang pagbibigay din ng INPPO ng Plaque of Merit sa lalawigan ng Ilocos Norte bilang "Most Outstanding Local Government Unit" sa pamumuno ni Marcos.

“I thank the PNP and DILG for recognizing Ilocos Norte as one of the most peaceful places in the country,” saad ni Marcos bilang pasasalamat sa mga natanggap na pagkilala.

Sa loob ng nagdaang walong buwan, tinatayang nasa 15 hanggang pitong krimen na lamang ang naitatala sa Ilocos Norte o mas mababa pa hanggang dalawa na lamang minsan sa loob ng isang linggo, ayon sa tala ng INPPO.

Pinuri din ni Nartatez ang iba pang programa ng pamahalaang probinsyal bilang suporta sa kapulisan laban sa pagsugpo ng ibat-ibang krimen sa lalawigan gaya ng motorcycle donations, firepower, protective gear, search-and-rescue equipment, at ang tatlong K-9 na gagamitin sa mas mabilisang paghahanap ng iligal na droga at armas.

Ang programang Kabataan Laban sa Droga o KALASAG na inilunsad ng lalawigan sa pamamagitan ng Ilocos Norte Youth Office o INYO ay napakalaking tulong din sa pagsugpo ng ipinagbabawal na gamot, ani Nartatez.

“Mas naging mabilis ang resulta dahil napakaraming pwersa na tumutulong sa pagsugpo ng krimen,” saad ni Nartatez. (JNPD/CJDG/PIA-1, Ilocos Norte)



