HUWAG MAGING DAYUHAN SA SARILING BAYAN

GUSTO mo tulungan ang Pilipinas?
Maglibot ka sa buong bansa. Dito mo sa atin gastusin ang pera mo para pakinabangan ng mga kababayan natin sa iba’t ibang tourist spots sa 7,107 islands ng Pilipinas.
Kami nga ng misis ko ay namamasyal once a month. Mabuti ‘yon para sa aming relasyon. Quality time. Bukod pa roon ay nakakatulong kami kahit papaano sa mga lugar na pinupuntahan namin.
Ito yung tinatawag na “multiplier effect” ng tourism. Buong komunidad nakikinabang, buong bayan nakikinabang sa bawat piso o dolyar na ginagastos ng mga turista. Natural pag turista ka … kakain ka, maglilibang ka, maglilibot ka, matutulog ka at bibili ka ng pasalubong. At lahat ng yan ay nangangailangan ng mga goods at services. Kaya maraming nabibiyayaan ang turismo. Lahat makikinabang. “Tourism means job” ika nga ni dating Tourism Secretary Ace Durano.
Ito lang nakaraang linggo ay sa Bohol kami namasyal. Ito ang hometown ng nanay ko. Tagarito rin ang aming kapitbahay at gracious host na si Gie Ruaya Migriño. Sa Maribojoc kami tumuloy pero binisita namin ang Panglao Island, Dauis Church, Bohol Bee Farm, Chocolate Hills, ang Tarsiers at ang farm nila sa Dagohoy.
Matutuwa kang makita ang mga kapwa Filipino na pinagmamalaki ang kanilang lugar. Lahat ito ay nakikinabang sa ating pagbisita. Kaya pag tayo ay mamasyal, tangkilikin natin ang mga kainan at tindahan sa lugar. Piliin natin ang mga native delicacies at lubayan muna natin ang mga imported snacks. Imbes na coke in cans ay subukan mo naman ang palamig doon.
Mag eksperimento ka at lumabas ka sa iyong nakasanayan. Para sa bayan naman ito. At mga kababayan natin ang bibiyayaan ng desisyon mo na tangkilikin ang sariling atin. Libu-libong pamilya ang makakakain ng maayos at aasenso ang buhay.
Magaling talaga ang Filipino at napakaganda ng Pilipinas!
Kaya’t ika nga nung sinasabi nila nu’ng panahon ni dating Tourism Secretary Jose Aspiras, “Huwag maging dayuhan sa sariling bayan.”



