HONOR CODE

HINDI ko maintindihan kung bakit tila napakalaking isyu itong ginawang dismissal sa kadete ng Philippine Military Academy na si Aldrin Jeff Cudia. Marami ang nanghihinayang dahil ilang tulog na lang sana ay magtatapos na ito, lalo’t siya ang magiging salutatorian sa “Siklab Diwa” PMA Class 2014.
Naiintindihan natin ito sapagkat napakasaklap nga naman na pagkatapos ng apat na taon na paghihirap sa PMA ay mauuwi ito lahat sa wala dahil lang sa naantala siya ng dalawang minuto sa kanyang klase. Dahil lamang dito ay guguho lahat ang kinabukasang pinapangarap ng batang kadete at ng pamilyang umaasa sa kanya.
Subalit marapat lamang din sigurong tanggapin natin na may sariling sistema ang PMA at may sarili itong mga patakaran na umiiral simula’t sapul na itatag ito. Ang tinatawag nilang “honor code” ay isang sagradong patakaran na kailangang isabuhay ng bawat kadete habang sila ay nasa loob ng akademya.
Ang mga salitang “Thou shall not lie, cheat, steal nor tolerate among them those who do” ang siyang batas sa PMA. Umiiral ito sa simula pa lamang ng kasaysayan ng PMA at hindi ito nagbago kahit sa ngayong panahon na ang bawat galaw ng sinoman ay maaaring malaman sa pamamagitan ng social media na gaya ng Facebook. Ito ang lagom ng prinsipyo na inaasahang maisapuso ng bawat kadete hanggang sa sila’y tuluyan nang maging ganap na sundalo.
Ayon sa pamunuan ng PMA, nilabag ni Cudia ang “honor code” noong nagdahilan ito kung bakit siya na-late sa kanyang klase. Kung inako nito ang responsibilidad kung bakit siya naantala sa halip na isangkalan ang guro ng kanyang naunang klase, hindi ito maaaring patawan ng parusa dahil sa paglabag sa “honor code.”
Para sa atin mga ordinaryong mamamayan, napakaliit na bagay ito subalit para sa isang kadete ng PMA na gaya ni Cudia, ito ay sumasalamin sa kanyang karakter hindi lang bilang isang sundalo kundi bilang isang lider.
Ang pag-ako ng isang responsibilidad ay isa sa mga katangian na hinahanap natin sa isang lider at tila rito nagkulang si Cudia.
At kung ako ang tatanungin, tantanan na natin ang isyung ito dahil wala tayo sa lugar upang makisawsaw sa mga patakarang umiiral sa PMA. Iba ang kanilang mundo at para sa mga taong gaya ng marami sa atin na hindi alam ang kahulugan ng kanilang Honor Code, huwag na sana tayong makisawsaw sa kaso ni Cudia.



