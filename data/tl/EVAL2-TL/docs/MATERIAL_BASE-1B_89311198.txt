NCAA VOLLEY ACTIONS RATSADA NGAYON By Ramil Cruz November 14, 2016
Bubuklatin ng College of Saint Benilde ang title defense laban sa mapanganib na University of Perpetual Help, samantalang nais ni Grethcel Soltones ng graceful exit sa pagtulong sa San Sebastian College sa championship kontra Arellano University sa kanyang final season. Ito ang ilang senaryo na magbubukas sa maabalang quintuple-bill ngayon sa 92nd NCAA women’s volleyball tournament 2016-2017 sa Filoil Flying V Center Arena sa San Juan City.
Babalik si reigning Finals MVP Jeanette Panaga at veteran Ranya Musa para sa CSB Lady Blazers na target ang back-to-back crown pagkaraang gulatin ang two-time MVP na si Soltones at ang SSC Lady Stags nu’ng isang taon.
Kailangang kumayod-kalabaw ang Taft-based volleybelles sa alas-dos ng hapong salang lalo’t malaki ang iniangat ng laro ng mga taga-Las Piñas squad na solidong sumegunda sa UST sa nakaraang buwang University Games sa Dumaguete.
“Mahihirapan kami ngayong taon, lahat ng teams babantayan kami,” wika kahapon ni St. Benilde coach Macy Carino.
Makakasabunutan naman ni Soltones at ng Baste, na mula sa Shakey’s V-League Season 13 2016 Collegiate Conference quarterfinals finish nu’ng Agosto, ang AU Lady Chiefs sa 3:30 p.m.
“Ito na ang last season ko kaya gagawin ko lahat para makatulong na makakuha kami ng championship,” aniya sa Quiapo-based team na runner-up sa nakalipas na dalawang taon.
Ang iba pang mga sultada: Lyceum of the Philippines University – Colegio de San Juan de Letran sa 9:00 a.m., Jose Rizal University – Mapua Institute of Technology sa 10:30 a.m. at San Beda College – Emilio Aguinaldo College sa 5:00 p.m.



