Teachers sa Lawin areas: Ibigay na sana ang bonus! By Jun Tadios October 23, 2016 Nanawagan kahapon ang militanteng grupo ng mga guro sa Department of Education (DepEd) na ibigay na ang performance-based bonus (PBB) at year-end bonus ng mga gurong sinalanta ng super typhoon ‘Lawin’.
Ayon sa grupong Teachers Dignity Coalition (TDC), labis ang paghihirap na kinahaharap ngayon ng mga guro sa Hilagang Luzon dahil obligado silang magturo at bumalik sa normal na trabaho sa araw-araw sa kabila ng pananalasa ng bagyo.
“Kami po ay muling nananawagan sa DepEd na ibigay na ang performance-based bonus ng mga guro sa pampublikong paaralan. Bagama’t maliit at hindi patas ang mga batayan ng bonus na ito, makatutulong pa rin ito sa ating mga guro sa ganitong panahon ng kalamidad,” pahayag ni Benjo Basas, pangulo ng TDC. Nakiusap din si Basas sa Department of Budget and Management (DBM) na huwag nang hintayin ang Nobyembre 15 at agad nang ibigay ang year-end bonus ng mga guro sa pampublikong paaralan.



