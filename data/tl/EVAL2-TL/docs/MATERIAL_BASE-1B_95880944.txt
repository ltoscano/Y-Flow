THE SOURCE: Megan, fave Miss World ni Julia Morley
By Jojo Gabinete SSeptember 13, 2016
Hindi pa sigurado si Miss World 2013 Megan Young kung magkakaroon siya ng participation sa Miss World 2016 na magaganap sa Washington D.C. sa December 20. Kahit matagal nang tapos ang kanyang panunungkulan bilang Miss World, madalas na iniimbitahan si Megan sa activities ng Miss World Organization kaya marami ang nagsasabi na paborito siya ng chairman na si Julia Morley.
“We’ll see, inaantay ko pa ‘yung instructions nila. Nalalaman ko lang naman ‘yon kapag malapit na, depende sa kung ano’ng gusto nilang gawin, kung bagay ba ako sa venue or sa gagawin nila.
“Usually, beginning of the year, naka-block off na ‘yung time for that, just in case. Ginagawa nila talaga ‘yon,” ang sagot ni Megan nang tanungin siya sa presscon ng Alyas Robin Hood ng GMA 7 tungkol sa magiging papel niya sa coronation ng bagong Miss World sa December 2016.
Umiral ang pagiging mapagkumbaba ni Megan sa mga opinyon na siya ang paborito na Miss World winner ng Miss World Organization chair na si Julia Morley.
“Hindi ko masasabi, tanungin n’yo na lang siya. Feeling ko, naging maganda lang ‘yung working relationship namin and ‘yung pagkakaibigan namin.
“Medyo tragic ‘yon but I think aside from that, maganda ‘yung bonding namin, parang family talaga. Parang second mom ko siya,” ang reaksyon ni Megan nang mapag-usapan ang freak accident na nangyari sa kanila ni Morley sa Haiti noong October 31, 2013.
Nasaktan si Morley at milagro na hindi man lang nasugatan si Megan nang bumagsak ang second floor ng temporary building na kinatatayuan nila.
Malaki ang ipinagbago ng takbo ng buhay ni Megan mula nang manalo ito na Miss World noong 2013 at maraming aral ang kanyang natutunan tulad ng pagkakaroon ng mahabang pasensya.
“’Yung pagiging patient ko, iba talaga kapag bata ka tapos ‘yung pag-iisip mo na parang, hanggang anong oras kaya itong taping na ito? ‘Di ba minsan, may mga ganoon?

“So ngayon ako, kahit anong oras okey na sa akin kasi alam ko na ‘yung commitment ko. Alam ko nang ito ‘yung kailangan ko na maibigay,” ani Megan.
Si Megan ang leading lady ni Dingdong sa Alyas Robin Hood, ang primetime teleserye ng GMA 7 na mapapanood simula sa SSeptember 19. Nakatrabaho na noon ni Megan si Dingdong pero ngayon lamang niya nakapareha ang aktor sa isang teleserye.
“It’s my first time to act with Dingdong kasi naka-work ko siya sa Starstruck as co-host pero it’s different kapag sa acting. We’re portraying characters so it’s interesting to work with him.
“Ang ganda ng rapport ng characters naming dalawa, ‘yung pagiging natural, ‘yung mga speaking lines, parang hindi kami nagbabasa ng script.
“It’s like we’re actually talking to each other kaya ‘yung batuhan namin ng lines, very conversational. For me, it’s very interesting,” ang kuwento ni Megan tungkol sa working relationship nila ni Dingdong.
Nawala sa sarili si Megan habang kausap namin dahil nabanggit na may gagawin siya na bagong pelikula, ang Recipe for Love ng Regal Entertainment Inc. na pagtatambalan nila ni Billy Crawford.
Ang Regal Entertainment Inc. producer na si Roselle Monteverde ang nag-announce tungkol sa Recipe For Love sa contract signing nina Yen Santos at Devon Seron.
Na-disorient si Megan nang marinig nito ang balita dahil wala siyang kaalam-alam kaya naaliw kami sa pagkagulat na ipinakita niya.
“Hindi ko po alam ‘yon. Ano ‘yung Recipe for Love? Ahh…nakakatawa hindi ko alam. Sorry baka kayo lang po ang nakakaalam. Hahaha!” ang initial reaction ni Megan.
Dahil hindi makatiis, nagtanong uli si Megan tungkol sa Recipe for Love, “Anong presscon ‘yan? Ah okey… okey… Sorry… Hindi po sinabi sa akin…”ang hindi pa rin makapaniwala na sabi ng dating Miss World.
Naniniwala si Megan na kapalaran o destiny ang pagiging beauty queen pero kung hindi siya sumali sa Miss World Philippines noong 2013, tiyak na natapos na niya ang pag-aaral.
“Feeling ko, natapos ko na ‘yung school ko, tapos siguro nagdi-direct ako or parang production work, behind the scenes.
“I might have started my own production company pero siyempre, that was if I didn’t join Miss World.
“Parang destiny pa rin (ang pagiging beauty queen) pero choice mo kung itutuloy mo.
“May mga kutob ka… parang intuition. ’Yung time na ‘yon, parang maganda ‘yung feeling kapag naririnig mo ‘yung Miss World. Hindi ako sigurado parang may takot factor pero maganda ‘yung pakiramdam, deep inside,” ang pagbabahagi ni Megan tungkol sa journey niya bilang beauty queen.



