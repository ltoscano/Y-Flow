MAYAMAN TALAGA ANG REHIMEN NI PNOY

SA batayan ng Ibon Foundation, isang non-government organization na sumusuri sa takbo ng ekonomiya ng bansa, tae lang ang lahat na administrasyon mula pa kay Don Emilio Aguinaldo ng Cavite hanggang kay dating Pangulo at ngayo’y Pampanga Rep. Gloria Macapagal-Arroyo.
Gamit ang naglalakihang calculator at datos, mani at talagang tae nga silang lahat kumpara sa usapin ng pondo at taunang budget ng bansa na ngayon ay P2.663-trilyon na! Kaya mong kwentahin iyon?
Sa bagay, noon kasi sentimo lang ang presyo ng mga mamahaling gastusin hindi katulad ngayon, libo-libo na ang pera na pinambili mo ay kasinglakas mo si Samson at Hercules sa gaan ang iyong napamili!
Kung sa huling tatlong nagdaan na administrasyon ay humihirit ng daan-daang milyon sa badyet nila noon, ibahin mo ang mga opisyal ni Pangulong Benigno Aquino 3rd ngayon. Pinakamababa na ang hinihingi ng bawat ahensya na badyet sa P3-bilyon! Ganyan nga ba kayaman ang bulsa ng Malacañang na pera naman ng bayan?
Nakatatakot isipin ang hirit-pera ng bawat ahensya. Sa DILG ni Mar Roxas ay halos P5B. Talaksan din si DSWD Sec. Dinky Soliman gamit ang mukha ng mahihirap sa kanyang conditional cash transfer na aabot sa mahigit sa P50-bilyon ang gustong pondo.
Iyan ay sa kabila na mga nawawalang pondo mula sa mga kontribusyon ng mga bansa para sa mga biktima ng bagyong si Yolanda.
Humihirit din si DOTC Sec. Jun Abaya ng P54-bilyon para raw bilhin na lang ang MRT para gobyerno na lang daw ang magpatakbo ng sirain na tren ng MRT dahil sa kapabayaan ng DOTC. Eh, kung ngayon nga na kayo sa DOTC ang namamahala, nagkakasira-sira ang riles, bagon at gamit-tele-komunikasyon ng MRT, bibilhin niyo pa, Mr. Abaya?
Hindi pa ba kayo nasisiyahan sa P60-milyon kada buwan na koleksyon ng inyong partido na nakamaskara bilang Global APT na kontraktor kunwari ng MRT pero walang gamit, walang kakayahan at walang inatupag kundi mangolekta lamang? Wala na nga ba kayong kahihiyan sa inyong buhay?
Lahat halos ng ahensya ng gobyerno sa rehimen ni Aquino ay walang korap na kung humirit ng budget nila ay puro bilyon.
Bawal na ba ang milyon? Ang yayaman naman ninyo. BALETODO/ED VERZOLA



