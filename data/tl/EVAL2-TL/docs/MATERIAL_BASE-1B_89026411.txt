TAAS-BABANG PRESYO NG LANGIS

MARAMING natuwang motorista sa pagbaba ng presyo ng produktong petrolyo noong nakaraang dalawang linggo. Aba’y halos dalawampiso o mahigit pa ang nakaltas sa presyo nito sa ilang gasoline station.
Maging ang mga negosyanteng gumagamit ng gasolina at krudo sa kanilang negosyo ay nakinabang sapagkat may naisubi sila kahit paano, maging barya man ito.
Kaya lang, bigla na namang nagkaroon ng hindi magandang balita sapagkat gumalaw na naman ang presyo ng produktong langis at sa halip na pababa ay tumaas ito ng 20 – 30 sentimos.
Estilo lang ba ito ng mga kumpanya ng langis na takamin ang mga nangangailangan o gumagamit ng langis? Pabababain nila ang presyo pero sa bandang huli ay magtataas na naman unti-unti upang sa bandang huli ay hindi mapuna na lampas langit na naman ang presyo ng petrolyo.
Tigilan na ng mga kumpanya ng langis ang taas-baba ng presyo ng kanilang produkto sapagkat niloloko lang nila ang mga tao. Huwag na nilang gamitin na konti na lang ang suplay dahil lumalamig na ang panahon na may malaking epekto sa produksyon.
Aminin na lang nila na malaki ang buwis na kinukuha ng pamahalaan mula sa kanila kaya malaki rin ang binabawi nila sa mga consumer.
Kelan ba kikilos ang gobyernong Aquino para maiayos ang ekonomiya ng bansa? Ang pagbaba ng presyo ng langis ay malaking tulong sa mga negosyante na pinipilit na maisalba ang mga pinagkakakitaan sa Pilipinas upang huwag magsara ang kanilang kumpanya na inaasahan naman ng mga manggagawa.
Kaso, sa nangyayari ngayon, ultimo sari-sari store na barya-barya lang ang kita ay nais pa ng pamahalaan na magbayad ng buwis na naaayon sa kanilang panuntunan. Hindi ba tamang magbayad na lang ang mga ito ng barangay permit, mayor’s permit at sanitary permit?
Aba’y nag-aarimuhan lang naman ang mga ginang ng tahanan na may pagkakitaan sila bilang pantulong sa haligi ng tahanan na nagkakandakuba sa pagbabanat ng buto upang maitaguyod ang kanilang mga supling na nag-aaral.
Ngayon, kung sisingilin pa sila ng buwis ng pamahalaan at laging iikutan pa ng mga buwitre ng city hall tulad ng mga taga-Bureau of Fire para hingian ang porsyento para umano sa kanilang hepe at refill ng fire extinguisher para mabigyan ng permit aba’y sobra-sobra na ito.
Hay sige tuloy-tuloy tayong sumunod sa “Daang Matuwid” ni Pangulong Benigno Aquino III para tuloy-tuloy ang pagyaman ng kanyang mga alipores (tiyak na mga may-ari ng gasolinahan) at paghihirap naman ng mga manggagawa na mawawalan ng trabaho dahil sa pagsasara ng mga kumpanya (pabrika) na apektado ng pagtaas ng presyo ng gasolina.
Kailan kaya magigising si Aquino na sobrang pahirap na ang ginagawa ng kanyang administrasyon sa mga mamamayang labis na tumingala sa kanya bilang tagapagligtas mula sa kahirapan?



