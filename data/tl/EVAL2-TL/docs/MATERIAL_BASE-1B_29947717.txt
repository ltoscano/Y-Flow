NMM-Davao winners kinapos sa nat’l finals By Ramil Cruz November 10, 2016
Nangibabaw ang mga beteranong sina Sonny Wagdos at Mae Barit sa 40th National MILO Marathon-Davao City Qualifying Leg na nagsimula’t natapos sa Lumang Premier Parking Lot nitong Linggo.
Fourth straight half-marathon champion na dito si Wagdos ng Philippine Air Force sa minarkang 1 hour, 16 minutes, 11 seconds. Bumuntot sina Michael Jan Echalico (1:17:27) at Arlan Arbois (1:19:37).
Pero nabalewala ang kanilang mga paghihirap, gawa nang pagsablay sa qualifying time na 1:15:00 dahil sa madulas na kalsadang binasa ng pagbuhos ng ulan. Hindi sila nag-qualify sa national finals sa Dec. 4 sa Iloilo. Umukit si Barit, senior student ng Holy Cross College-Davao City, ng 1:51:41 kontra kina Cebuana Madelyn Carter (1:53:11) at ultra-marathoner Olive Firmeza (1:54:54) sa mga kabiguan ding makasulong sa Iloilo finale.
Wagi sa side event 10-km race sina Agustin Ychon at Diana Memoracion, sa 5k fun run sina Daryl Mark Daban at Andrea Annabela Dequia.



