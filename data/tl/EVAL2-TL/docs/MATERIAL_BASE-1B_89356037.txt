PDIGONG: WE PLANTED EVIDENCE By Boyet Jadulco August 22, 2016 Noong nanilbihang prosecutor si Pangulong Rodrigo Duterte, ginagawa na niya ang pagtatanim ng ebidensiya."
We planted evidence. We arrested persons but we released them,” pagsisiwalat ni Pangulong Duterte sa isang press conference nitong Linggo ng madaling-araw sa Davao City.
Ang dahilan ng Pangulo kung bakit ginagawa niya ang taktikang ito noong siya ay prosecutor ng Davao City: Upang lumabas kung saan nanggaling ang tinaniman nila ng ebidensiya. “We first planted the intrigues, so that we would know where they were or where they come from,” ani Duterte.
Ipinagtanggol naman ng Pangulo ang kanyang kampanya laban sa iligal na droga sa harap ng mga alegasyon na planted ang mga ebidensiya laban sa mga nahuhuli at napapapatay sa operasyon ng pulisya.
Idinepensa rin niya ang shoot-to-kill order dahil kung wala ito, baka ang mga operatiba naman ang mapatay ng mga drug suspect.
“…other day I lost two soldiers who where assisting the police. This time it is the police, a day after. We lose about two policemen a day in connection with the drug campaign.” paglalahad ng Pangulo.
Itinanggi rin nitong ang pulis ang nasa likod ng hindi maresolbang vigilante killings sa bansa.
“Why would we do that? What’s the point of wasting our efforts when a criminal is a criminal? If he happens really to fight with the law.” katuwiran ni Duterte.
EJK probe larga na ngayon
Samantala, lalarga na ang imbestigasyon ng Senado ngayong umaga sa serye ng patayan kasabay ng kampanya ng pamahalaan laban sa iligal na droga.

Ang imbestigasyon ay hango sa isinampang Senate Resolution No. 9 ni Sen. Leila de Lima na humihingi ng imbestigasyon sa talamak na kaso ng extrajudicial killings at summary executions sa bansa.
Ang senate committee on justice and human rights na pinamumunuan ni De Lima ang mangunguna sa imbestigasyon katuwang ang committee on public order and dangerous drugs ni Sen. Panfilo ‘Ping’ Lacson.
Gagawin ang inquiry sa session hall ng Senado ganap na alas-9:30 ng umaga.
Diringgin ng joint committee ang testimonya ng mga nahagilap na testigo sa extrajudicial at summary killings.
Inaasahan ni De Lima ang pagdalo ni Philippine National Police (PNP) chief Director General Ronald dela Rosa at iba pang law enforcement agencies na inimbitahan ng komite.
Nag-imbita rin ang komite ng iba pang resource persons upang maglahad at magsumite ng position paper sa paksa ng imbestigasyon.



