Ang kailangan nating pagkunan ng tunay na lakas
By Zayith Hebron August 13, 2016 “‘The Prayer Life’? Iyon lang??”
Parang ayaw maniwala noon ‘yung kausap ko. Isa sa mga Bible study leaders ng simbahan, nirerespeto at minamahal ng lahat. Pero nu’ng sabihin ko sa kanya kung paano ako naka-survive nang matagal na panahong taon din ang binilang, halos hindi siya makapaniwala.
Sa bigat ng problemang dinala ko noon, na may kinalaman din ang simbahan, hindi ako nag-worship sa kahit ano’ng Kristiyanong kongregasyon nang mahabang panahon.

Matindi ang naging sama ng loob ko. Umiwas ako sa mga kapatiran, nawalan ng tiwala sa mga pastor, at pinili lamang ang mga Kristiyanong pakikisamahan ko; mga Kristiyanong pakiramdam ko ay “safe” para sa akin at tunay na mapagkakatiwalaan. Matagal na panahon ang nagdaan bago ko napatawad ang mga nakasakit sa akin, bago humupa ang aking kinimkim na galit, at bago ako tumapak na muli sa malaking simbahan.
Malaking paghihilom ang ginawa ng Panginoon sa akin, isang paghihilom na naniniwala akong patuloy na nagaganap pa hanggang ngayon. At doon nga, nu’ng una nila akong nakitang muli, tinanong ako kung paano nanatiling buhay ang pananalig ko sa Panginoon. Hindi siya makapaniwala sa aking sagot. Doon ako medyo nagulat.
Nakakalungkot, ano po?

Parang ang marami sa mga Kristiyano ay wala nang bilib sa kapangyarihan ng panalangin. Ang “The Prayer Life” ay isang classic na akda ni Rev. Andrew Murray. Manipis lang ang libro pero power-packed. Libre pa; puwedeng-puwede mong i-download sa Internet anumang oras dahil nasa public domain na siya.
Napatunayan ko ang kapangyarihan ng mga prinsipyong inilatag ni Rev.

Murray sa aklat na iyon, kaya itinuturing ko iyon bilang pinaka-“second Bible” ko.
Kapag mabigat ang aking loob; kapag pinanghihinaan ng pag-asa; kapag nag-aalala sa mga nangyayari sa aking paligid; kapag nasasaktan; kapag naghahanap ako ng kahulugan sa mga hinahayaan ng Diyos na mangyari sa Kanyang mga anak; iisa lang ang nagpapatatag sa akin sa gayong mga pagkakataon.
Tumatakbo ako sa harapan ng Panginoong Diyos, dumadapa sa presensiya Niya sa pamamagitan ng aking espiritu, humihiyaw sa Kanyang ituwid ang aking isip at kalooban gamit ang Kanyang mga banal na Salita sa Bibliya. Binabasa ko ang “The Prayer Life” para maging tama ang pag-apply ko ng mga katotohanan ng Salita sa aking personal na sitwasyon.
Kaya gayon nga. Minsan ay sandali lang ang pagkakadapa’t nakakabangon muli; minsan naman, sobrang tagal ng pagkakalugmok sa putik. Pero hindi pa nangyayari ‘yung hindi ako makabalik mula sa dulo ng bangin.

Ako’y labis na nagpapasalamat sa Diyos. Talagang Siya mismo ang bumubuhay sa paminsan-minsan ay hinihimatay kong “spiritual life”. Dito ko napapatunayang Siya’y tunay kong Ama, at ako’y tunay Niyang anak. Talagang binayaran na ni Jesus ang aking mga pagkakasala dahil buhay na buhay ang relasyon ko sa Diyos.
Kaibigan, ikinukuwento ko ito sa iyo bilang patotoo. Go to Jesus! Hindi ka Niya bibiguin sa kahit anong bagay. Kung mabigat ang pinagdaraanan mo, isuko mo ang sarili mo sa Panginoong Jesus. Hingin mo ang paglilinis ng iyong kaluluwa. At pagkatapos ay bumabad ka sa pananalangin. I-download mo ‘yung The Prayer Life, gamitin mo iyon nang ilang araw sa pakikipag-ugnay mo sa Kanya.
At pagkatapos niyan ay natitiyak ko sa iyo. Ang Kanyang wisdom, ang kasagutan sa masalimuot mong pinagdaraanan, ay magiging kasing-linaw ng sikat ng araw sa katanghaliang-tapat.
“Ituro mo sa akin ang iyong mga daan, O Panginoon; ituro mo sa akin ang iyong mga landas. Patnubayan mo ako sa iyong katotohanan, at ituro mo sa akin; sapagkat ikaw ay Diyos ng aking kaligtasan; sa iyo’y naghihintay ako buong araw.” (Awit 25:4-5)
Amen.
Shalom sa iyo, giliw na mambabasa. God bless Pilipinas!



