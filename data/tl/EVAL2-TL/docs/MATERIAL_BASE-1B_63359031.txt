GAME OF RUNS
Itinabla ng Ginebra By Ramil Cruz October 15, 2016
Naligtasan ng Ginebra ang Game 4 na tinampukan ng palitan ng runs, kumapit sa dulo para ipreserba ang 88-86 win laban sa Meralco sa Smart Araneta Coliseum kagabi.
Tabla muli ang PBA Governors Cup Finals sa tigalawang laro.
Game 5 ng series na naging best-of-three na lang ay sa Linggo sa Big Dome din. At ang pangontra ni Tim Cone sa nakakangilong atake ng Bolts, ipinasok nang sabay sina veterans Jayjay Helterbrand at Mark Caguioa.
Nagpakawala ng 39-12 run ang Meralco pagkatapos ng break, mula sa 46-35 pagkakaiwan sa halftime ay lumayo 74-58 pagkatapos ng three.
Walang maisagot ang Gins hanggang hinugot ni Cone ang Fast & Furious.
“That was a storybook thing with Mark and Jayjay doing that. Jayjay got out there and played with so much energy, Mark with so much energy,” ani Cone. “Great players, they make up for lousy coaching.”
Pagtawid ng fourth, Ginebra naman ang nagpakawala ng 21-2 run tampok ang tatlong 3-pointers ni Helterbrand para agawin ang manibela 79-76. Tumapos si Helterbrand ng 11 points mula sa perpektong 3 for 3 sa labas ng arc at 4 for 4 sa field.
Sa final 25.7 seconds, pumasok ang turnaround jumper ni Joe Devance para ilagay sa unahan ang Gins, 88-86. Hindi nakasagot sa kabila ang Bolts, pero walang naipasok si LA Tenorio sa dalawang free throws 7.4 ticks pa, kaya lang ay hindi na din nakadiskarte ang Meralco.
Nagsumite ng 19 points si Japeth Aguilar, 12 kay Tenorio, tig-10 sina Justin Brownlee at Sol Mercado at tumapos ng eight si Caguioa sa Gins.
Samantala, ginawa nang consultant ng Star si Jason Webb at pinalitan bilang head coach ni dating Mahindra lead assistant coach Chito Victolero.
Huwebes ng hapon nang pumutok ang ‘mother-of-all-trades’ nang mag-swap sina James Yap ng Hotshots at Paul Lee ng Elasto Painters.
Mahigit isang dekada ring naging mukha ng dati pang Purefoods si Yap, naka-pitong kampeonato at isang grand slam sa ilalim ni Tim Cone.
“Nakakalungkot man pero gusto ko mgthank u sa purefoods sa tiwala & pagalaga sakin. Im excited 2 play sa ROS. Sa lahat, God bless & kitakits!” tweet ni Yap (@jcy18).
May paabot din si Cone (@manilacone) sa Twitter: “I wish @jcy18 only the very, very best in his journey. I miss you, Bud!”



