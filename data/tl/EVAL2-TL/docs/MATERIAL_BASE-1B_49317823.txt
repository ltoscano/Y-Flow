
Tagalog news: "Adopt a school project" ng ENRO-Quezon, sinimulan

August 29, 2016 Ruel M. Orinday

LUNGSOD NG LUCENA, Quezon, Agosto 26 (PIA) –Inilunsad kamakailan ng Provincial Government-Environment and Natural Resources Office (PG-ENRO) ang Adopt-A-School project para sa mga pampublikong paaralan sa lalawigan ng Quezon.

Sa pangunguna ni Manuel Gene Beloso, environment and natural resources officer (ENRO) ng PG-ENRO, ang proyekto ay sinimulan sa Quezon National High School (QNHS) matapos itong mapili bilang benepisaryo ng programa.

Sinabi ni ENRO Beloso na tatlong buwan ang kanilang inilaan sa QNHS upang mapalaganap ang usapin tungkol sa kalinisan ng paaralan.

Ang Adopt-A-School project ay naglalayong mabantayan ang mga aktibidades at mapanatili ang kaayusan ng kapaligiran, lalo na ang pagtatapon ng mga basura sa tamang lugar.

Ito ay ipinatutupad sa ilalim ng programang Serbisyong Suarez bilang mabisang paraan para tugunan ang idinadaing ng mga guro at prinsipal sa problema ng kanilang paaralan hinggil sa kalinisan.

Magkatuwang ang mga mag-aaral ng QNHS at kawani ng pamahalaang panlalawigan sa paglilinis habang itinuturo din ang sistema ng paghihiwa-hiwalay ng mga nabubulok at hindi nabubulok na basura.

Ang proyekto ay base din sa kagustuhan ni Gov. David “JayJay” C. Suarez na makapagbigay ng isang magandang ehemplo at magsilbing modelo ang QNHS sa iba pang paaralan sa Quezon at maging sa rehiyon ng CALABARZON sa aspeto ng kalinisan at kaayusan.

Kaugnay nito, nagpasalamat G. Alcantara, punong guro ng QNHS sa suportang ibinigay ng pamahalaang panlalawigan sa pangunguna ni Gov. Suarez sa kanilang paaralan.(Ruel Orinday-PIA-Quezon/ may ulat mula sa Quezon PIO)



