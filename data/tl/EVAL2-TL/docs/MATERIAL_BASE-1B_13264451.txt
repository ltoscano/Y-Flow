PRANGKAHAN: Kusina at Pamilya Ordinaryo
By Ellen Tordesillas August 15, 2016 Sana maipalabas sa kumersyal na sinehan ang mga pelikula sa katatapos lang na Cinemalaya Independent Film Festival.
Dalawa lang ang napanood ko: “Kusina” na pinangungunahan ni Judy Ann Santos sa direksyon ni David Corpuz at Cenon Palomares at “Pamilya Ordinaryo” sa direksyon ni Eduardo Roy, Jr.
Hindi ko nahabol ang “Toto” ni John Paul Su; “Tuos” ni Roderick Cabrido na tinatampukan ni Nora Aunor; ang “Hapis at Himagsik ni Hermano Puli” ni Gil M.

Portes; “Dagsin” ni Renato Ignacio Magadia, Jr.; at marami pa. Nasalubong ko si Bibeth Orteza, isa sa mga artista sa “Toto” sa Cultural Center of Philippines noong Sabado at sabi niya baka maipalabas ang pelikula sa mga sinehan. Abangan natin.
Ang “Toto”ay tungkol sa isang Pilipino na hotel roomboy na gustung-gusto maka-kuha ng US visa. Marami siyang ginawang paraan at nang malagay sa alanganin ang buhay ng kanyang mga mahal sa buhay dahil sa kanyang matinding pagnanais na makapunta sa Amerika, napapa-isip siya kung tama ba ang ginagawa niya.
Isa lang ang set sa pelikulang “Kusina” — ang kusina, na siyang saksi sa buhay ng pamilya ni Juanita mula sa kanyang pagkabata hanggang sa magka-apo siya.
Si Judy Ann Santos ang Juanita na may anak na. Kaya dalawa ang mas bata na Juanita. Kasama sa pelikula si Gloria Sevilla na gumanap ng papel na lola ni Juday. Kasama rin si Joem Bascon at Luis Alandy.
Nagsimula ang pelikula bago ang panahon ng hapon at nagtapos sa panahon ng martial law sa ilalim ni Ferdinand Marcos.
Natuwa naman ako na may parte ng martial law ang pelikula para kahit papaano magkakaroon ng ideya ang kabataan na siyang karamihan sa mga nanood.
Ang galing ni Judy Ann Santos. Sa mga mabigat na eksena katulad ng pagsabi sa kanya ng anak niyang babae na nanganganib ang buhay ng kanyang anak na lalaki dahil nagtanan sila ng kanyang girlfriend na anak ng heneral, naipalabas niya ang matinding emosyon sa kanyang mukha na hindi siya sumigaw, ni nagsalita.

Habang pinapanoond ko ang “Pamilyang Ordinaryo,” naala-ala ko ang pinatay na tricycle driver na si Michael Siaron na kalung-kalong ng kanyang ka-live-in na si Jennelyn Olaires sa Pasay Rotonda noong isang buwan, kasama sa kampanya laban sa iligal na droga ni Pangulong Duterte.
Sa titulo pa lang, ang dami nang simbolismo ang pelikula na tungkol sa buhay ni Jane at Aries, dalawang teenager na kalsada ang tirahan at may isang buwang sanggol. Pagnanakaw – snatcher, pickpocket, shoplifting – ang kanilang kinabubuhay.
Kahit malupit ang mundo nila, mapagkatiwala pa rin sila. Kaya nananakaw tuloy ang anak nila.
Ngunit hindi pa rin nawala ang kabutihan sa kanila. Kaya tuloy sa ending nang nakatalon sila sa bakod at hindi sila nabaril (katulad ng nagyayari ngayon), palakpakan ang nanunood.
Ang galing ng mga batang artista na sina Ronwaldo Martin, kapatid ni Coco Martin, na gumanap bilang Aries at ang gumanap na Jane na si Hasmine Killip. Baguhan si Hasmine at nasa United Kingdom na siya kasama ng kanyang asawa na negosyanteng British.
Ang Cinemalaya ay isang pribadong grupo na ang pakay ay mapasigla ang ating pelikulang Pilipino sa pamamagitan ng pag-tulong sa mga filmmakers. Taun-taon nila ginagawa itong festival.
Salamat, Cinemalaya.



