ANO ANG LABOR EXPORT (1)

NAKALULUNGKOT isipin na ang ating gobyerno ay nag-iisa sa Asia na bahagi ng national policy ang labor export.
May push-and-pull factors na nakaaapekto sa large scale migration.
Sa push side, ang kawalan ng trabaho sa bansa ay nagreresulta sa unemployment at underemployment. Ang mga walang trabaho, o iyong naghahanap ng mapagkakakitaan pero hindi makasumpong o hindi kuwalipikado para sa mga job opening, ay wala nang mapagpipilian kundi ang mag-abroad.
Sa pull side, kahit na para sa mga may trabaho, ang mga overseas job ay karaniwan nang may mas malaking suweldo at mas magagandang oportunidad sa career development. Maraming propesyonal sa bansa ang sumasabak sa trabaho na mas mababa sa kanilang training at mga kuwalipikasyon, at kadalasang choice nila ito.
Mayroon tayong mga lisensyadong nurse na nagtatrabaho bilang caregiver at flight attendant, mga doktor na nagsisilbing nurse, mga dentistang nagiging dental assistant o hygienist, at mga arkitektong nauuwi sa pagiging draftsman. Mayroon din tayong mga nagtapos ng kolehiyo na nagtatrabahong domestic helper.
â€˜Di gaya ng mga hindi talaga makahanap ng trabaho, hindi sila pinipilit na gawin ito. Kadalasang highly-skilled at highly-employable sila. Para sa kanila, ang pagpunta sa ibang bansa ay usaping cost-benefit. Sila ang mga buhay na patunay sa kabiguan ng gobyerno na magbigay ng sapat at magandang oportunidad sa trabaho sa bansa.
Ang kakatwa rito, sa paghihigpit sa mga lehitimong agency sa pamamagitan ng mga regulasyong sumasakal sa kanila sa layuning protektahan ang mga manggagawa, sa huli ay mismong ang mga nagtatrabaho ang pinakanagdurusa sa paglalaho ng mga oportunidad at, sa mga mabibiktima ng illegal recruiters, sa kawalan na rin ng proteksyon.
Hindi ang mga recruitment agency ang lumilikha ng supply o demand ng mga trabaho sa ibang bansa.
Sa kanilang pagsisikap at pamumuhunan, nagsisilbi silang mga kumadrona, hindi lumilikha, ng employment opportunities at mas maginhawang buhay para sa maraming Pinoy, lalo na ang mahihirap na pinakanangangailangan nito.
Kasama sila ng mga Pinoy sa pakikipagsapalaran sa pagtatrabaho sa ibang bansa, at sila ang link sa job market na inaasahan ng gobyerno para maiugnay ang mga Pinoy sa mga dayuhang employer.
Gaya ng mismong mga overseas worker, sila man ay nasa likod din ng naglalakihang remittance, na nagsusulong sa ekonomiya ng bansa sa ngayon.



