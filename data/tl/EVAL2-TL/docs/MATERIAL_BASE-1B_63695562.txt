PELIKULA NI CLINT EASTWOOD

NADAAN sa panalangin. Epektibo ang prayer power dahil buong bansa ang nanalangin. Nagdiwang ang bayan na hindi natuloy ang execution ni Mary Jane Veloso.
Malaking tulong din ang mga pakiusap ng mga sikat na tao tulad ni Manny Pacquiao na nagsabi sa Pangulo ng Indonesia na malaking morale booster para sa laban nya sa linggo kung maisasalba ang buhay ni Mary Jane.
Pero bigyan natin ng halaga ang lakas ng batas sa kasong ito. Dahil nakiusap si Pangulong Aquino at ipinaliwanag sa gobyerno ng Indonesia na dahil sumuko na ang recruiter ni Veloso na si Maria Kristina Sergio ay magkakaroon ng pagkakataon na imbestigahan pa ang kaso at mahuli ang mga sindikato sa pamamagitan Maria Kristina.
Maaari pa na mapatunayan kung sino-sino ang talagang nasa likod ng illegal drug trade na kinasangkutan nilang dalawa. Iginalang ng Indonesia ang batas ng Pilipinas at ito ang nagsalba sa buhay ni Veloso.
Naalala ko tuloy ang isang pelikula ni Clint Eastwood na may pamagat na True Crime. Gumanap na reporter si Eastwood sa nasabing pelikula at ang assignment nya ay isulat ang kaso ng isang tao na napagbintangan sa kasong murder.
Dahil nagkakutob ang character ni Eastwood na walang kasalanan ang akusado ay nagsagawa siya ng sariling imbestigasyon. At ang takbo nga ng istorya ay ang pagsisikap nya na mailigtas mula sa death penalty ang akusado sa kaso.
Ang drama sa ending ng pelikula ang dahilan kung bakit hindi ko malimutan ang mga eksena nito. Nakakita ang bida ang ebidensya na inosente ang akusado at kahit ipinakita sa palabas na itinurok na ang lethal injection sa akusado ay naipahiwatig pa rin sa huli na nakaligtas ito dahil sa lakas ng batas na nagpatunay na walang kasalanan ang akusado.
Malaki ang pag-asa natin ngayon na maisalba nang tuluyan si Mary Jane, kailangan lang na mas paigtingin ang imbestigasyon kung ano ang totoong nangyari sa kanya na humantong sa kanyang pagkakahuli.
Dahil nirespeto ng Indonesia ang batas, maaari pang maibulgar ang sindikato ng illegal drugs na nagpahamak kay Mary Jane.



