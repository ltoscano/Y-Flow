The Source: $12M gastos sa Miss Universe, kasado na!
Ayon kay Chavit!
By Jojo Gabinete August 1, 2016
Almost 80% nang sigurado na idaraos sa Pilipinas ang Miss Universe 2016 sa January 30, 2017 at ayon ito kay former Ilocos Governor Luis “Chavit” Singson, isa sa mga sponsor ng prestigious international beauty pageant.
Kinumpirma ni Singson na sasagutin ng mga private sector ang lahat ng gastos at nilinaw niya na bago pa nangyari ang eleksyon noong May 9, 2016, nakikipag-usap na siya sa Miss Universe Organization.
“Yung nakabili kay Donald Trump, sila ang nakiusap sa akin. Umoo agad ako sa kanila dahil maganda para sa Pilipinas, it’s a worldwide ….biggest beauty contest sa buong mundo.

Mukhang matutuloy na, formalities na lang ang kulang. “Before elections pa, nag-uusap na kami ng Miss Universe group. Matagal na kaming nag-uusap, pumayag na si President Rodrigo Duterte.
“In fact, mag-i-issue na yata si President, nu’ng ipinaliwanag ni Secretary Wanda, may go-signal na si Presidente, mag-issue na yata ng executive order o letter of instruction or something para ma-coordinate lahat.
‘Yung gagastusin sa Miss Universe, around 12 million dollars so ‘yun ang parang pinagtutulung-tulungan namin.
“Para makatulong kami, walang manggagaling na pera sa gobyerno. Tatlo kami, si Secretary Wanda Teo, the private sector na ako na ang nagko-coordinate.
“We’re trying to raise funds, mga US$12 million , ‘yung mga NGO, karamihan diyan, LCS Group, ‘yung company ko and other private groups. Kasama ko si Tonyboy Cojuangco, among others.
“So, support lang kami sa gobyerno, walang gastos ang gobyerno,” ang kuwento ni Singson tungkol sa pagsisimula ng negosasyon na idaos sa ating bansa ang Miss Universe 2016.
Sa Philippine currency, mahigit sa limandaang milyong piso ang katumbas ng US$12 million pero hindi umaasa si Singson na mababawi nila ang mga gagastahin sa Miss Universe 2016.

“Walang balik. Baka malugi pa kami diyan dahil malaki ang 12 million dollars pero marami kaming katulong.
“Like for example, ’yung malalaking hotels, ‘yung apat na casino, nakausap ko na lahat, ‘yung Okada Group, Solaire, Resorts World, City of Dreams, pumayag na silang lahat na tutulong for the accommodations sa mga kandidata kasi marami ‘yan, marami silang kasama kapag nandito."
More or less, 100 candidates, 100 countries, lahat ng media nila darating. Siguro mga isang buwan silang mananatili dito.
“Kailangan kaya nating gastusan. In-assure ko naman sila. Of course, may mga sponsor pero baka malugi kami diyan dahil malaking gastos.
“But we don’t mind that, ma-advertise naman ang lahat ng mga negosyo dito sa buong mundo.
“Yun ang sitwasyon ngayon, formalities na lang ang kulang, pumayag na halos lahat, ’yung Okada Group, ‘yung apat na casino . Si Henry Sy, pumayag na gamitin ‘yung Mall of Asia, almost complete na.
“Before the elections, nag-uusap-usap na kami, napaghandaan ko na lahat. Meron na kaming mga eroplano na gagamitin, may buses na, including a yacht.
“Yung yacht, gagamitin ng Miss Universe, it’s a mega yacht, malaki. Naka-ready na, parating na from Monaco. It’s Alpha marine na made in Italy,” ang dagdag na impormasyon ni Singson tungkol sa Miss Universe 2016.
Dahil mula siya sa Ilocos Sur, tinanong namin si Singson kung kasama sa plano niya bilang isa sa mga major sponsor ng Miss Universe na imbitahan ang mg contestant sa Vigan na idineklara bilang isa sa New 7 Wonder Cities of the World.
“’Yun ang pag-uusapan, most probably, dadalhim sila sa Vigan, Davao and other places, tourist areas.
“Pagdating nila dito, siguro hiwa-hiwalay, kung sabay-sabay baka hindi magkasya sa isang probinsya ‘yung accommodations,” ani Singson.



