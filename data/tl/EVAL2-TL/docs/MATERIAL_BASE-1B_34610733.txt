PIA, mangunguna sa kampanya laban sa pagdura sa pampublikong lugar

July 07, 2016 Shane F. Velasco

LUNGSOD NG MALOLOS, Hulyo 7 (PIA) -- Magsisimula sa mas pinaigting na kampanya sa pagbabawal na dumura sa mga pampublikong lugar ang paglaban sa sakit na Tuberculosis o TB. Pangungunahan ito ng Philippine Information Agency o PIA na tuwirang binigyan ng mandato ng Republic Act 10767 o ang Comprehensive Tuberculosis Elimination Plan Act of 2016 na inaprubahan ni dating Pangulong Benigno S. Aquino III. Sa section 10 ng bagong batas na ipinasa ng Ika-16 Kongreso ay binibigyan ng kapangyarihan ang PIA, sa tulong ng Department of Health na ikampanya sa iba’t ibang pribadong institusyon ng midya o pamamahayag sa Pilipinas na ang pagdura sa pampublikong lugar ay direktang banta sa pagkahawa o pagkalat ng sakit na TB. Sinabi ni PIA Regional Director William Beltran na bukod sa tradisyunal na midya, gagamitin rin ng ahensya ang social media at interpersonal communication. Mula sa masamang epekto ng pagdura sa mga pampublikong lugar, tatakbo ang kampanya kung paano matutulungang harapin ng isang taong may TB ang sakit na ito, paano magagamot, at mapapagaling. Ang TB ay isang nakakamatay na sakit dahil sa pagkakaroon ng bakteryang tinatawag na Mycobacterium Tuberculosis. Naisasalin ito mula sa taong may TB sa iba pang taong wala nito mula sa pagtilamsik ng laway dahil sa pagdura, pag-ubo at maging pagbahing. Unang-unang tinatamaan nito ang baga na kalaunan ay magkakaroon ng epekto sa buto, bato at atay. Kaya sa pagsasabata ng Republic Act 10767, ibabalangkas ang Comprehensive Philippine Plan of Action to Eliminate Tuberculosis sa buong bansa. Ibig sabihin, ibababa sa mga pamahalaang lokal ang kampanya na tututok sa bilang ng may TB hanggang sila’y gumaling. Sa Bulacan, ito ang magiging mandato ng Bulacan Multi-Sectoral Alliance against Tuberculosis o BMSA na magpapalakas ng alyansa ng pamahalaan nasyonal, lokal, pribadong sektor at maging ang mga pandaigdigang organisasyong maaring magbigay ng pondo. Sa kasalukuyan, katuwang ng BMSA ang United States Agency for International Developmen sa kampaya upang labanan ang sakit na TB. Samantala, pangungunahan din ng PIA ang pagpapalaganap sa bagong TB Package ng Philippine Health Insurance Corporation o PhilHealth.

Isasama na rito ang new, relapse at return-after-default cases, pati na ang extension ng treatment. Iniuutos din ng Republic Act 10767 sa PhilHealth na sagutin ang lahat ng pangangailangan ng pasyenteng may TB kapag siya’y isinasailalim sa DOTS o ang Directly Observed Treatment Short Course, na matatagpuan sa mga ospital ng gobyerno at mga Rural Health Unit. (CLJD/SFV-PIA 3)



