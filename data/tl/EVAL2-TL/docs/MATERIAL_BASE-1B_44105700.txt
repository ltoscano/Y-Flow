De Lima nawawala na sa katwiran By Juliet de Loza-Cudia SSeptember 29, 2016
“Masyado kang yakyak nang yakyak, pagka ganu’n ang tao nawawala na sa katwiran.
Kung mag-hysterical ka lalo kang hindi maintindihan ng tao.
”Ito ang naging reaksiyon ni Justice Secretary Vitaliano Aguirre, bago umalis patungong Vietnam matapos ang maemosyunal na press conference na idinaos ni Senator Leila de Lima sa Senado. Kasabay nito, itinanggi ni Aguirre ang alegasyon ng senadora na magka-partner sila ni Pangulong Rodrigo Duterte sa panggigipit sa kanya.
“Mula nang maupo akong Secretary of Justice hindi man lamang namin napag-usapan ni Pangulong Duterte ang kaso niya. Ginagawa ko lang ang tungkulin ko dahil naniniwala ako na matibay ang ebidensya sa kanya,” ayon kay Aguirre.
Mas makabubuti umano kung sagutin na lamang ni De Lima ang mga akusasyon sa kanya.
Dapat din umanong patunayan na tinorture ang mga ipinrisinta nilang testigo.
“Nang iprinisinta namin ‘yung testigo kalmadong-kalmado, me tinorture bang ganu’n, nagbibiruan pa nga sila,” wika ni Aguirre.
Pinuna pa ni Aguirre ang reaksiyon ni De Lima kaugnay sa naganap na riot sa Bilibid.
“Wala pang apat na oras na nangyayari may conclusion ka na agad. Hintayin mo muna ‘yung report parang hindi ka abogada, inunahan mo na agad,” dagdag ni Aguirre.



