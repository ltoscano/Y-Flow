
Supremo November 29, 2014 Written by Magi Gunigundo Published in Opinion Read: 1186 SA dami ng kontrobersiyang nakaikot sa kasaysayan at buhay ni Gat Andres Bonifacio -- kung bakit hindi siya idineklarang pambansang bayani, kung ano ang tunay na dahilan ng kaniyang kamatayan, kung siya nga ba ang unang pangulo ng bansa ayon sa ilang iskolar at historyador, at kung sino ang higit na dakila kung ihahambing siya kay Rizal -- isa lang ang malinaw, bayani natin siya. Kumakatawan siya sa karaniwang tao. Hindi siya nakaririwasa at hindi natin masasabing nagkaroon ng mataas na pinag-aralan na maidudulot ng akademiya at unibersidad. Ang katalinuhan niya ay nagmula sa kaniyang kusang pagbabasa -- na napakagandang pagkakataon dahil ang buwan ng Nobyembre ay Buwan ng Pagbabasa -- ng mga aklat. Buhat sa karaniwan at para sa karaniwan. Iyan si Andres Bonifacio. Itinuring siyang “Ama ng Rebolusyon,” pinangunahan niya nang walang takot ang madudugong labanan bilang bahagi ng ating paglaya. Siya, sa pakikipagtulungan nina Emilio Jacinto at Pio Valenzuela, ang nagpalawak sa kasapian ng Katipunan. Noong isang taon, ginunita ang kaniyang ika-150 taon ng pagsilang. Napakaraming paraan ng pagdiriwang, mayroong mga kumperensiyang pang-akademiko na ginanap sa mga nangungunang unibersidad sa bansa, may mga nagbukas ng makasining na eksibit, may mga naglathala ng dyornal, may mga kritiko at paham na naghimay sa kaniyang kadakilaang kinakatawan ng kaniyang tulang ‘Pag-ibig sa Tinubuang Lupa’. At napatunayan na hindi lamang siya mandirigma, makata rin siya, at mangingibig. Lahat ito, maging ang mga kakatwang tula na iniuugnay sa kanya, ay itinanghal, ipinagdiwang, at ginunita noong isang taon. Ang malungkot, tila yata hindi magiging kasingkahulugan at kasingmakabuluhan ang taon na ito kung ihahambing sa lumipas na taon. Dahil ba ang numero ng taon ng pagdiriwang ay ika-151 na? At hindi na kasing-espesyal ng ika-150? Kung espesyal ang ika-150 taon ng pagdiriwang ng kapanganakan ni Gat Andres Bonifacio, ang Supremo ng Katipunan, ang bayani ng masa, hindi ba’t karapat-dapat ding ipagdiwang ng may kaparehong sigabo ang ika-151? O ika-152? At ang mga darating pang taon at anibersaryo dahil bawat taon ay dapat nang espesyal para sa ating bayani? Ngunit hindi ko masisisi ang mga ahensiya ng pamahalaan tulad ng National Commission for Culture and the Arts (NCCA) kung saan nakapailalim ang Cultural Center of the Philippines at National Library at National Museum; hindi ko masisisi ang mga akademiya at unibersidad, pribado man o pampubliko; hindi ko masisisi ang pribadong sektor na gumunita kay Andres Bonifacio noong isang taon at ngayon ay hindi. Sa kabuuan, hindi ko masisisi ang mga stakeholder ng ating kasaysayan dahil sadyang mahirap na gawain ang pag-oorganisa ng ganitong uri ng pagdiriwang lalo pa’t marami nang kaagaw sa atensyon ang mga kabataang dapat sana ay lumilingap sa kanilang nakaraan. Ito ang hirap. Alinmang paraan ng marangyang paggunita ay mauuwi sa wala kung hindi sustainable ang intensidad. Maganda ang nangyari noong isang taon dahil nga ika-150 taong kapanganakan. Pero nangangamba akong hindi na ito maaalala lalo na ng mga kabataan, silang kung kanino dapat nakatutok ang layunin ng alinmang paggunita. Walang isang salik ang maaaring sipatin. Ang sistema ng edukasyon natin ay mayroong laang panahon at resources upang balik-balikan ang kasaysayan. Ang media ay nag-uukol din naman ng oras at production upang magtanghal ng nahihinggil sa buhay ng ating mga bayan bagama’t masasabing hindi kasindami o kasindalas ng pagpapalabas kung ihahambing sa mga teleserye. Ang kailangan ay sustainability sa pag-uukol ng panahon upang dakilain ang ating mga bayani lalo na ang sa ating Supremo. Hindi lamang sana paglalaan ng araw na walang pasok ang silbi nitong paggunita. Dahil kung ganito lamang, ang kadakilaan lamang nila ay lagi na lang maiuugnay bilang panahon na mayroong long weekend.



