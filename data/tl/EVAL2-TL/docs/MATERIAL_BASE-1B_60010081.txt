NU PEP SQUAD KAMPEON PA By Elech Dawa November 20, 2016
Mga bagong routine ang ipinakita ng National University Pep Squad mula sa pyramids hanggang tosses, kasama ang mga tumblings, sapat para mapahanga nila ang mga hurado at sungkitin ang pang-apat na titulo sa UAAP Cheerdance Competition kahapon sa Smart-Araneta Coliseum.
Halos hindi humihinga ang mga manunood habang ibinabato ang mga dancers sa ere at ang mabilis na pagsirko kaya naman nakakuha sila ng 711 points, 50 puntos na lamang sa nasegundong Far Eastern University.
“Walang takot ang aming team,” wika ni NU Pep Squad coach Ghicka Bernabe. “Mahirap ang pinagdaanan namin sa training dahil ayaw namin makuha ng iba ang aming titulo.” Nakopo ng Bustillos-based cheerdancers, NU ang P340,000 habang ang FEU Cheering Squad ay sinilo ang P200,000.
Pumangatlo ang Adamson na nag-uwi ng P140,000.
Isang titulo na lang at mapapantayan na ng NU ang University of Santo Tomas sa limang sunod na championships simula 2002 hanggang 2006.
Nagwagi rin ang NU sa group stunts competition, second ang UST at third ang FEU. Sinikwat din ng NU special awards na Best Toss at Best Pyramid.



