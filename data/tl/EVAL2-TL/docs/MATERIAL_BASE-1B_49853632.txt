DAMAY-DAMAY NA ‘TO!

GINAWANG gatasang-baka ng mga mambabatas ang kaban ng bayan gamit ang riles ng Disbursement Acceleration Program o DAP.
Ganito ang punto ng Commission on Audit (COA) sa kanilang ipinalabas na ulat kaugnay sa Milk Feeding Program sa ilalim ng National Dairy Authority (NDA) na umabot sa mahigit P200-milyon.
Nangyari ito noong Disyembre 2011 ilang araw matapos katigan ng Kongreso ang reklamong impeachment laban kay dating Chief Justice Renato Corona.
Ito na ‘yung iniiyak noon ni Senador Jinggoy Estrada nang masabit siya sa Pork Barrel Scam ni Janet Napoles. Ang punto nung Sexy ay kung bakit siya lang samantalang marami sila sa Kongreso at Senado.
Pero ang ulat na ito ay opinyon lamang ng COA. Una, mayroon na bang Notice of Suspension na ipinalabas ang COA sa mga nasasangkot? Ikalawa, mayroon na bang Notice of Disallowance?
Mantakin ninyo, taumbayan! Apatnapu’t anim na miyembro ng Kongreso ang isinabit dito ng COA pero marami sa mga isinabit ngayon ay kaalyado ni Chief Justice PNoy.
Ang nakatatawa lamang dito ay ‘yung mga kritiko ni PNoy gaya ni ACT Partylist Rep. Antonio Tinio na nagsampa pa kamakailan ng reklamong impeachment laban sa ating magaling na presidente.
Ano Cong. Tinio… tila napaangat yata ang puwetan mo sa bagong isyung ito ng anomalya sa paggamit ng pondo ng bayan? ‘Yung pumapako ay kabilang na ngayon sa dapat ipako!

Giba na ngayon ang tinawag na ‘Moral Ascendancy’ ni Tinio kabilang na ang iba pang mga kritiko ni PNoy na idinamay sa pinakahuling ulat ng COA kaugnay sa ‘Panggagatas’ Program ng mga kawatan. Tiba-tiba na naman sila!
Pero, pero, pero… tandaan natin na ang ulat na ito ay obserbasyon at opinyon pa lamang ng COA. Kaya kahit nag-isyu na ng Notice of Disallowance ang COA para ibalik sa kaban ng bayan ang pondo ay hindi pa rin ito ginagawa.
Ang Korte Suprema ang huling hantungan ng isyu na ito. Dito na tatawasin kung tama ang obserbasyon at opinyon ng COA. Alam ng COA ang proseso na ito at tiyak kong alam din ng mga taong may pakulo nito.
Ang malinaw sa ngayon ay mayroong kredibilidad na winasak dahil sa COA Report na ito at isa ka na roon… Cong. Tinio. Ayaw kasi ninyong tumigil kaya damay-damay na ‘to! kawatan din pala!



