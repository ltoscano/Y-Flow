DE LIMA TUMANGGAP NG P70M — HOUSE WITNESSES By Bernard Taguinod, Tina Mendoza SSeptember 21, 2016
Mahigit P70 million ang tinanggap diumano ni dating Justice Secretary at ngayo’y Sen. Leila de Lima sa drug operations sa New Bilibid Prison (NBP) simula noong 2012.
Ito ang lumabas sa cross examination sa tatlong saksi na iniharap ni Justice Secretary Vitaliano Aguirre III, na sina Herbert Colanggo, Rodolfo Magleo at dating acting Director ng Bureau of Correction (BuCor) na si Rafael Ragos.
Ayon kay Ragos, dalawang beses itong nagdeliber ng tig-P5 milyon sa bahay ni De Lima sa Southbay Village sa Parañaque City partikular na noong November at December 2012 na personal na tinanggap ng driver ng senadora na si Ronnie Dayan. “Ang naiabot lang namin, P3,000 plus P4,000, plus P6,000 at tinanggal na kami as inmate leader dahil hindi namin ma-meet ang quota na P50,000 a week, Your Honor,” ayon naman kay Magleo.
Mahigit P60 milyon naman umano ang naibigay ni Colanggo kay De Lima sa pamamagitan ng kanyang mga tauhan tulad ni Junell Sanchez na mula sa P3 milyon kada buwan at tig-P1 milyon naman tuwing nagpapa-concert ito sa NBP.
“Your Honor, magmula po October 2013, P42 (million) to P46 million sa P3 million (kada buwan). Hindi po kasali ang P1 million kada concert ko po. Sa isang taon po sampung beses kong concert P10 million, nakaisang taon ako mahigit po kaya nasa P14 million to P16 million po sa concert po na share kay Secretary De Lima,” ayon naman kay Colanggo.
“So P46 million at P14 million, P60 million po,” ayon pa kay Colanggo.
Tiniyak ni Aguirre kay House Majority leader Rodolfo Fariñas na magsasampa ang mga ito ng kaso sa mga taong may kinalamanan sa paglaganap ng droga sa loob ng Bilibid noong panahon ni De Lima sa DOJ.
Talagang magpa-file kami ng kaso. We are iust in the stage of building cases. I believe ‘yung mga nakuha naming mga salaysay, I believe mayroon nang probable cause at siyempre hindi tayo magpa-file ng hindi airtight na case. Unang-una hindi naman tayo nagmadali kasi wala naman tayong hinahabol na oras. But definitely we will,” ani Aguirre.
Samantala, maliban sa maluwag na bentahan ng droga, pinagkakitaan din umano ni De Lima gayundin ni dating Justice Undersecretary Francisco Baraan ang bentahan ng mga babae at ang lipatan ng mga inmates.
Bukod kina De Lima at Baraan, isinabit din ni Colonggo si dating BuCor director Franklin Bucayo na tumanggap umano ng payola na aabot sa P1.2 milyon kada buwan mula noong 2013.
Ang hearing ay tumagal ng mahigit 11 oras at magpapatuloy ngayong umaga.



