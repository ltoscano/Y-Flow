Bakit hindi pa inilalabas ang showbiz drug list?
October 13, 2016 Mismong mga taga-showbiz ay gusto nang matapos itong hulaan kung sino ba talaga itong mga kabaro nila na nakalista bilang drug personalities. Si Philippine National Police (PNP) Chief Director General Ronald ‘Bato’ dela Rosa, kating-kati na rin na ilabas ito pero dahil naibigay na sa Pangulo ang listahan, ayon sa pinakahuling balita, kaya talagang na kay Pangulong Rodrigo Duterte na ang tungkulin na ibalandra ito sa publiko.
Iyong ikatlong narco-list na binanggit ng Pangulo sa kanyang mga talumpati, mayroon daw 5,000 barangay captains (sa ibang ulat ay 6,000 at sa iba naman ay 8,000), meron din daw 6,000 pulis dito at may mga kongresista at gobernador.
Pero sa dami raw ng mga pangalan ay hindi na niya babanggitin pa. Ibinigay na raw niya sa Department of Interior and Local Government (DILG) ang listahan para siyang gumawa ng aksyon. Napakarami raw para isa-isahin. Totoo naman!
Pero ang mga taga-showbiz na nauugnay sa illegal drugs, user man o dealer, wala pang 100. Sabi sa mga ulat ay nasa 30 lang daw.
Hindi naman mahirap ibalandra sa publiko ang mga pangalan na ito.
Totoong hindi maganda na ipinapahiya sa publiko ang mga biktima ng illegal drugs (kung user, pero kapag tulak hindi na ‘yan biktima dahil kumikita na ‘yan at negosyo na sa kanya ang droga). Pero dapat, bago ibinuyangyang ang mga unang narco-list ay inisip na ang repercussion nito sa mga mabubuyangyang na pangalan.
Nakakadalawang litanya na ng mga pangalan – dahil ang pangatlo nga ay hindi na inisa-isa sa sobrang dami – kaya ano pa ba ang kaibhan kung ilitanya rin niya ang narco-list ng showbiz.
Duda tuloy ng iba, kaya hindi maibalandra ng Pangulo ang drug personalities sa showbiz na nasa listahang nakarating sa kanya ay dahil may ilan daw dito na “solidong supporter” niya.
E, kung ganito na ang kumakalat na kwento, lalong hindi maganda. Mismong mga artistang supporter ng Pangulo, hindi magugustuhang hulaan blues pa rin. Lahat kasi ng artista, pati na mga supporters niya noong eleksyon napapagsuspetsahan.

Naglabas noon ng mga pangalan, may drug matrix pa. Ano naman ang kaibhan ng mga taga-showbiz para mag-alangan ang tigasing Pangulo na ilantad ang mga pangalan nila sa publiko.
Kung ang ikakatwiran ay bina-validate pa, aba’y masyado nang mahaba ang panahong ginugol para sa validation.
Ilabas na ang mga showbiz narco-list!



