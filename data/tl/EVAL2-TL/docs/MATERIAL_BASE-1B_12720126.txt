Con-Ass pagbobotohan sa Kamara By Bernard Taguinod October 17, 2016 Pagbobotohan na ng Mababang Kapulungan ng Kongreso ang panukalang idaan sa Constituent Assembly (Con-Ass) ang pag-amyenda sa Saligang Batas na ang pangunahing misyon ay palitan ang sistema ng gobyerno.
Ito ang kinumpirma kahapon ni House committee on constitutional amendments chairman Roger Mercado ng Southern Leyte bago ang kanilang bakasyon para sa Undas.
“We will proceed with the voting before we adjourn this week because this is very important proposal,” ani Mercado na naniniwalang mananaig ang botong pabor sa Con-Ass dahil mas mabilis at murang paraan ito sa pag-amyenda sa Saligang Batas. Ang pag-apruba sa Con-Ass ay naudlot noong Miyerkules matapos magmurahan at muntik nang magsuntukan sina Surigao del Norte Rep. Robert Ace Barbers at Surigao del Sur Rep. Prospero Pichay.
Nakasalang na para pagbotohan sana ang Con-Ass base sa mosyon ni Cebu Rep. Gwendalyn Garcia nang magkainitan sina Barbers at Pichay kaya napilitan si Mercado na i-adjourn ang kanilang committee hearing.
Sa ilalim ng Con-Ass, magsasanib sa isang asembliya ang mga senador at congressman na siyang mag-aamyenda sa Saligang Batas na ang pangunahing misyon ay palitan ng Federal System ang kasalukuyang presidential form of government.



