BUWISIT NA PICCOLO!

TAON-TAON, tuwing pagkatapos ng New Year’s celebration, problema ang napakaraming biktima ng paputok, lalo na iyang piccolo.
Bago ang Bagong Taon, ‘di magkamayaw ang PNP at DoH sa pagbabawal sa firecrackers para makaiwas sa masamang dulot nito.
Pero ‘di tumatalab ang kanilang babala dahil imbes na bumaba, lumolobo kada-taon ang nasusugatan at nadidisgrasya sa paputok. At ang numero unong culprit ay ang bwisit na piccolo.
Sa ulat, ang malimit na injuries kapag Bagong Taon ay mula sa piccolo. Ang piccolo ay isa sa iba’t ibang uri ng paputok na ipinagbabawal, pero ang nakapagtataka, lantaran itong naibebenta sa bangketa.
Kung may ahensyang dapat managot, iyan ay ang pambansang kapulisan dahil naturingan silang mga awtoridad pero ‘di pinaiiral ang batas.
Kung ang mga bata ni Gen. Alan Purisima ay nagtatrabaho, aba’y siguradong walang makikitang ibinebentang mga piccolo.
Pakiwari natin, kulang ang kampanya ng PNP at ng pamahalaan laban sa mapamuksang piccolo at iba pang klase ng paputok.
Taon-taon na lamang, problema ang napakaraming nasusugatan, ang ilan ay namamatay pa dahil sa mga paputok na ito.
Ako’y nagtataka lang.
Kung sa Davao City, kayang-kayang pairalin ni Mayor Rodrigo Duterte ang firecracker ban, bakit hindi sa iba?
Kailangan siguro ang maraming Mayor Duterte para mahinto ang paggamit ng mga paputok para maiwasan ang mga nadidisgrasya.
Sa buong Pilipinas, sa Davao City lang ang walang naiulat na gumamit ng piccolo at iba pang mapaminsalang mga firecracker.
Ito’y, dahil sumusunod ang mga Davaoeño sa utos na firecracker ban ng magaling na alkalde na nakilala dahil sa kanyang ‘political will.’
‘Di naman mahirap ang maging katulad ni Duterte na kapag sinabing pula ay pula. ‘Yan kasi si Mayor Rod Duterte.
Political will lang ang sandata ng mga punong bayan at punong lungsod para makamtan ng gobyerno ang minimithing ‘zero casualty’ kapag sumasapit ang selebrasyon ng pagpapalit ng taon.



