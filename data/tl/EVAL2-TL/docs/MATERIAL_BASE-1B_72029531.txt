Malawakang soil analysis sinimulan na

August 31, 2016

LUNGSOD NG KORONADAL, South Cotabato, Ago. 31, (PIA) \-- Nagsimula na ang Office of the Provincial Agriculturist ng South Cotabato at Bureau of Soils and Water Management (bswd) sa pagsasagawa ng soil analysis sa mga sakahan at nakatiwangwang na mga lupain sa buong lalawigan ng South Cotabato

Sa isang pulong-balitaan, Martes (Agosto 30), sinabi ni Provincial Agriculturist Justina Navarrete na isinailalim na sa orientation ang 16 na assistant field assistants at mga agricultural technicians na naatasang magsagawa ng soil analysis.

Inaasahang makapagsimula sila ng nga kanilang gawain ngayon araw.

Magtatrabaho ang mga technician kahit Sabado at Linggo dahil mayroon lamang silang 45 na araw para tapusin ito.

Ang naturang soil analysis na gagawin sa buong bansa ay ipinag-utos ni Agriculture Secretary Emmanuel Piñol, sa layong matukoy ang pinakaangkop na itanim sa bawat lugar sa bansa at matiyak kung anong klaseng abono ang kailangan sa partikular na sakahan para sa mas malaki at may ganansyang produksyon.

Pagkatapos ng soil analysis, gagawa ang Bureau of Soils and Water Management (BSWD) ng soil fertility map, fertilizer, at crop suitability map.

Ibig sabihin nito, paliwanag ni Navarrete, malalaman na ng mga magsasasaka ang mga angkop na itanim sa kanilang sakahan. Hindi na rin sila magsasayang ng abono dahil malalaman na rin nila kung ano’ng klase at gaano karaming abono ang kailangan ng sakahan.

Kaugnay rito, nananawagan si Navarrete sa mamamayan sa South Cotabato, lalung lalo na sa mga magsasaka na huwag magtaka kung may makikita silang mga taong kukuha ng sample ng mga lupa sa kanilang lugar o sakahan.

Ayon kay Navarrete, pinondohan ang soil analysis ng Department og Agriculture.

Tanging tirahan at sasakyang magagamit ng mga kawani ng BSWD lamang ang kontribusyon ng pamahalaang panlalawigan. (DEDoguiles-PIA12)



