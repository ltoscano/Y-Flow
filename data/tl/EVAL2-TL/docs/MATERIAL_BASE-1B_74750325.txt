EDITORYAL – Kung mayroong delikadesa

KAHAPON natapos ang anim na buwang suspension ni dating Philippine National Police (PNP) chief Alan Purisima. Dapat ay babalik na siya kahapon pero nag-file siya ng vacation leave. Ayon sa tagapagsalita ng PNP, marami pa raw leave credit si Purisima kaya ginamit niya ito. Karapatan daw ni Purisima na gamitin ang kanyang natitira pang mga vacation leave. Hindi naman sinabi kung hanggang kailan ang vacation leave ni Purisima.
Sinuspinde si Purisima ng Office of the Ombudsman noong Disyembre 2014 dahil sa maanomalyang courier service contract sa Werfast Documentary Agency noong 2011 at kaso nang mga nawawalang AK-47 rifles. Bago nasuspinde, naugnay muna siya sa kontrobersiyal na “White House” sa Camp Crame at mansion nito sa Nueva Ecija. Pero kahit suspendido, siya pa rin ang nagmamando sa Special Action Force (SAF) na sumalakay sa Mamasapano noong Enero 25 para hulihin ang mga teroristang sina Marwan at Usman. Nakasagupa ng SAF ang MILF at BIFF na nagresulta sa brutal na kamatayan ng 44 commandos. Si Purisima ang nagsabi sa sinibak na SAF commander na huwag sabihin ang operation kina DILG sec. Mar Roxas at PNP Deputy Dir. Gen. Leonardo Espina.
Noong Pebrero 6, 2015, nag-resign si Purisima bilang PNP chief pero hindi sa serbisyo. Nakatakda siyang magretiro sa Nobyembre.
Anim na buwan pa bago siya magretiro sa PNP. Sa aming palagay, maaaring hindi na bumalik si Purisima sa kanyang opisina sa Camp Crame at uubusin na lamang ang kanyang natitirang vacation leave. Iyon ay kung mayroon pa siyang delikadesa. Hindi na siya magpapakita sa Crame para matigil na ang batikos. Pero mahaba pa ang anim na buwan at marami pang mangyayari. Maaaring mabago ang ihip ng hangin at ibalik siya ni President Aquino sa puwesto. Matalik silang magkaibigan noon pa.
Kung may delikadesa si Purisima, bakit hindi na lang siya magbitiw. At magtalaga naman agad si P-Noy ng bagong PNP chief para naisasaayos ang PNP. Marami nang kababalaghang nangyayari sa PNP ngayon at dapat may pinunong gumagabay sa mga miyembro.



