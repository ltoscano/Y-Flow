PRAISE PNOY, HALELUYA!

SANDAMUKAL na kamangmangan na naman ang pinatunayan ni Pangulong Benigno Aquino 3rd aka PNoy kamakailan sa Malacañang. Sa harap ng mga sipsip at tagapalakpak lang na mga mambabatas, aba nagsermon na naman siya sa mga kritiko at media?
Mr. Aquino, ang tao ay kusang pumapalakpak at humahanga sa mga tao na gumagawa nang maayos, matino at maganda lang. Kapag puro mali ang ginagawa, swerte na lang ang bugok kung hindi sila dinuduraan!
Halimbawa, hahanga ba ang mga pasahero ng MRT at LRT kung palagi itong may aberya at sira?
Matutuwa ba ang mga pasahero na sa bawat araw ng kanilang pagsakay ay kilo-kilometro ang haba ng pila?
Paano ba matuwa ang mga motorista na dalawa hanggang apat na oras silang nasa lansangan na usad pagong ang takbo ng kanilang sasakyan? Bibigyan ba ng medalya sina DPWH Secretary Singson at MMDA tserman sa ginawa nilang mabagsik ng trapiko na lumagpas pa sa expressways? Single truck lane ha!
Lulundag ba sa tuwa ang mga binagyo sa Mindanao at Visayas region na mula ng sila ay wasakin hanggang ngayon ay wala pa rin kayong kongkreto na naibigay sa kanila? Huwag ninyong angkinin ang mga bigas, damit at pagkain na ibinigay noong kasagsagan ng bagyo. Karamihan diyan ay mula sa donasyon ng mamamayan ng mundo!
At sa usapin ng kriminalidad, kulang na lang na sisihin mo na naman ang mga nagdaan na administrasyon dahil sabi mo, wala pa ang iyong bulok na rehimen, nandiyan na ang mga kriminal at kriminalidad. Totoo na may mga kriminal na miyembro ng Pambansang Pulisya. Dapat mo bang ipagmalaki na hinuhuli rin sila ni CPNP Alan Purisima?
Trabahong pulis ang paglambat o maski pag-ubos sa mga kriminal o sindikato. Iyan ang toka ng kanilang trabaho. Kapag nakahuli ba sila dapat pang ipagyabang, ipamalita at ipagmalaki? Iyan ang trabaho nila eh!
Sisisihin mo ang media at mga kritiko. Bakit, may mapupuna ba ang media kung tama ang inyong ginagawang serbisyo sa bansa at taumbayan? Kung matino kayo sa pamamalakad ng gobyerno, tiyak, all praises kaliwa’t kanan ang aanihin ninyo.
Ikaw mismo noong bagong upo ka PNoy, halos 99% ang pumupuri sa iyo lalo na sa sektor ng media.
Pero ilang buwan ka pa lang sa iyong puwesto, nakita na ang iyong totoong ugali. Mapaghiganti.
Mapanira at mapanlinlang sa tooong kalagayan ng estado!
Bolero ka. Nakaaawa ka. Patapos na ang iyong termino, ZERO pa rin ang iyong tamang serbisyo!



