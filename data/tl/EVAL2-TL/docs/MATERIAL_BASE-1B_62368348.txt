
Usaping pagbaha sa Calapan, binigyang tugon

October 10, 2016

CALAPAN, Oriental Mindoro, Okt. 10 (PIA) – Binigyang-tugon ng pamahalaang lungsod ang problemang pagbaha na nararanasan ng mga mamamayan dito tuwing tag-ulan.

Kasalukuyang tinatapos na ang drainage canal sa kahabaan ng Bonifacio St., Brgy. Ilaya.

Ito ay may habang 80 metro at lapad na .60m na pinondohan ng isang milyong piso.

Sinimulan itong gawin noong nakaraang buwan at halos patapos na ngayon ang konstrusyong isinasagawa rito. Ang nasabing drainage canal na nasa sentro ng lungsod ay malaking tulong upang maibsan ang nararanasang pagbara nito na nagdudulot ng pagbaha sa kalsada na nakaaapekto partikular sa mga mag-aaral ng paaralang malapit sa lugar at sa mga taong nagsisimba sa Sto. Niño Cathedral.

Patuloy ang pag-usad ng mga proyektong pang-imprastraktura ng pamahalaang lungsod kasabay ng pag-unlad bilang isang 'competitive city'.

Isa lamang ito sa mga proyektong pang-imprastraktura na prayoridad ng pamahalaang lungsod sa pag-asang higit itong makapagbibigay ng kaunlaran sa mga mamamayan. (CIO/LTC/PIA-Mimaropa/Calapan)



