
NAGPASAKAY LANG SI TG

MARAMI ang natuwa nang ipahayag ni Sen. Teofisto “TG” Guingona III na uumpisahan na ng Senate blue ribbon committee ang imbestigasyon sa maanomalyang pagpapatayo ng Iloilo Convention Center.
Sa mga hindi pa nakaaalam, umabot sa tumataginting na P700-milyon ang halaga ng pet project ni Senate President Franklin M. Drilon na kapartido ni TG sa Liberal Party.
Galing sa pork barrel at DAP ni Drilon ang perang ginamit sa pagtatayo ng ICC. Idineklarang iligal ng Korte Suprema ang pork barrel at DAP.
Biglang nangamoy-anomalya ang proyekto nang matuklasan ng ilang kritiko ni Drilon na overpriced ito ng mahigit P400-milyon, maliban pa sa napag-alaman na Hilmarcs Construction Corp. din ang gumawa nito. Mahigpit namang itinanggi ni Drilon na may anomalya sa pagpapagawa ng ICC.
Ang Hillmarcs kasi ang pinagbibintangang kumopo ng napakaraming mga multi-bilyong infrastructure project sa Makati City sa pamamagitan ng pagluluto umano sa mga resulta ng bidding. Kabilang sa mga proyekto ng Hillmacs ang Makati City Hall Building 2 na siyang ginamit na alibi ng Senate blue ribbon sub-committee sa pangunguna nina Sen. Koko Pimentel, Alan Peter Cayetano para guluhin ang buhay at ambisyon ni VP Jojop Binay na maging kasunod na pangulo ng bansa.
Kaya naman nang malaman ng publiko ang hinggil sa maanomalyang pagtatayo ng ICC ay lumakas ang panawagan para imbestigahan din ng blue ribbon ni TG si Drilon, para anila ay mawala ang agam-agam na tanging mga kalaban lang nila sa pulitika ang ino-operate ng mga taga administrasyon. At dahil wala ng masulingan ay naobliga si TG na magpahayag na iimbestigahan din nila ang kaalyado at boss nilang si Drilon.
Pero para sa akin ay hindi muna dapat magsaya ang mga tao, lalo na iyong mga taga-oposisyon, dahil halata namang nambobola lang si TG katulad din ng ginawa niya para hindi ituloy ang Malampaya fund scam.
Walang sinabi si TG kung kailan ang eksaktong date na uumpisahan ang inquiry, kundi sinabi lang niya na magsisimula sila kapag natapos na ang kanilang inisyal na paghahanda.
Ibig-sabihin ay open ended iyon kaya maliwanag na dribol lang ang ginagawa niya tulad din naman ng pagpapalusot niya kaugnay ng Malampaya fund scam. Bilib talaga ako kay TG magaling lumaro, halata nga lang. OPENLINE/BOBBY RICOHERMOSO



