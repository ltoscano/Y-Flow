
Tagalog news: Programang pampubliko, tinalakay sa pulong ng prov'l dev't council sa Batangas

July 27, 2016 Bhaby P. De Castro

LUNGSOD NG BATANGAS, Hulyo 27 (PIA) - Isinagawa ng Batangas provincial government ang kauna-unahang pulong ng Provincial Development Council tampok ang mga pangunahing programa para sa mga residente. Ayon kay Governor Hermilando Mandanas, isusulong ng probinsya ang proyektong HELP (Health,Education/Environment,Livelihood,Projects) para sa mga residente.

Aniya, magkakaroon ng dagdag na libreng gamot, kagamitan at tauhan sa mga district hospitals sa buong lalawigan, libreng check up at gamot para sa mga kapusapaad na Batangueno, pagdaragdag ng 20 percent honorarium at mga kagamitan para sa mga Barangay Health Workers (BHW), Barangay Nutrition Scholars (BNS), Barangay Tanod at Day Care Workers (DCW). Bibigyan din ng libreng PhilHealth Cards na may dobleng benefits para sa mga Barangay Officials (Chairman, Kagawad, Secretary/Treasurer/atbp.) at Volunteers (BHW, BNS, DCW, Barangay Tanod, atbp.);bobleng benepisyo para sa mga senior citizens na may Philhealth cards at allowances para sa mga pangulo nito at libreng service vehicle sa bawat isang barangay sa lalawigan. Nakapaloob naman sa programa ng edukasyon ang pagdadagdag ng mga scholars ng pamahalaang panlalawigan na aabot sa 25,000-30000 para sa senior high school at kolehiyo;pagpapagawa ng karagdagang silid aralan na may mga computers;pagpapalagay ng internet sa mga paaralan at barangay hall at pagbibigay ng libreng tablets sa mga public school teachers at barangay captain. Kabilang sa planong pangkabuhayan ang pagbibigay ng habangbuhay na pension sa mga nanungkulan sa barangay tulad ng chairman, kagawad, barangay health worker, barangay nutrition scholar, day care worker, barangay tanod.

Ayon pa sa gobernador, maglalaan ng P500M pondo para sa patuloy na pagpapalakas ng mga kooperatiba sa buong lalawigan; pagtatayo ng food terminal para sa processing/storage/bagsakan ng produkto ng agrikultura at kalakalan; pakikipag-ugnayan sa pribadong sektor at mga investors upang makapagbigay ng mas maraming trabaho; pagpapalawig ng turismo at agrikultura sa lalawigan ng Batangas. Sa ilalim naman ng mga proyektong papaunlarin at isasagawa ang pagtataas at pagbibigay ng kagamitan sa mga barangay tanod at iba pang volunteers; pagpapagawa at pagsasaayos ng kalsada, tulay, multi-purpose halls at proyektong patubig; pagpapagawa ng evacuation centers na magagamit sa panahon ng sakuna at kalamidad; pabahay para sa mga naglilingkod sa pamahalaan at pamilyang apektado ng relokasyon at sakuna; pagkakaroon ng kagamitan at sasakyan para sa search and rescue operations, pamatay sunog at pang-patrolya.

Tinalakay din sa pagpupulong ang pagpapanatili ng kaayusan at katahimikan ng lalawigan gayundin ang patuloy na pangangalaga sa kalikasan maging ang pagpaplano sa gagawing budget para sa taong 2017.(MCA/BHABY P. DE CASTRO-PIA BATANGAS with reports from Jenny Aguilera-PIO Capitol)



