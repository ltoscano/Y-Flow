CAAP HEAD, UMAYAW NA KAY PDU30 By Juliet de Loza-Cudia August 29, 2016
May apat na araw pa lamang matapos na panumpain sa kanyang tungkulin ni Pangulong Rodrigo Duterte bilang head ng Civil Aviation Authority of the Philippines (CAAP) si Antonio Buendia ay nagbitiw na ito sa kanyang tungkulin.
Ang pagbibitiw ni Buendia ay inianunsiyo ni Transportation Undersecretary for Aviation and Airports Roberto Lim sa ginanap na flag-raising ceremony noong Agosto 22.
Hindi naman sinabi ni Lim ang dahilan ng pagbibitiw ni Buendia noong Agosto 19. Sinabi naman ni CAAP spokesperson Eric Apolonio na itinalaga ni Lim bilang officer in charge si CAAP deputy director for operations Jim Sydiongco hanggang hindi pa nakakahanap si Pangulong Duterte ng kapalit ni Buendia.
Habang si Manuel Antonio Tamayo, deputy director for administration muna ang hahalili kay Sydiongco.
Nabatid na si Buendia ay kabilang sa mga naunang ini-appoint ni Pangulong Duterte.
Nabatid na may 43 taon na siyang may karanasan sa civil aviation. Naging presidente rin siya ng Asian Spirit at ng Philippine Aerospace Development Corp., bago hinikayat na magtrabaho sa gobyerno.



