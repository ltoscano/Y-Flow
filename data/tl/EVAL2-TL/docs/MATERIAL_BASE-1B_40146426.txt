
Mga Senior Citizen ng Antipolo, lumutang ang kagandahan sa Natatanging Lola 2016

November 30, 2016

LUNGSOD NG ANTIPOLO, Rizal, Nob. 30-- Pinatunayan ng 16 na naggagandahang lola na may ibubuga pa sila pagdating sa pagrampa sa isinagawang coronation night ng Natatanging Lola 2016, programang handog ng Pamahalaang Lungsod ng Antipolo noong Nobyembre 16, 2016 sa Robinsons Place Antipolo.

Lumutang ang kagandahan ng mga kandidata na nagrepresenta ng kanilang mga barangay habang suot nila ang glamorosang long evening gown.

Ayon kay Antipolo City Mayor Ynares malaki ang paghanga at respeto niya sa mga senior citizen dahil sila aniya ang mga humubog ng kultura at pamumuhay ng mga tao sa kasalukuyan. Dagdag pa ng alkalde, isang maliit na bagay lamang kung tutuusin upang masuklian ang kanilang pagkabayani ang paglunsad ng mga programang ikatutuwa nila.

Tinanghal na pinakabagong Natatanging Lola si Erlinda Sagario ng Brgy.

Mambugan, kinilalang 1st runner-up si Ester Alonzo ng Brgy. Dalig, nasungkit ni Alicia Pascual ng Brgy. Bagong Nayon ang 2nd runner-up, napasakamay ni Virginia Portuges ng Brgy. San Roque ang 3rd runner-up, habang nakuha naman ni Corazon Manlogon ng Brgy. San Isidro ang 4th runner-up. Tumanggap ng sash, bouquet of flowers, at plaque ang lahat ng lumahok na kandidata.

Katuwang ang Antipolo Federation of Senior Citizen (AFSC) at ang City Social Welfare and Development (CSWD) Office, nagkaroon din ng Raffle Bonanza na may papremyong refrigerator, flat screen TV, washing machine, at 30 consolation prizes na grocery items para sa mga senior citizen na nakisaya sa programa.

Abot-kamay naman ng mga senior citizen ang kanilang mga pribilehiyo sa lungsod gaya ng pagkakaroon ng libreng cake sa kanilang kaarawan, libreng pagpapagamot sa mga pampublikong ospital, at libreng panonood ng sine tuwing Lunes sa Robinsons Antipolo at SM Masinag. (F.M. Javier, Antipolo PIO/PIA-Rizal)



