
Handog Titulo sa Batangas City, Mas Pinalawak

October 18, 2016 Ronna Contreras-PIO Batangas City

LUNGSOD NG BATANGAS,Oktubre 7 (PIA)-- Mas pinalawak na ang programa ng Pamahalaang Panlungsod kaugnay ng Handog Titulo kung saan 20 residente ang libreng nagpatitulo ng kanilang pag-aaring lupa.

Mas mabilis na ang proseso ng pagpapatitulo ng lupa sa ilalim ng programa na karaniwang tumatagal ng mahigit isang taon dahil iisang tanggapan na lamang ang mag-aasikaso ng pagkuha ng clearance sa City Planning and Development Office, korte, Register of Deeds at pag-endorso sa City Environment and Natural Resources Office (CENRO).

Ang batas na ito ay alinsunod sa Republic Act No. 10023 o kilala bilang Public Land Titling and Survey program na naggagawad ng kapangyarihan sa Department of Environment and Natural Resources(DENR) sa pamamagitan ng CENRO at PENRO gayundin sa lokal na pamahalaan upang magbigay ng free patents sa lupang residential at agricultural.

Maaaring patituluhan ang residential lot na may sukat na 500 sq.m. pababa at 501sq.m hanggang limang ektarya naman sa agricultural.

Ayon kay Mayor Beverley Dimacuha, ang pagkakaroon ng titulo ang tanging pruweba ng pagmamay-ari ng kanilang lupain kaya’t napakahalaga nito bukod pa sa magbibigay ito ng mas mataas na value ng lupa,ito ay magsisilbi ding proteksyon sa mga may-ari nito.

Pinuri naman ni Atty. Neil Adrian Pargas mula sa tanggapan ng Register of Deeds ang naturang programa sapagkat ito ay isang patunay ng pagpapakita ang malasakit ng lokal na pamahalaan sa kanilang nasasakupan. Mula sa napakatagal at napakahabang proseso ito ay nagawang mapaikli at mapabilis.

Hangad naman ni PENRO Head Jose Elmer Bascos na lalo pang lumaganap ang programang ito dahil marami ang natutulungan nito.

Isinagawa ang awarding of titles sa Bahay Kaalaman kung saan lubos ang pasasalamat ng mga beneficiaries sa Land Management Council na siyang namamahala sa programang ito.

Ang Land Management Council ay binubuo ng mga iba’t-ibang departamento ng Pamahalaang Lungsod katuwang ang Department of Agrarian Reform, Clerk of Court, Register of Deeds at Metro Batangas Business Club. (BHABY P. DE CASTRO-PIA BATANGAS with reports from Ronna Endaya Contreras-PIO Batangas City)



