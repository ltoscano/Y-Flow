
10.4M VS 10.8M HOUSEHOLDS

MABUHAY silang lahat sa government owned and controlled corporations at mamatay sa hirap silang lahat na 50 milyong Filipino.
Ano ba ito na nagaganap sa mahal kong Pinas?
SWS SURVEY
Ayon sa Social Weather Station, dumarami ang nagsasabing sila’y naghihirap.
Mula sa 10.4 milyong pamilya na nagsasabing mahirap sila noong Abril hanggang Hunyo, 2013, lumaki ang bilang ng mga ito sa 10.8 milyong pamilya sa Hulyo hanggang Setyembre.
Ayon pa rin sa SWS, kalahati ng kabuuang 100 milyong Filipino sa kwentang may lima katao bawat pamilya ang naghihirap.
Sa kabilang banda, sinasabi naman ng sarbey ng SWS na lumiit nang kaunti ang bilang ng mga nagugutom batay sa nasabing mga panahon.
Bagama’t masasabing okay ang kalagayan ng mga nagugutom, hindi pa ring nangangahulugan na dapat tayong magsaya.
BIKTIMA NG KALAMIDAD
Hindi nga tayo dapat na magsaya dahil hindi sakop ng sarbey ang mga kalamidad na dumaan sa buong bansa matapos ang nasabing sarbey.
Hindi nasakop ng sarbey ang mahigit 100,000 katao na biktima ng giyera sa Zamboanga City.
Hindi nito sakop ang milyong sinalanta ng mga bagyong Santi at Vinta.
At hindi rin nito sakop ang mga biktima ng lindol sa Bohol, Cebu, Siquijor at iba pa.
Milyones, mga Bro, ang sinakop ng mga kalamidad na ito na kung sarbeyin mo sila, tiyak na lulutang ang katotohanan ng gutom sa mga ito.
Pero hindi basta gutom ang nararanasan ng mga ito.
Matagalan, taon na kagutuman ang aabutin ng mga ito.
MABUHAY SILA SA GOCC
Sa kabilang banda, segu-segundo, minu-minuto, oras-oras, araw-araw, linggo-linggo, buwan-buwan at taon-taon na nagpipiyesta sa kayamanan mula sa salaping bayan at bulsa ng mga naghihirap na mamamayan ang mga opisyal ng gobyerno.
Halimbawa ang mga opisyal ng mga government owned and controlled corporation gaya ng Government Service Insurance System, Social Security System, Bangko Sentral ng Pilipinas, Development Bank of the Philippines, Land Bank of the Philippines, Philippine Charity Sweepstakes Office, PAGIBIG at iba pa.
Itong mga opisyal na ‘to, mga Bro, ay tumatanggap ng sahod na P500,000 hanggang sa lagpas sa P1 milyon bawat buwan.
Puwera pa ang kanilang mga bonus, allowance, per diem sa pagdalo-dalo sa mga miting, insentibo, libreng gasolina, pamasahe at load sa cellphone.
Puwera rin ang mga parte nila sa mga cooperatiba nila na hindi sa mga sahod nila nanggagaling kundi sa mismong pondo ng kani-kanilang mga ahensya.
BUSOG NA, BUNDAT PA
Hindi lang busog ang mga opisyal na ito kundi bundat pa.
Depensa naman ng mga nasa Palasyo, ligal na ligal ang mga tinatanggap ng mga opisyal na ito mula sa buwis ng mga naghihirap na Filipino.
Kung hindi umano bibigyan ng sahod ang mga hinayupak na opisyal na ito, lalayas umano sila at sa mga pribadong kompanya na sila magtatrabaho.
Ganito na ba ang utak ng mga opisyal ng gboyerno?
Wala na bang unang hinahangad ng mga anak ng putakting ito kundi ang magpayaman sa puwesto?
At nasaan ang pag-unlad ng mga mamamayan bilang palatandaan ng galing ng mga hinayupak na ito?
Bakit lalong dumarami ang naghihirap na Filipino.
BASBAS NG MGA MAMBABATAS
Bibihira umano ang mga paglabag sa batas ukol sa mga sahod at iba pang tinatanggap ng mga nasabing opisyal.
Galing umano sa mga batas na gawa ng mga mambabatas ang sahod at pribilehiyo ng mga opisyal.
Kaya, dapat umanong sundin ang batas.
Sa katwirang ito, wala na bang magagawa ang mamamayang naghihirap para bumalik man lang sa kanila kahit kapiraso ang nanggagaling na biyaya na bumubuhos sa mga opisyal?
Pero ano ang aasahan ng mga mamamayan sa mga mambabatas?
Binubusog at binubundat ng mga mambabatas ang kanilang mga sarili at sine-share lang nila ang grasya?
Namputsa naman, wala na tayo talagang pupuntahan kundi paghihirap.
BATAS NG PALASYO
Kung walang nauukol na batas, pupuwede na ring galing mismo sa Palasyo ang mandato para sa busog at bundat na buhay ng mga opisyal.
At nasubukan ang pambebeybi ng Palasyo sa mga busog at bundat sa kaso ng mga opisyal sa SSS.
Kapag may magkuwestiyon sa luho ng mga nasa nabanggit na ahensiya, malamang na bebebeyhin din sila ng Palasyo.
O Lord na mahabagin!
Kaawaan mo kami!
Jesus, Mary and Joseph, ipagdasal ninyo kami.
WALANG DIYOS SA NAGHIHIRAP
Ang kakambal, mga Bro, ng mga naghihirap ay ang mga nagugutom.
Kapag ang paghihirap ay lumala at lumusong na sa gutom, wala nang Diyos na makikilala ng mga ito.
Paano kaya kung magmartsa ang 50 milyong nagugutom sa buong bansa patungo sa mga opisina ng mga GOCC na ‘yan?
Paano kung magmartsa sila patungo sa Kamara, sa Senado at sa Malakanyang?
Hindi imposible na maganap ito, mga Bro, kung magpapatuloy ang pagyaman ng mga opisyal ng pamahalaan habang pahirap nang pahirap naman ang buhay ng nakararaming mamamayan.
Sa mga panahon na ‘yan, maghanda na ang mga hinayupak na opisyal na walang konsensiya, walang pagmamahal sa mamamayan at nagiging kalawang sa pamahalaan.
MAGDASAL NA SILA
Dito natin naalaala ang sinasabi ng Diyos na makatarungan, mapagmahal sa naghihirap na mamamayan at naghahangad ng tamang pamamahala.
‘Magdasal man kayo, hindi ko kayo pakikinggan.’
‘Yan ang paulit-ulit na sinasabi ng Bathala sa Bibliya sa mga hari at reyna at iba pang mga opisyal ng pamahalaan na wala nang inatupad kundi ang mag-ipon ng kayamanan.
Kung noong mga panahong lumipas ay inihahayag ni Bathala ang ganitong mga salita, tiyak na gagawin din niya ito sa ating panahon.
Sa tila pananahimik ni Bathala, maaaring gumapang ang kapangyarihan ni Karma at ito ang magbabawas at mag-aalis ng kabusugan at kabundatan ng mga palalo sa kanilang panunungkulan.
Magdasal na sila, ngayon pa lang!



