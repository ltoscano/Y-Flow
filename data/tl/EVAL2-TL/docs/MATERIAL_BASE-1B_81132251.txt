Mas napapanahong isyu LUMAYO muna tayo sa usapin ng pulitika at ekonomiya ngayong araw na ito. Gayon din, lumayo tayo sa mga usaping kaakibat ng kung paano dapat paghandaan at ipagdiwang ang Kapaskuhan lalo na ang mga usaping may negatibong kaugnayan sa okasyong ito na laging hinihintay ng sambayanan. Totoo naman yata talaga na ang bansa natin ang may pinakamatagal na pagdiriwang ng Kapaskuhan sa buong mundo. Pagpatak pa lamang ng unang buwan na may “bre”, Setyembre, maririnig na ang mga himig Pamasko sa airwaves. Sa unang pasok pa lamang ng malamig na hanging amihan, makikita na sa mga kabahayan ang Christmas lights. Samantalang ang malalaking kalsada sa Kalakhang Maynila ay napapalamutian na rin ng nagkikinangang ilaw. Makabibili na rin ng bibingka at puto bungbong. Kaakibat din ng pagdating ng Kapaskuhan ang kabi-kabilang sale ng malls. Tinutulungan ng paggasta ng marami sa atin ng mga patalastas na nagpapahayag na para maging masaya ang Pasko, ito o iyon dapat ang handa sa hapag-kainan; ito dapat ang damit na suot sa mga Christmas party; dito dapat ipagdiwang sa mamahaling hotel o resort ang dakilang araw ng pagsilang ng ating Tagapagligtas; ito dapat ang ipanreregalong gadget. Lahat ito ay pawang nakaugnay sa isang okasyon na dapat sana ay mapagnilayan natin nang lubos. Pero hindi. Ang Pasko kasi ngayon ay karaniwang kaugnay na ng paggasta. Tuwing panahon ng Kapaskuhan dumarating ang 13th month pay. Ang iba naman ay nakatatanggap ng bonus. Kaya sa mga ganitong panahon, nanawagan ang mga patalastas na gumastos tayo. Mamili ng damit, pagkain, gamit, at iba pang paraan para tayo ay kumonsumo. Saan man dumako ang ating paningin, mababanaagan natin na ang Pasko ay kaakibat ng paggasta. Sa highway halimbawa, nagkalat ang billboards na nagsasabing may sale. O kung hindi man ay nagpapahayag na may magandang produktong dapat bilhin dahil nababagay sa okasyon. Lalong marami sa media. Kaliwa’t kanan ang patalastas na, oo nga’t may kaugnayan sa Pasko, ay nagbibigay diin naman na dapat tayong tumangkilik ng produkto at serbisyo. Kung tutuusin, maganda ito sa ekonomiya. Sumisigla ang pananalapi ng bansa dahil sa mabilis na ikot ng pera sa mga tao, negosyo, at industriya. Nakapagtataka nga lamang, na kaugnay nito ang mga suliraning pambayan na may malaking epekto sa atin. Una, sa panahong ito na maraming gagastusin ang mga mamamayan ay dumarami rin ang street crimes. Bagama’t alam kong puspusan ang pagsugpo sa krimen ng mga alagad ng batas, dapat lubos ang ating pag-iingat dahil ang mga kriminal ay naghahangad din marahil ng gagastusin. Ikalawa, naghihigpit ang daloy ng trapiko kung kaya naman ang dapat sanang asahang malusog na daloy ng ekonomiya ay bumabagal at nasasayang dahil nga sa mabagal na paggalaw ng trapiko. Noon pa man ay sinasabi ko na at pinatutunayan na rin ito ng mga pandaigdigang institusyon ng pananalapi tulad ng World Bank na malaki ang nawawalang pera kapag hindi naaayos ng pamahalaan ang isyu ng trapiko. Ginagawa ng pamahalaan ang lahat ng posibleng solusyon upang maibsan tayo ng ganitong suliranin. Gayon man, naniniwala ako na may gampanin ang bawat isa sa atin upang maging maayos ang daloy ng trapiko. Simulan natin sa disiplina. Sundin natin ang mga tuntunin at batas. Ikatlo, dahil sa labis na atensyon sa mga party at pagkonsumo ng karamihan sa atin, nalilimutan na halos ang dahilan ng okasyon. Ang pagdakila sa pagsilang ng Tagapagligtas natin. Hindi ko sinasabing huwag gumastos o huwag bumili o tumangkilik ng serbisyo ngayong panahong ito. Subalit ang higit na mahalaga para sa akin ay ang maging instrumento tayo ng biyaya para sa kapwa. Kung nakahihigit ang iyong pera, maaaring tumulong. Kung maraming pagkain, ipamahagi sa wala. Sana, bukod sa pangangailangang komersyal, matugunan din natin ang pangangailangang espiritwal at pang-kapwa-tao.



