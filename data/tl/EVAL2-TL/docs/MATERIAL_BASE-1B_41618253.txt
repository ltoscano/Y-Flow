
Westbrook at Durant bumida sa OKC

DALAWANG overtime ang kinailangan ng Oklahoma City Thunder bago kuryentehin ang Orlando Magic, 139-136, sa nagaganap na 2015-16 National Basketball Association (NBA).
Nagtrabaho nang todo sina All-Star members Kevin Durant at Russell Westbrook upang akbayan ang Thunder sa kanilang pangalawang sunod na panalo.
Umarangkada ng 48 points, 11 rebounds at walong assists ang point guard na si Westbrroks habang hindi naman nagpadaig si 2014 MVP Durant matapos magtala ng 53 puntos, 12 boards at tig-dalawang assists at blocks.
Hawak ng Magic ang 18 puntos na bentahe, 93-75, papasok ng fourth canto subalit binalikat nina Westbrook at Durant ang opensa ng Thunder para itala ang 42 puntos kontra 24 ng Orlando sa nasabing period.
May inambag sina D.J. Augustin at Enes kanter na 12 at 10 puntos ayon sa pagkakasunod para sa OKC.
Kumana naman si forward Harris Tobias ng 30 pts., siyam na rebounds at apat na assists para sa Orlando na nalasap ang pangalawang sunod na kabiguan.
Samantala, nagwagi ang Eastern Conference defending champion Cleveland Cavaliers sa Miami Heat, 102-92, habang kinatay ng Detroit Pistons ang Chicago Bulls, 98-94.
Sa ibang kaganapan, dinagit ng Atlanta Hawks ang Charlotte Hornets, 97-94. ELECH DAWA



