NNC 12 nagpasalamat sa lahat ng sumuporta sa pagdiriwang ng Buwan ng Nutrisyon

August 01, 2016

LUNGSOD NG KORONADAL, South Cotabato, Ago. 1 (PIA)--- Nagpaabot ng pasasalamat ang pamunuan ng National Nutrition Council (NNC) 12 sa lahat ng mga ahensya at organisasyon na sumuporta sa pagdiriwang ng Buwan ng Nutrisyon.

Sa isinagawang Regional Nutrition Month Culmination noong Biyernes, binigyang-diin ni Arceli Latonio, nutrition program coordinator ng NNC, na mahalaga ang partisipasyon ng bawat isa sa pagsusulong ng maayos na kalusugan.

Pinasalamatan ni Latonio ang iba –ibang ahensya ng pamahalaan, mga pribadong organisasyon, mga paaralan at maging ang lahat ng mga health front liner sa kanilang patuloy na pakikiisa sa taunang pagdiriwang ng Buwan ng Nutrisyon.

Tampok sa culmination program ang iba-ibang aktibidad tulad ng nutri-quiz, complementary food cooking contest, photo exhibit, nutri-poem contest, video clip making contest at search for malusog na buntis.

Sa kabilang banda, inihayag naman ni Dr. Francisco Mateo, OIC- regional director ng Department of Health (DOH) 12, na isusulong ng departamento ang Duterte Health Agenda na nakasentro sa pagbibigay ng nararapat at angkop na serbisyong pangkalusugan lalong lalo na sa mga mahihirap na mamamayan ng bansa.

Nakasentro ang pagdiriwang ng Buwan ng Nutrisyon sa temang, “First 1,000 Days ni Baby Pahalagahan para sa Malusog na Kinabukasan”. (SJDuerme-PIA12)



