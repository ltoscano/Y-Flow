
DELIKADO ANG PINAS SA PALPAK NA LIDERATO

KUNG totoo ang pinagsasabi ng mga pulis at militar ukol kay PNoy kaugnay ng Mamasapano encounter, delikado ang mahal kong Pinas.
Sabi ng mga iniimbestigahan sa Senado na mga pulis at militar, nasa alas-5:00 na ng hapon nang makaabot sa kaalaman ni Pangulong Noynoy ang labanan na kinamatayan ng maraming tao.
Sabi ni dating Special Action Force chief Getulio Napeñas, mahigit 250 ang napatay nilang miyembro ng Moro Islamic Liberation Front, Bangsamoro Islamic Freedom Fighters at private armed groups.
May 44 patay at 17 namang sugatan sa parte ng SAF.
Kung totoo at hindi kayabangan ang pinagsasabi ni Napeñas, aabot lahat sa 300 katao ang napatay. At milagro sa mga milagro, walang kaalam-alam si PNoy?
Tell that to Inday Miriam, not to the Marines.
SUSPENDIDO ANG SIDEKICK
Delikado rin ang gobyerno.
Akalain ba nating kay suspendidong PNP chief Gen. Alan Purisima pinahawak ni PNoy ang police operation na pambansang interes ng mahal kong Pinas.
Inilihim kina PNP Officer-in-Charge Leonardo Espina at Interior Sec. Mar Roxas ang operation laban kay international terrorist Zulkifli bin Hir alyas Marwan?
Dagdag pa, hindi umano kailanman nadestino sa Mindanao si Purisima at walang kaalam-alam sa pasikot-sikot sa Mindanao at ito pa ang naging bossing sa operasyon.
Kaya ito ang pangunahing dahilan kung bakit masyadong maraming buhay ang nakitil sa parte ng pamahalaan?
Aba delikado ang gobyerno sa istayl na ‘yan.
Ang mga walang pananagutan ang humahawak sa buhay ng nasa 150,000 pulis at hindi ang mga lehitimong lider?
NATIONAL SECURITY
Anak ng tokwa, nasa Zamboanga City at nasa tungki lang ng ilong ni PNoy ang labanan sa Mamasapano mula umaga hanggang gabi, kasama ang mga bumubuo ng national security cluster ng gabinete.
Andoon ang pinuno ng National Defense, Philippine National Police, Armed Forces of the Philippines, anti-terrorism council at iba pa.
Naroon sila upang bisitahin at pagmitingan umano ang pambobomba sa lugar na kinamatayan ng dalawa katao.
Pero lumipas ang maghapon at inilabas ang mga bangkay ng mga SAF mula sa labanan, walang kaalam-alam si PNoy at ang national security council?
Anak ng tokwa naman, oo, sa impiyerno at bangin tutungo ang Tuwid na Daan diyan.
WORLD CLASS?
Ang nakatatakot pa, mga Bro, ay hindi pala world class pareho ang PNP at AFP.
Akalain mong cellphone lang at puro text message lang din ang dinaluyan ng komunikasyon ng mga heneral ukol sa patayan.
Wala bang ibang mas matino at modernong gamit sa komunikasyon ang mga heneral na ito para sa pangangasiwa sa malaking operasyon gaya ng nangyari kay Marwan?
Hanggang ngayon ba naman, eh, wala pang independiyenteng gamit na pangkomunikasyon ang mga pulis at sundalo natin kahit sa napakasensitibo na usapin?
Napakadaling sagapin at tuklasin ang mga komunikasyon sa cellphone at walang maililihim diyan at pwedeng malalaman ang lahat ng ito ng mga kalaban ng pamahalaan.
Isa pa, mga Bro, napatunayan nang nagkaloko-loko ang komunikasyon ng mga pulis sa area at sa pagitan ng mga heneral dahil walang matinong signal sa lugar.
WALANG ALAM SA FBI OPS
Ito pa ang isang nakatatakot.
Totoo rin bang walang kaalam-alam si PNoy sa operasyon ng Federal Bureau of Investigation sa labanan?
Lumipad-lipad ang dalawang helikopter at drone ng mga Kano sa area habang nagaganap ang giyera. Nagkaroon ng mga medical evacuation at naipasa na ni Napeñas ang daliri ni Marwan sa mga Kano, wala pa ring alam si PNoy?
Walang sinomang maniniwala na walang kaalam-alam si PNoy.
Todo-todo ang pagsisinungaling sa mga mamamayan ng mga liderato ng bansa sa usaping ito. May pinagtatakpan ba ng kung sino-sino sa usaping ito?
Alalahanin, ipinagbabawal ng ating Konstitusyon ang anomang pakikialam o aktuwal na partisipasyon ng mga Kano at iba pang dayuhan sa mga operasyon ng ating mga pulis at sundalo sa loob ng ating bansa.
FBI ANG BOSS NI NAPEÑAS
Isa pang nakatatakot na gawain ng ating mga heneral ang pagturing sa mga Kano o dayuhan bilang kanilang mga bossing.
Anak ng tokwa, ibinigay agad ni Napeñas ang daliri ni Marwan sa mga taga-FBI sa halip na ibigay ito sa mga kaukulang awtoridad sa mahal kong Pinas.
O baka naman may basbas o nag-utos na kung sino-sino para gawin iyon ni Napeñas?
Sino, ‘yung mga umaasa ng $5-milyong patong sa ulo ni Marwan?
o0o
Anomang reklamo o puna ay maaaring iparating sa www.remate.ph o i-text sa 09214303333. ULTIMATUM/BENNY ANTIPORDA



