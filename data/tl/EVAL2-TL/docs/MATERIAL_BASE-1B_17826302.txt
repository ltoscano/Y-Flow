MAY BALTIK

MAY grupong nanawagan na magpasailalim daw dapat si Pangulong Aquino sa psychiatric test. Hanggang ngayon, may hinala ang grupo na “nagkaroon ng baltik” sa utak ang ating Pangulo.
Sa totoo lang, nakatatakot ang taong may “baltik” sa ulo. Ang baltik ay salitang kanto na tumutukoy sa isang tao na may “tama” sa utak o may topak.
Kapag ganito ang isang tao, may sarili siyang mundo. Bigla siyang tumatawa, ngumingiti kahit walang dahilan. ‘Yung iba, nanghuhuli ng langaw at nagsasalita mag-isa.
Kapag naistorbo, biglang naghuhuramentado.
Ang dapat sa mga taong may “baltik” ay nililibang para hindi lumalala ang sira sa ulo. Malaking tulong ang paglalaro ng computer games sa isang may “baltik” sa utak.
‘Wag lang aabalahin kahit pa tumulo ang laway sa paglalaro. Baka hindi mo alam kung ano ang pwede niyang gawin.

Ang usaping “psychiatric test” ay ginamit ng mga kalaban ni PNoy noong 2010 presidential elections. Gusto nilang palabasin na may “baltik” nga sa ulo si PNoy.
Pero hindi nagwagi ang paninira sa unico hijo nina Cory at Ninoy. Siya pa rin ang nagwagi.
Ngayo’y binubuhay na naman ang isyung dapat daw ay matagal nang i-psychiatric test si PNoy. E’ bakit nga ba ayaw ng Malakanyang na ipasuri sa utak si PNoy?
Nang magkaalaman na kung may diperensya nga sa utak ang Pangulo ng PILIPINAS.
Kasi, kung hindi ito mapatutunayan, e, patuloy siyang tutuksuhin na MAY BALTIK NA PANGULO.

Habang nasa New York, muling ipinagtanggol ni PNoy si PNP chief, Director General Alan Purisima na nauungkat ang mga umano’y iligal na yaman. Sabi ni PNoy, kilala niya si Purisima na hindi maluhong tao kaya imposibleng mangurakot ito.
E, bakit nagtago si Purisima nang imbitahan ng Senado para magpaliwanag sa mga kuwestyonable niyang ari-arian, partikular ang mansion sa Nueva Ecija?
Dahil sa patuloy na pagtatanggol ni PNoy kay Purisima, lalong kakapal ang mukha ni Purisima na huwag dumalo sa imbestigasyon ng Senado sa pamumuno ni Sen. Grace Poe. ‘Yang pagdedepensa ni PNoy kay Purisima ay patunay na umiiral lamang ang pagtatalop sa mga kurakot kapag hindi niya kakampi ang iniimbestigahan.

Wala ring pakialam ang Malakanyang sa isyu laban kay Purisima. Bahala na raw si Purisima kung magbibitiw siya o hindi.
Ganyan na ngayon talaga sa pamahalaan mga suki. Kung makapal ang mukha ng isang opisyal kahit siya’y inaakusahang magnanakaw, panalong-panalo talaga siya. Lalo kung ipagtatanggol pa ng Pangulo ng Republika.
May baltik o wala? Kayo na ang sumagot… KANTO’T SULOK/NATS TABOY



