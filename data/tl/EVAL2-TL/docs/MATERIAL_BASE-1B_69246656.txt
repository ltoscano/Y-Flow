
Thompson lalaro kontra JRU — Del Rosario

Posted by: James Ty III
on August 13, 2015
in Sports

SINIGURO ni Perpetual Help head coach Aric del Rosario na lalaro ang kanyang pambatong guwardiya na si Earl Scottie Thompson sa susunod na asignatura ng Altas kontra Jose Rizal University sa NCAA Season 91 men’s basketball sa susunod na Martes.
Napilay ang kanang paa ni Thompson sa huling 6:31 ng laro ng Perpetual kontra Emilio Aguinaldo College noong Martes kung saan nanalo ang Altas, 68-55.
Nagtala lang si Thompson ng apat na puntos, 12 na rebounds at walong assists samantalang isang free throw lang ang naiskor ng top scorer ng NCAA na si Bright Akuhetie.
Buti na lang at humataw si Prince Eze para sa Altas sa kanyang naitalang 17 puntos at siyam na rebounds sa loob lang ng 15 na minuto.
“Sa scale ng 1 to 10, 8 kasi may sakit pa ang paa ko,” ani Thompson.”Pero kaya pa rin.”
Ang laro ng Perpetual at JRU, kasama ang laban ng San Beda College at Arellano University, ay magsisilbing pagtatapos ng unang round ng eliminations ng NCAA Season 91. (James Ty III)



