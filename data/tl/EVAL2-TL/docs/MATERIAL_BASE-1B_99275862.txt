
Bayan ng Naujan, itinanghal na Gender Responsive LGU ng OrMin

July 27, 2016

CALAPAN, Oriental Mindoro, Hulyo 27 (PIA) – Itinanghal na Gender Responsive Local Government Unit (LGU) ng Oriental Mindoro ang bayan ng Naujan bilang pagkilala sa mga napanagumpayan ng kanilang lokal na pamahalaan sa larangan ng pagsusulong ng Gender and Development (GAD) sa kanilang mga nasasakupan at ang pagtataguyod sa mga itinatadhana ng Magna Carta of Women (MCW). Ang patimpalak ay pinangasiwaan ng Provincial Gender Focal Point System (PGFPS) na binuo ni Gob. Alfonso V. Umali, Jr. para sa lalawigan. Pinangunahan ni Naujan Mayor Mark N. Marcos ang pagtanggap ng Plaque of Recognition at ang symbolic check na nagkakahalaga ng P150,000 gantimpala mula sa gobernador. Sinaksihan ang paggagawad ng parangal nina Provincial Social Welfare and Development Officer In-Charge Zarah Magboo, Department of the Interior and Local Government (DILG) Provincial Director Maria Victoria J. del Rosario at PGFPS Technical Working Group Chairperson Atty. Anna Ofloda de los Reyes. Sa ilalim ng GAD Program ng Pamahalaang Panlalawigan, isinusulong ang Gender Mainstreaming o ang pagsasama ng mga usapin ukol sa GAD sa pagbabalangkas, pagpaplano at pagpapatupad ng mga polisiya, plano, programa at proyekto sa kani-kanilang nasasakupan. Ang bayan ng Naujan, maliban sa pagkakaroon ng mga mekanismo sa GAD, tulad ng GAD Focal Point System, mga polisiya, GAD plan at budget ay mayroon nang naitayong GAD unit sa kanilang pamahalaang bayan na nakatutok sa lahat ng mga gawaing may kaugnayan sa gender and development. Isa itong napakahalagang hakbang upang tuluy-tuloy na maisulong ang gender mainstreaming sa nasabing bayan.

Samantala, kinilala rin ang mga bayan ng Victoria at Bongabong bilang dalawa sa pilot LGU beneficiaries sa lalawigan sa ilalim ng proyektong magkatuwang na ipinatupad sa lalawigan ng Philippine Commission on Women (PCW) at ng isang Spanish government agency for international development, ang proyektong Institutional Strengthening of National and Local Governance on Economic Empowerment and Human Rights with a Gender Focus: Implementation of the Magna Carta of Women. Bilang mga unang benepisyaryo ng proyekto, ang Victoria at Bongabong ang mga nauna sa pagkilos upang maging gender-responsive ang kanilang lokal na pamahalaan, sa pamamagitan ng pagtatatag ng kani-kanilang Gender Focal Point System at pagsailalim sa iba’t ibang mga pagsasanay kaugnay sa GAD. Nakatutuok ang mga bayang ito sa pagsusulong ng Women’s Economic Empowerment sa kani-kanilang nasasakupan, ang pagbibigay ng kakayahan at kapangyarihan sa mga kababaihan na itaguyod ang kanilang mga pamilya at pamayanan sa mga pamamagitan ng iba’t ibang gawaing pangkabuhayan at iba pang makabuluhang gawain. (CPRSD/LTC/PIA-Mimaropa/Calapan)



