DAPAT NANG KUMALAS SI BINAY

PANAHON na para kumalas si Vice-President Jojo Binay sa pakikipag-alyansa nito sa gobyerno ni Pangulong Noynoy Aquino.
Kitang-kita naman kasi na all systems go ang ginagawa sa kanyang pagyurak at paggiba masungkit lamang ng mga kaalyado ni PNoy ang 2016.
Halatang-halata rin na maging ang kamay ng pamahalaan ay ginagamit na rin kay Binay kaya kung talagang may angking tapang itong si Binay ay dapat isagawa na niya ngayon ang pagkalas.
Malinaw nanam na nagsabwatan na ang mga taga-Liberal at ilang miyembro ng Nacionalista Party kaya asahan pang dapat ni Binay ang pagdagsa ng sunod-sunod pang kaso para lalo siyang mabaon sa pagkakagupo sa kanyang pinapangarap na panguluhan.
Masasabi nating halos parehas ng pattern ang ginawang paggiba kay Binay at dating senador Manny Villar noong 2010 election dahil “conspiracy” rin ang taktikang ginamit para pabagsakin ang noo’y malakas na pambato ng NP na asawa ni Aling Cynthia.
Alam nating medyo mabigat ang gagawing pagkalas ni Binay kay PNoy pero posible rin itong umani ng suporta sa publiko na posible uling magbalik sa kanya sa tugatog ng labanan.
Ibang taktika na ang dapat gamitin ni Binay sa usaping ito makaraan ang ilang linggong paggiba sa kanya ng mga bataan ni PNoy.
Marapat na rin niya sigurong banatan ang puno dahil hindi naman kikilos ang mga galamay nito kung walang blessing ng pinakamataas.
Tapos na ang panahon ng ungguyan at plastikan kaya dapat nang ipakita ni Binay si Rambotito na tumatak na sa madla dahil isa siyang simbolo ng mga Filipino na handang lumaban kahit bigatin ang kalaban.

Dapat akyunan kaagad ng Kongreso ang usapin ng halalan ng Sangguniang Kabataan na nakatakda sa Pebrero 2015.
Marami kasi ang nagtatanong kung tuloy na ba ito dahil ang dahilan ng kanilang pagpapaliban noong nakaraang taon ay ang edad ng mga kasapi ng SK.
Kapag itinuloy kasi ang halalan ng SK ay ganun pa rin ang edad ng mga kabataang lalahok dito dahil wala pa rin ngayong nangyayari sa mga panukalang batas sa SK.
Isa si Caloocan Rep. Egay Erice sa may-akda ng ilang panukala para ireporma ang SK pero mukhang hindi niya prayoridad ito sa ngayon dahil ang pokus nito ay ang paggiba kay VP BInay. ALINGAWNGAW/ALVIN FELICIANO



