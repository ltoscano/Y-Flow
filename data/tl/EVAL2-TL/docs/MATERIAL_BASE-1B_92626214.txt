END OF THE ROAD? October 21, 2016 Miyerkules ng gabi sa harap ng nagsiksikang mahigit 22,000 patrons sa Smart Araneta Coliseum, bumitaw si Justin Brownlee ng buzzer-beating 3 para buhatin ang Ginebra 91-88 kontra Meralco at sa PBA Governors Cup championship.
“That’s the thing when you’re a kid, you know you have the ball in your hand and count down, ‘five, four, three, two, one,’ and you shoot it,” ani Brownlee. “I always dreamed and imagined it, but I couldn’t have imagined it the way it happened. And I thank God for this opportunity and that shot going in.”
Sa tirang iyon sa harap ni Allen Durham, isinara ng Gin Kings ang best-of-seven sa six games. At malamang nagbigay ng kay Jayjay Helterbrand ng pagdadalawang-isip kung itutuloy ang pagre-retiro. Natapos din ang walong taong tagtuyot sa titulo ng Ginebra.
Bago ang finals series, nabanggit ni Helterbrand na posibleng “One Last Ride” na nila ng buddy na si Mark Caguioa ang championship na ito.
Noong kabataan nila, binansagan sina Helterbrand at Caguioa bilang Fast and Furious ng Ginebra. Silang dalawa na lang ang naiwan sa team na sumikwat ng kampeonato noong 2008. Naka-limang titulo na silang magkasama.
Mukhang hindi pa end of the road ang paglalakbay ng dalawa.
“I’ve never said it was going to be my ‘one last ride.’ I just said I’m not sure what’s going to happen,” ani Helterbrand habang nasa kasagsagan ng selebrasyon sa Big Dome. “I’m still not sure, but if this is the way it ends, you can’t script it any better.”
Marami na silang pinagdaanan ni Caguioa.
“This is special because me and him, we’ve been through so much together with this organization and I just want to thank the management throughout our whole career,” anang dating MVP. “And what a better way to show how much we appreciate them by giving all that we have in winning a championship.”
Pagkatapos ng laro, pinanood ni Helterbrand si Caguioa nang mag-propose sa gitna ng court at ng selebrasyon sa long-time girlfriend na si Lauren Hudson. Tinanggap ni Hudson ang proposal ng boyfriend.
Nag-40 na si Helterbrand noong Biyernes, at sinamahan sina Robert Jaworksi at Mon Fernandez bilang tanging players sa PBA na may titulo sa ganung edad.
“That’s awesome company,” pakli niya.
Binalik ng Fast & Furious ang orasan nang sindihan ang Never Say Die ng Ginebra sa Game 4, umahon mula 16 puntos na pagkakaiwan para agawin ang panalo 88-86 at ibuhol ang serye sa 2-2.
Sa larong iyon, pinagdiwang ni Helterbrand ang birthday nang iguhit ang lahat ng 11 points niya sa fourth sa 4 for 4 shooting, nagdagdag si Caguioa ng eight points, three rebounds, two assists, two steals at block.
“It was a huge turning point for us because the series could’ve gone either way and I give those two a lot of credit for what they did in their game and I honestly feel that was the turning point,” lahad ni Brownlee.
May pinagsamang 14 points sina Caguioa at Helterbrand sa 91-81 win sa Game 5, may 11 points, seven rebounds at four assists combined sila sa Game 6.
Nakangiti si Helterbrand, pero hindi kinumpirma ang plano sa susunod na season: “It’s been a heck of a birthday week for me. I’m just trying to enjoy this moment.”



