
BIRTHDAY BOY LANG MUNA

BIRTHDAY ngayon ni Quezon City Mayor, Herbert “Bistek” Bautista – May 12.
Para sa kaalaman ng iba, kahit sa isang politiko at mga public servant, napakalaking bagay ang maalala ang birthday at mabati sa araw na ito.
Oo at may mga selebrasyon marahil sa munisipyo, sa mga barangay, na pangungunahan ng mga supporter at mga tao ni Mayor pero iba pa rin na mabati siya ng espesyal ng mga kapamilya niya, kaibigan, mga kakilala na nasa malapit man o malayo.
Bukas na aklat ang buhay ni Mayor Bistek dahil minsan siyang naging artista.
Sa QC, ang tagal niyang naging Vice Mayor at hindi matatawaran ang klase ng pinagdaanan niya bilang public servant bago siya nakarating sa kinalalagyan niya ngayon.
Marahil ay masasabi ng iba na political prize ang nangyari kay Mayor, dahil sa tinagal-tagal niya na naghintay ay sa wakas naging mayor din sya.
Pero hindi biro ang hawak na responsibilidad ng isang mayor, lalo na sa klase ng komunidad sa QC. Halo-halo ang tao, samu’t sari ang mga problema.
Magmula sa problema ng ekonomiya, sa pagsugpo sa hamon ng mga kriminalidad, sa problema ng mga informal settler, ng trabaho at kita para sa tao, ng baha, ng basura, ng traffic at kung ano-ano pa.
Sa paggising mo sa umaga, mauna pang kukuha ng iyong atensyon ang mga pangangailangan ng iyong nasasakupan bago ang iyong pamilya.
Minsan pati personal mong buhay ay dawit na rin sa pulitika, kagaya nga ng naranasan kamakailan lang ni Mayor Bistek.
Pero ito ang buhay na pinili ng isang public servant, hindi naman papasok sa ganito ang isang politiko nang hindi niya nalalaman ang klase ng mundong kanyang pupuntahan.
Lalo na si Bistek, ang tagal na niya sa pulitika bago pa naging mayor, alam niya ang kanyang inakong mga responsibilidad.
Pero sa araw na ito, birthday boy lang muna si Mayor Bistek.
Gaya ng mga taong marahil na nag-birthday siya bilang bata, siya lang ang espesyal sa kanyang mga magulang, kapatid, at pamilya sa araw na ito.
Walang ibang iisipin ang sinoman na nagmamahal sa kanya kundi “birthday n’ya ngayon”.



