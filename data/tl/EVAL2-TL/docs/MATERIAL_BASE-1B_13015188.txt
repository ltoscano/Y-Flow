
BRGY. CALUMPANG, BINANGONAN BAGONG SHABU CAPITAL?

PUWEDE na raw tawaging “Shabu Capital” ang Brgy. Calumpang, Binangonan, Rizal, dahil talamak daw ang droga rito.
Napag-alaman natin na dumarating ang shabu sa nasabing lugar galing sa Muntinlupa City Jail at National Bilibid Prisons o NBP.
Gaano rin ba katotoo na ang droga na ay dine-deliver pa ng jail wardens gamit ang sasakyan ng gobyerno?
Wowwww, galing naman. Wala nga namang huli ‘yan dahil red plate. Tsk, tsk. tsk. Alam kaya ito ni DoJ Sec. Leila de Lima?
May kinalaman din daw rito ang ilang kagawad ng Philippine National Police na nagsisilbing protektor at ang mga ito ay kinilalang sina Mike Senga, pulis ng Cardona o Antipolo, alyas big J at ang pulis ng Antipolo na si Mr. Anore.
Kung nanghuhuli raw ang mga pulis dito ay pera lang ang katapat. Bangketa kung tawagin, at ginagawa ito tuwing araw ng Biyernes, Sabado at Linggo dahil walang opisina kaya malaya silang makapagtransaksyon.
Mga inutil din daw itong intell kuno ng Binangonan na sina Mr. Quisquino, Mr. Jefran at Sir Aren dahil may mga kinikilingan sila, bukod pa sa sila mismo ang protektor ng droga riyan.
Naku, dapat sigurong umaksyon na rito ang PDEA dahil sila naman ang direktang ahensya nakasasakop dito.
MAMAMAHAYAG SA DAVAO INAMBUS, PATAY
HINDI pa man nalulutas ang kaso sa pagkakapaslang sa ating kasamang si Rubie Garcia ay heto na naman, isa na namang mamamahayag ang napatay sa Digos City sa Davao Del Sur kahapon ng umaga. Tulad ng dati, hindi pa rin matukoy ang mga salarin na nakasakay raw sa motorsiklo.
Sinasabing itong si Sammy Oliberyo, isang blocktime radio commentator ng University of Mindanao Broadcasting Network, ay pauwi na sa kanilang bahay galing sa palengke, kasama ang kanyang asawa, nang tabihan at barilin daw ng riding-in-tandem na mga suspek.
Katulad ng dati, on going investigation pa rin ang ginagawa ng ating mga kapulisan, parating ganoon na lang, nagsasagawa ng masusing imbistigasyon hanggang sa makalimutan. Katulad ng nangyari kay kasamang Rubie, mayroon ng binabanggit na suspek pero hindi naman hinuhuli, bakit?
Sana naman, ang pagkakapaslang dito kay Oliberyo ay mabigyan agad ng hustisya.
PNP Chief Director General Alan Purisima, ang dami-raming krimen na nagaganap dito sa ating bansa. Kaya pa po ba ninyong gampanan ang pagiging PNP Chief?
Aba kung hindi na, eh, bakit hindi na lang kayo mag-resign, sigurado namang maraming deserving pa ang puwedeng maipalit sa inyo bilang PNP Chief.



