TAGAMASID: Si Norman Black, bow…
By Jimmy Cantor October 17, 2016 Hindi ako magtataka kung pagkatapos ng giyera sa pagitan ng Meralco at ng Ginebra para sa titulo ng PBA Governors Cup ay muling tanungin ng ating mga katoto sa sportswriting si Norman Black kung fan ba siya ng mga manlalarong Pinoy.
Pagkatapos kasi ng Game 4 ng serye noong Biyernes ay tinanong si Black ng isang katoto kung bilib ba siya sa backcourt tandem ng Ginebra na sina Mark Caguioa at Jayjay Helterbrand, na minsan nang tinaguriang ‘the Fast and the Furious’ dahil sa kanilang style ng paglalaro.
Siguro naman, alam n’yo ng kung saan galing ang ‘Fast and Furious.’ (Minsan kasi, may isang koponang dating naglaro sa Philippine Basketball League na ang dala-dalang pangalan ay… nyahahah.) Simple lang ang isinagot ni Norman.
“I’m at a war right now. I’m not a fan of Ginebra. I respect them, but I don’t have time to be a fan of the other team. They definitely came out (Caguioa at Helterbrand) tonight, gave them a big lift, and made that big counter-run, so respect yes, fan no.”
Sa tagalog, nirerespeto ni Norman ang dalawa, pero hindi siya fan ng mga ito.
Pero bago kaya magalit kay Norman, kailangang malaman n’yo na bilib na bilib siya sa mga manlalarong Pinoy. Minsan, sa isang interview, tinanong ko siya kung bilib ba siya kay Ramon Fernandez, ang unang PBA player na nanalo ng MVP award ng apat na beses.
Siyempre, dahil matagal na ang naturang interview, hindi ko na masasabi ng verbatim kung ano ang sinabi ni Norman. Pero tumatak sa isip ko ang sinabi niyang really deserving si Fernandez sa kanyang apat ng MVP award noong mga panahong siya ang hari ng Philippine basketball, wala siyang kaparis.
Minsan naman, na-interview ko rin si Norman tungkol naman kay Atoy Co, ang dating star ng Crispa na siya na ngayong coach ng Mapua sa NCAA.
Ang hindi ko malilimutang sinabi ni Norman ay ganito. Kapag may fastbreak play ang Crispa at si Atoy ang tatanggap ng bola, ang inaasahan ni Norman ay sa isang lay-up matatapos ang play. Pero laking gulat niya na imbes na lay-up ang gawin ni Atoy ay isang jump shot mula sa free throw area. At walang ibang manlalaro para harangan siya kung gustuhin man niyang mag-lay-up.

“What was he doing… what the… well done!” Ganyan ang sinabi ni Norman. Ibig sabihin, nai-shoot ni Atoy ang bola. Manghang-mangha siyempre si Norman, na unang dumating sa Pilipinas bilang isang import.
Pagkatapos ng finals ng Governors Cup, hindi ako magtataka kung iba ang sabihin ni Norman tungkol kina Caguioa at Helterbrand. Malamang na puro paghanga ang manggaling sa labi ni Norman.



