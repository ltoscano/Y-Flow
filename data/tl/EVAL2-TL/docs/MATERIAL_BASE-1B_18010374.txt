Distressed OFWs, tutulungan ng gobyerno
By Armida Rico July 23, 2016 “Lalo pang lumulubo ang bilang mga overseas Filipino workers (OFWs) na dumadanas ng humanitarian crisis na nangangailangan ng agarang solusyon mula sa gobyerno ng Pilipinas.”
Ito ang pahayag kahapon ni ACTS-OFW PartyList Representative Aniceto ‘John’ Bertiz III matapos ang pagtaas ng bilang ng mga nangangailangan ng tulong ng mga OFW sa ibang bansa.
Sinabi ni Bertiz, sa simula ng taon, isang Filipino ang nai-report na nagpakamatay sanhi ng depresyon dahil sa hindi pa nakukuhang suweldo galing sa kumpanya na Saudi Oger Ltd., na kanyang pinagtatrabahuhan. Kamakailan lamang, isang Filipino, mula sa parehong kumpanya ang namatay sanhi ng stroke at napag-alaman na pitong buwan na nitong ‘di nakukuha ang kanyang sahod.
“We cannot afford to have more workers dying because of too much emotional and financial stress caused by inhumane conditions and blatant contract violations,” sabi ni Bertiz.
Aniya, sasama siya sa pagbisita ni Department of Labor and Employment (DOLE) Secretary Silvestre Belo III sa Riyadh, Saudi Arabia. Kasama rin sina Undersecretary Ciriaco Lagunzad, POEA Administrator Hans Leo Cacdac, TESDA Director-General Guiling Mamondong, OWWA representative Connie Marquez, at ilan pang opisyal.
Dumalo naman sa pagpupulong sina Usec. Lagunzad at OWWA Rep. Rebecca Calzado kasama ang mga asawa ng mga na-stranded na OFW sa pangunguna ng Blas F. Ople Policy Center kamakalawa.
Nangako silang tutulungang mabigyan ng livelihood, educational at medical assistance ang mga apektadong pamilya.
“I will make sure that all these promises offered by the government to our stranded workers in Saudi Arabia shall be fulfilled,” dagdag pa ni Bertiz.
Susubukan din nilang makuha ang suweldo ng mga namatay na empleyado ng Saudi Oger Ltd. upang maibigay sa kanilang pamilya na nasa Pilipinas.

Samantala, anim na recruitment agency ang nagbigay ng suporta sa POEA at ACTS OFW party-list.
Ayon sa ipinasa nilang written commitment, tutulong sila sa pagpapauwi ng mga stranded na OFW na pinaalis nila papuntang Saudi.
Bukod pa rito, tutulong din silang makuha ng mga OFW ang mga sahod na nadi-delay mula sa mga employers.
Ang anim na ahensyang nabanggit ay ang East West Placement Center, Inc.; Concept Placement Resources, Inc.; United Global Manpower Resources, Inc.; JB Int’l Manpower Services Group; Valesco-SMS Inc.; at Precise Global Manpower.
Patuloy namang nananawagan si Bertiz sa iba pang mga recruitment agency na makipagtulungan sa ahensya ng gobyerno upang makapagbigay-tulong sa libu-libong trabahador na stranded sa ibang bansa at makauwi na sila sa kani-kanilang pamilya sa Pilipinas.



