Cotabato IPHO nananawagan sa mga mamamayan na samantalahin ang gagawing surgical mission

July 11, 2016

LUNGSOD NG KIDAPAWAN, North Cotabato, Hul. 11 (PIA)--- Ngayon pa lamang ay nananawagan na ang Cotabato Integrated Provincial Health Office (IPHO) sa mga magulang na ipasailalim sa screening and admission ang kanilang anak na mayroong harelip, cleft palate at club foot. Ayon kay Dr. Eva Rabaya, officer-in-charge ng IPHO, ang naturang screening at admission ay para sa gagawing libreng surgical mission sa University of Southern Mindanao Hospital, USM Compound sa bayan ng Kabacan sa Agosto 17 hanggang 19 ngayong taon. Katuwang ng IPHO sa aktibidad na ito ang Brotherhood Operation Sweet Smile o BOSS sa pamumuno ni Del Yenko. Layon ng aktibidad na matulungan ang mga batang mula apat na buwan pataas na mayroong harelip na maoperahan ganundin ang mga apat na buwan hanggang hanggang 25 taong gulang na mayroong cleft palate. Dagdag pa dito, nais ding maoperahan ng IPHO at BOSS ang mga bagong panganak na sanggol na mayroong club foot. Gagawin ang screening sa Agosto 17 sa Cotabato Provincial Hospital sa Barangay Amas, Kidapawan City. Maliban naman sa libreng operasyon, wala ding babayaran ang mga kwalipikadong sanggol at indibidwal sa mga gamot at laboratory procedure. (SJDuerme-PIA12/JSta.
Cruz-NorthCot Media Center)



