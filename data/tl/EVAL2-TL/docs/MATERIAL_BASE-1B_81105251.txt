
Jake Vargas, umani ng parangal abroad

NAKATAWAG ng pansin sa abroad ang pagganap ni Jake Vargas bilang Tonio sa pelikulang Asintado na dinirek ni Louie Ignacio. Pinarangalan ang Kapuso actor bilang ‘Best Rising Star’ sa 48th World Fest-Houston International Film & Video Festival ginanap sa Texas, USA.
“Hindi ko ine-expect na mananalo ako. Salamat sa lahat ng sumuporta sa akin mula sa umpisa hanggang sa dulo, lalo na kay Direk Louie Ignacio,” masayang pahayag ng aktor.
Bukas, muling matutunghayan ang kahusayan ni Jake sa pag-arte sa episode ng Magpakailanman. Itatampok dito ang kakaibang istorya ng paagkakaibigan at pamilya. Makakasama niya rito ang award-winning actress na si Lotlot de Leon, Kiko Estrada, Carl Acosta, Joanna Marie Tan at si Ms. Luz Fernandez.
Napapanood ang Magpakailanman sa GMA, tuwing Sabado pagkatapos ng Pepito Manaloto.
ASIAN UNDER-23 WOMEN’S VOLLEYBALL CHAMPIONSHIPS, EKSKLUSIBONG MAPAPANOOD SA TV5
Muling magpapakitang-gilas ang mga pinakamagagaling na volleyball players ng Pilipinas na ngayo’y magsasanib-puwersa para sa bayan laban sa 11 pang mga bansa sa Asya na magtutunggali sa pinakaunang Asian Women’s Under-23 Volleyball Championships na gaganapin ngayong Mayo 1 hanggang 9 sa Philsports Arena sa Pasig City.
Habang patuloy pa rin ang mga preparasyon para sa torneyong ito ng Philippine women’s team na pangungunahan ng mga UAAP stars tulad nina Alyssa Valdez, Jaja Santiago, Jia Morado at ng iba pa, nagkaisa rin kamakailan ang Larong Volleyball ng Pilipinas, Inc. (LVPI), ang tumatayong opisyal na governing body ng volleyball sa bansa, at ang TV5 – na siyang magiging official at exclusive host broadcaster ng international tournament na ito.
Dinaluhan ng mga bigating boss ng dalawang organisasyon ang naging contract signing ng makasaysayang partnership, na pinangunahan nina Sports5 Head Vincent “Chot” Reyes, at ng Philippine Olympic Committee (POC) at LVPI President Joey Romasanta.
Present din ang ibang board members ng LVPI na sina Atty. Ramon Malinao, Pedro Cayco, Jeff Tamayo, Richard Palou, Dr. Benjamin Espiritu at Congressman Victorico Chavez, habang nirepresenta naman nina Bea de Leon, Joanna Maraguinot, Rissa Sato, EJ Laure, Ria Meneses at Morado ang U-23 team ng Pilipinas.
Sisimulan ng TV5 ang exlcusive coverage ng Asian U23 Women’s Volleyball Championships sa live airing ng mga laban ng Philippine team sa preliminary round games laban sa Iran (Biyernes, Mayo 1, 4:15 n.h.) at Kazakhstan (Sabado, Mayo 2, 2:30 n.h.). Mapapanood din ang lahat ng ibang laro ng tournament sa Aksyon TV at via livestreaming sa www.Sports5.ph. ON THE SET/NOEL ASINAS



