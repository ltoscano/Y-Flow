Pagkakaisa ng mga Ilokano, susi para matamo ang Drug Free Ilocos Sur

August 05, 2016

LUNGSOD NG VIGAN, Agosto 5 (PIA) –Dapat magkaisa at magtulongan ang mga Ilokano sa pagsugpo sa kamandag ng ipinagbabawal na gamot para makamtan ang “Drug Free Ilocos Sur”.

Ito ang idiniin ni Bise Gobernador Jeremias “Jerry” Singson sa naganap na “Media Forum” sa Session Hall sa Kapitolyo kamakailan.

“Magkaisa at magtulongan laban sa droga para sa mapayapa at maunlad na Ilocos Sur,” ani Singson.

Hinikayat din niya ang mga drug dependents at pushers sa lalawigan na sumuko na para makapag-bagong buhay o makapag-reporma alang-alang sa kanilang pamilya.

Hiniling niya sa lahat ng sektor sa komunidad na tugunan ang panawagan at adbokasya ni Pangulong Rodrigo Duterte na kitilin ang problema sa illegal drugs sa bansa sa loob ng tatlo hanggang anim na buwan.

Dagdag pa ni Singson, lalong uunlad ang lalawigan kung maituturing na “drug free” dahil dadami ang investors na magnegosyo dito lalo na sa larangan ng eco-tourism at agrikultura.

Ayon naman kay Bokal Mario Subagan, presidente ng Pederasyon ng mga Barangay Chairman sa probinsya, kaya ng administrasyong Duterte na wakasan ang suliranin sa droga sa sa pakikipagtulongan ng lahat ng mga mamamayang Pilipino.

Sinabi din ni Subagan na mahalaga rin ang tungkulin ng mga kapitan para malutas ang illegal drugs sa kanilang baluwarte.

“Alam nila ang situasyon sa kanilang lugar tungkol sa peace and order, kabisado nila ang mg tao diyan,” saad niya.

Batay sa ulat ni Chief Insp. Greg Guerrero, hepe ng Police Community Relations sa Ilocos Sur Police Provincial Office, aabot na sa isang libo ang sumukong umano’y drug users at pushers sa iba-t-ibang bayan ng probinsiya bilang tugon sa “Oplan: Katok at Pakiusap.” (JNPD/BPP/PIA-1, Ilocos Sur)



