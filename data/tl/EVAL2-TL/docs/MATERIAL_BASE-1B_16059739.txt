Teachers nauubos By Boyet Jadulco SSeptember 27, 2016
Maraming pribadong eskuwelahan sa bansa ang napipintong magsara dahil sa mass exodus ng mga teacher at guro sa pampublikong paaralan, ayon sa Department of Education (DepEd).
Ipinaliwanag ni DepEd Sec. Leonor Briones kay Sen. Paolo Benigno ‘Bam’ Aquino IV sa pagdinig ng Senate Committee on Finance na naglilipatan sa public school ang mga guro sa private school dahil sa laki ng agwat ng suweldo.
Sa ngayon ay umaabot na sa 722,000 ang mga guro sa pampublikong paaralan at inaasahan pa itong tataas sa mga susunod na taon. Dagdag pa ni Sec. Briones, patuloy din ang mass exodus ng estudyante patungo sa public school dahil sa laki naman ng gastos sa pag-aaral sa private school.
“There is a mass exodus of students as well as faculty,” paglalahad ni Briones.
Sa ngayon, aniya, ay nagkaroon ng karagdagang enrollees ang mga pribadong eskuwelahan dahil sa implementasyon ng K to 12 program kung saan sinasalo ng private schools ang mag-aaral sa senior high school.
Subalit oras na maipatayo na ang 100,000 school rooms sa senior high school, sinabi ni Briones na malaking bilang ng mag-aaral ang mawawala sa private schools.



