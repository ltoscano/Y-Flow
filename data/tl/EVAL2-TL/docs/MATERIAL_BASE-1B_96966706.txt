NASA ISIP LANG

NAKATUTUWA ang balita na 80 porsyento na raw na magaling si Sen. Miriam Defensor-Santiago.
Na-diagnose na may cancer ang matapang na senadora.
Nagpahinga siya at ngayon nga ay magaling na umano siya.
Umattend na ng meeting at balik na sa dating gawi, matapang at walang sini-sino.
Ang sabi ni Sen. Miriam, nagre-recover ang katawan niya pero healthy ang utak niya.
Naniniwala rin ako sa sinasabing “power of the mind.”
Na kapag inisip mo raw ay mangyayari, kapag ginusto ay magagawa.
Walang imposible sa mga bagay na sa isip mo ay kaya mong makamtan.
Matindi ang sakit na cancer, kaya kung totoong healthy ang isip ng senadora at nagdesisyon siya na gagaling siya, maaari nga na tuluyan na siyang gumaling.
Maa-apply sa lahat ng aspeto ng buhay ang ganitong attitude.
Sabi nga ng isang sikat na life coach, ikaw lang ang pwedeng magpaangat sa iyong buhay.
Kung sa simula pa lang ng isang pagsubok ay ginusto mo nang magtagumpay, hindi malayong malalag!!pasan ng kahit na sino ang ano mang hamon na itapon kaninoman ng tadhana.
Naiisip ko ito tuwing nakakikilala ako ng mga tao na hinagupit man ng matitinding pagsubok ay nakababangon, umaasenso at nagbabago patungo sa kagandahan ang buhay.
‘Yung madalas na sinasabi sa atin ng ating mga magulang – nasa isip lang ‘yan.
Takot ka bang sumugal sa hamon ng buhay – nasa isip lang ang takot.
Nanghihina ba ang iyong loob sa kung ano man ang iyong dinaramdam – nasa isip lang ang pagdududa na hindi mo malalag!!pasan iyan.
May isa akong kakilala na umuwi sa Pilipinas pagkatapos ng mahabang panahon ng paninirahan sa Amerika.
Sumubok sila ng kanyang pamilya roon pero hindi nagtagumpay.
Ngayon ay wala siyang trabaho at mag-uumpisa ulit sa simula.
Takot, galit at panghihina ng loob ang natural na nararamdaman.
Pero kung ang kanser nga ay pwedeng talunin ng matapang at agresibong puso at damdamin, problema pa kaya sa trabaho?
Ang sabi ko sa kakilala ko, magtiwala ka lang sa Panginoon at sa sarili mo.
Lahat ng maganda ay nagsisimula sa malusog na pag-iisip. SIBOL/ARIEL ENRILE-INTON



