Kampanya sa pagsugpo ng iligal na droga, ilulunsad sa Malungon

August 31, 2016

GENERAL SANTOS CITY, Ago. 31 (PIA)--- Pangungunahan ni Malungon Mayor Maria Theresa Constantino ang paglulunsad bukas (Setyembre 1) ng anti-illegal drugs advocacy campaign na tinaguriang Total Elimination of Substance-abuse thru School-drug Advocacy or TESSA program.

Ayon kay Mayor Constantino ang naturang kampanya ay magiging tulay sa pagtuturo sa mga kabataan sa mga paaralan tungkol sa masamang dulot ng paggamit ng iligal na droga o kaya ang pagbebenta nito.

Paliwanag nito prayoridad ng kanyang administrasyon ang mapangalagaan at protektahan ang kapakanan ng mga kabataan sa kanyang munisipyo.

Dagdag nito mahalagang magabayan ang mga kabataan sa pamamagitan ng pag-angat ng kanilang kamalayan tungkol sa masamang epekto ng iligal na droga.

Sa gayon, aniya makakaiwas ang mga kabataan sa masamang bisyo. Kasama rin sa kampanya ang pagpapalaganap ng masamang dulot ng pag-inom ng alak at paninigarilyo.

Ipapaliwanag din sa mga mag-aaral at kabataan ang Republic Act 9165 o ang Comprehensive Dangerous Drugs act of 2002, mga sinyales at palatandaan ng isang lulong sa droga at ang mga ibaâ€™t ibang dahilan bakit may nalululong sa droga.

Ayon kay Constantino suportado nya ang kampanya ni Presidente Rodrigo Duterte laban sa iligal na droga.

Ikinatuwa naman ni Sarangani Governor Steve Chiongbian Solon ang naturang inisyatibo para mapaigting ang pagsugpo ang iligal na droga sa nasabing munisipyo. (CT Apelacio/PIA-12 General Santos City)



