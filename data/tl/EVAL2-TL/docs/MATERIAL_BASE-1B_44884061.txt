PACQUIAO ‘DI MAKA-MOVE ON By Virgie T. Romano November 9, 2016
Hindi pa rin ba nakaka-move on si newly-crowned WBO welterweight champion Manny Pacquiao mula sa kanyang knockout loss kay Mexican Juan Manuel Marquez noong 2012?
Sa panayam ng ESPN Deportes kay Pacquiao, hinahangad pa rin niyang makabawi mula sa pagkatalo niya kay Marquez.
“Yes, I would like to (fight him again), because I would like to get even for that fight where he surprised me with only one punch. It was a fight in which I was sure of that I could finish him in the next round. But he set me up very well with that punch, and all of that is part of the risks that come with boxing,” lahad ni Pacquiao. Kababalik lang kahapon ni Pacquiao (59-6-2, 38KOs) mula sa Amerika, matapos niyang talunin at agawin kay Jessie Vargas ang WBO belt nitong Linggo (Manila time).
Apat na beses nagharap sina Pacquiao at Marquez. 2004 ang una na nauwi sa controversial split draw. Apat na taon ang lumipas nang muli silang magkita (2008) sa super featherweight division, kontrobersiyal split decision naman ang resulta pabor kay Pacquiao.
Sinundan ng sagupaan noong 2011 at wagi muli si Pacquiao (majority decision).
Dahil sinasabing kontrobersiya rin ang third fight, noong 2012 ikinasa ang ikaapat na laban at sa unang pagkakataon sa kanilang paghaharap ay bumagsak si Pacquiao sa third round.
Pero, nakabawi ay pinabagsak si Marquez sa fifth.
At nang makikita sa senaryong patutulugin na ni Pacquiao si Marquez ay biglang nakasingit ng humahaginit na suntok ang Mexican, sapul si Pacquiao, tulog sa closing second ng sixth round.
“I was looking to finish him, but I had a moment where I wasn’t paying attention. I got careless and everyone already knows what happened, he connected with a very good punch.”
May mga humihiling ng ikalimang laban, pero tumatanggi si Marquez.
Sapul noong Mayo 2014 ay hindi na muling lumaban si Marquez (56-7-1, 40KOs) matapos talunin si Mike Alvarado.



