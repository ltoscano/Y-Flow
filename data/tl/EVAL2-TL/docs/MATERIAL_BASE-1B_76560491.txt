
DTI nagpatupad ng price freeze kaugnay ng idineklarang State of National Emergency

SSeptember 21, 2016 April M. Montes

LUNGSOD NG DAGUPAN, Setyembre 21 (PIA) – Ipinapatupad ng Department of Trade and Industry (DTI) ang price freeze sa buong bansa para sa mga pangunahing bilihin kaugnay ng pagdeklara ni Pangulong Rodrigo R. Duterte ng State of National Emergency or State of Lawless Violence.

Ani Marjury Lorezco, chief trade and industry development specialist ng DTI-Pangasinan, ang pagpapatupad ng price freeze kung saan hindi puwedeng gumalaw ang presyo ng mga pangunahing bilihin ay alinsunod sa Republic Act No. 7581 o Price Act.

Ani Lorezco, “ang price freeze ay ipinapatupad kapag idineklara ng Presidente ang State of Emergency, State of Calamity/Disaster, State of Rebellion, State of War, Suspension of Privilege of Writ of Habeas Corpus at Martial Law.”

Aniya, nangangahulugan ito na hindi maaaring tumaas o bumaba ang presyo ng mga pangunahing bilihin sa loob ng 60 araw at 15 araw naman para sa household LPG at kerosene hanggang sa bawiin ng Pangulo ang deklarasyon.

Inihayag ni DTI Sec. Ramon Lopez na sa ngayon ay pinag-aaralan na ng DTI ang posibilidad na i-lift ang price freeze sa mga lugar na wala namang nangyayaring gulo, ngunit habang wala pang nararapat na rekomendasyon para sa Pangulo ay mananatili ang pagpapatupad ng price freeze.

Paalala ng DTI sa mga mamimili na maging alerto sa pagtaas ng presyo ng mga bilihin at i-report sa kanilang tanggapan ang anumang paglabag sa ipinapatupad na price freeze upang mapatawan ng nararapat na kaparusahan ang sinumang lalabag dito. (JNPD/AMM/PIA-1, Pangasinan)



