
‘Mga iregularidad at kapalpakan’

BAHALA SI BITAG Ni Ben Tulfo (Pilipino Star Ngayon) | Updated December 31, 2014 - 12:00am

HULING araw na ng taong 2014. Marami ang mga isyung tumatak sa isipan ni Juan at Juana Dela Cruz sa taong ito.
Nabisto ang iba’t ibang modus at iregularidad sa pamahalaan mula sa mga “matataas” na nakaupo hanggang sa mga personalidad na nasangkot din sa mga kontrobersiya.
May ilang mga bumaba dahil sa delicadeza at kahihiyan at mayroon din namang mga napilitan lang pero hanggang ngayon pilit pa ring pinagtatakpan at kinukunsinte ng talpulanong naglagay sa kanya sa pwesto. May ilang mga nakulong na at kinasuhan at mayroon ding mga kapalmuks na kapit-tuko talaga sa pwesto kahit isinusuka na ng taumbayan.
Hindi ko na kailangan pang isa-isahin ang bawat kaganapan dahil naging aliwan o national past time ito ng publiko sa buong taon.
Sa mga ahensya ng pamahalaan, marami ang inuulan pa rin ng batikos dahil sa palpak na pamamalakad nila ng sistema kung mayroon man.
Nangunguna ang pinakamahalagang ahensya, ang Department of Transportation and Communications (DOTC), Department of Energy (DOE), Department of Budget and Management (DBM), Department of Agriculture (DA) at Philippine National Police (PNP) na nasa ilalim ng Department of Interior and Local Government (DILG).

PSN ( Article MRec ), pagematch: 1, sectionmatch:

Hindi pa dito kasama ang matagal ng problema na paulit-ulit lang na nagiging laman ng balita at sinasabi ng mga kinauukulan sa harap ng telebisyon at mikropono, ang gobyerno sa loob ng pasilidad ng gobyerno o National Bilibid Prison (NBP).
Pero sa huli, hindi rin naman natutuldukan. Ang nangyayari pa nga, kung may kakasuhan man, pili lang.
Sa lahat ng mga isyung ito, mahalagang hindi matsubibo si Juan at Juana Dela Cruz.
Habang mainit kasi ang mga balita hinggil dito, marami rin ang nananamantala para sumikat at magpasikat.
Oo nga naman, ilang buwan nalang, eleksyon na.
Kaya pilit nakikisawsaw-angkas-sakay o “SAS” kung tawagin ng BITAG Live para lang mapansin, magpapansin at masabing may ginagawa upang makapag-iwan ng tatak sa isipan ng publiko.
Marami pang mga isyu at iregularidad sa gobyerno ang magpuputukan at maglalabasan.
Asahan ng mas gugulo at dadami pa ang batuhang-putik at pagbabalimbingan sa darating na taong 2015.
Abangan ang BITAG Live araw-araw na sabay na napapanood at napapakinggan tuwing alas 10:00-11:00 ng umaga sa Radyo5 92.3 News FM at AksyonTV.



