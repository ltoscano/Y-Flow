No. 1 ang Foton By Elech Dawa November 25, 2016
Sinikwat ng defending champion Foton ang No. 1 seed matapos kaldagin ang Petron 22-25, 25-18, 25-22, 25-14 kagabi sa pagtatapos ng preliminary round ng Asics Philippine Superliga Grand Prix sa The Arena sa San Juan.
Parehong sampa na sa semifinals ang Tornadoes at Lady Spikers, pinaglabanan lang ang rankings.
Tinapos ng Foton ang preliminaries sa 9-1 karta, lumanding sa No. 2 ang Petron sa 8-2. Sa Linggo pa madedesisyunan ang makakatapat ng Foton at Petron.
Maglalaban sa sudden-death playoffs ang No. 4 RC Cola-Army at No. 5 Generika, kaharap ng No. 3 F2 Logistics ang No. 6 Cignal.
Ka-date ng Tornadoes ang mananaig sa pagitan ng Lady Troopers at Lifesavers. Katapat ng Tri-Activ Spikers ang magwawagi sa Cargo Movers-HD Spikers match.
Sa Dec. 3 ang semifinal showdown sa Ibalong Centrum sa Legazpi City.
Sa unang laro, niratrat ng RC Cola-Army sa three sets ang Cignal 25-16, 25-9, 25-23.
Hindi naging hadlang kay Jovelyn Gonzaga ang nararamdaman sakit dahil nakuha pa nitong magtala ng 17 points kasama ang 14 attacks at dalawang service aces para tulungan ang Lady Troopers na ilista ang 4-6.



