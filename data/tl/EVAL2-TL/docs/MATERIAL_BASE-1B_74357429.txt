Mar-Poe ang niluluto ng LP

AKSYON NGAYON Ni Al G. Pedroche

NAGKAROON ng ispekulasyon ng itsa-puwera na si DILG Sec. Mar Roxas sa mga pinagpipiliang presidentiable ng Liberal Party nang mapabalitang ”nililigawan” umano ni Presidente Aquino si Sen. Grace Poe.
Kesyo bakit daw hahanap ang Pangulo ng “manok” sa labas ng partido kung suportado pa niya si Roxas? Rumesponde agad si Roxas siyempre. Sinabi niya na alam niya bago pa man mangyari ang naturang pakikipag-usap sa Senadora.
Katunayan aniya, hindi lang naman si Poe ang kinakausap ng partido kundi ang iba pang mga potential na leaders bilang “alternative candidates.” Ibig sabihin, pinabubulaanan ni Roxas ang mga espekulasyon na hindi na siya ang kinukonsiderang standard bearer ng partido.
Kahit si Caloocan Rep. Edgar Erice na isang full-blooded liberal at spokesman ng partido ay nagsabi na si Mar Roxas pa rin at walang iba ang manok ng partido sa pagka-Pangulo sa 2016.
Pero bakit kailangang maghanap ng alternatibo?
Sa opinion ko lang, maaaring ang aksyon na ito ng Liberal ay para pulsuhan ang bayan at malaman kung malakas pa rin ang dating ng kanilang “manok” sa presidential elections. At batay sa mga komento sa mga public opinion sa radyo, telebisyon at social media, bagamat marami ang bilib kay Sen. Poe, sinasabi nila na bagito pa ito at kailangan munang umani ng karanasan sa pamamagitan ng pagiging bise presidente muna ng kandidatong subok na ang kakayahan at karanasan.

Ayon nga sa mga political analyst, hindi matatawaran ang popularidad ni Poe at “sure winner” kung ang tatakbuhan ay ang pagka bise presidente.
Kaya ang seryosong pinupuntirya ng partido ay ang isang formidable na tambalang Mar-Poe. Kaya daw ang biro ni Roxas kapag humaharap sa publiko, sinasabi niya na”Mar Po ang pangalan ko.”
Pero papayag kaya si Grace Poe na maging segunda lamang ng sino mang presidential bet? Lumilitaw kasi na habang lumilipas ang mga araw, lalung tumataas ang kanyang rating bilang isang presidential timber at pumapangalawa lamang kay Vice President Binay. Tingnan pa natin ang mga maaaring mangyari dahil isang taon pa bago sumapit ang pinananabikang eleksyon. Abangan!



