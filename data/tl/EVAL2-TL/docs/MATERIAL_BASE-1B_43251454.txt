MPANANKANTO
IRAIMBILANJA
MITSINJO NY HO AVY

Ny Tarika Iraimbilanja dia tarika efa manana ny lazany eo amin'ny sehatry ny hira. Nanangana Fikambanana iray tsy miankina amin'ny fanjakana (ONG) ny Tarika tamin'ny volana Martsa teo. Izany fikambanana izany dia hisahana ny fikajiana ny tontolo iainana sy ny fampandrosoana ny any ambanivohitra. Any Ambohitromby, ao anatin'ny Fivondronan'Ankazobe, izay toerana fiavian'ny tarika rahateo no anaovany izany. Araka ny voalazan-dry zareo, dia atao tanana fitaratra ho fakan'ny faritra hafa tahaka,1 sy hisarihana ny tanora mba hankamamy ny fiainana ambanivohitra ity tetik'asa ity, ary ireto avy ny zava-dehibe novinavinainy hanombohana izany: fambolen-kazo, izay ezahiny hotanterahina amin'ny volana desambra; fanorenana sekoly sy tobim-pitsaboana ho an'ireo tantsaha ao an-toerana; fananganana toeram-pilonana amin'ny ranomafana (centre thermal2) voajanahary, izay mety hahasarika mpizaha tany maro; fametrahana fantsakan-drano ho an'ny mponina ao an-tampon-tanànan'Ambohitromby. Mba hampihena ny doro tanety manodidina ny tanàna koa, dia mihevitra ny hanentana ny tantsaha ny fikambanana, mba hanapaka ireo bozaka maniry eny amin'ny tany lava volo, ka havadika ho zezika enti-mamokatra.3 Any aoriana any, rehefa miroborobo ny famokarana dia ny ONG Iraimbilanja no hisahana ny fikarohana ny lalam-barotra hivarotana ny vokatra.

Ny zavatra efa vitan'ity4 fikambanana ity hatramin'izay nijoroany, dia ny fanokafana indray ny tsena isaky ny talata ao Ambohitromby, tamin'ny volana avrily, ary tsy andoavana haban-tsena mandritry ny herintaona.

Ny tanjon'ity fikambanana ity moa dia: voalohany indrindra, ny fitsinjovana ny ho aviny, ary faharoa anjara biriky hoentiny eo amin'ny fampandrosoana ny firenena miainga avy any ifotony.
