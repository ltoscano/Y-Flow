ANTI-DECRIMINALIZATION NG LIBELO, ALIS DIYAN!

TILA hindi makaaasa ang mediamen at mamamayan na magkaroon ng tunay na malayang pamamahayag sa mahal kong Pinas.
Ito’y sa gitna ng tahasang pag-atras o pagpaparamdam ng pag-atras ng ilang mambabatas sa Senado at Kamara sa panukalang batas na sibakin na ang pananagutang kriminal sa malayang pamamahayag.
Sa ibang salita, tila magpapatuloy ang batas na ikukulong ng gobyerno ang mga “mapatutunayang may gawa ng “libelo” o “paninirang puri” umano sa diaryo, radio, telebisyon, internet at iba pang anyo ng pamamamahayag.
Sa simpleng salita, tila hindi uusad ang panukalang dekriminalisasyon ng libelo at gawing sibil o administratibo na lamang.
NAPOLES SCAM
MAY dahilan ang mga senador at kongresman sa hindi nila pagsuporta sa dekriminalisasyon ng libelo.
Isinasangkalan nila ngayon ang mga naglalabasang ulat sa P10 bilyong Janet Lim-Napoles scam.
Sa listahan ni Benhur Luy sa nasabing iskam, may kasalukuyan at nakaraang 25 senador at 150 kongresman ang sangkot.
May sariling listahan naman si Napoles na nagsasangkot ng 20 senador at 100 na kongresman.
Nakararami sa mga isinasangkot dito ang kasalukuyan pang nakaupo at kung hindi man sila nakaupo ngayon, mga asawa, anak at kamag-anak naman ang nakaupo sa bisa ng dinastiya.
Sa tinatawag na dinastiya, mga Bro, kopo ng isang pamilya o magkakamag-anak ang mga puwesto sa pamahalaan, sa eleksyon man o sa bisa ng appointment ng mga nakaupo o sa bisa ng Commission on Appointment ng Senado at Kamara.
Kasama sa mga may dinastiya ang mga taga-Malakanyang.
TUTOL SA DEKRIMINALISASYON
NANGGAGALING sa mga indibiduwal o dinastiya na isinasangkot sa iskam ang mga tutol sa dekriminalisasyon.
Okey pa sila sa dekriminalisasyon noong ang mga nasa oposisyon na politiko pa lang ang idiniriin sa iskam ni Napoles.
Ngunit nang nagsilabasan ang kanilang mga pangalan sa Benhur Luy list at Napoles list, anak ng tokwa, nagsimula na ring lumabas ang tunay na kulay ng mga hinayupak na korap at mandarambong.
Ayaw nilang mabulgar na kasama sila sa mga tiwali at ang gusto pa ng mga ito ay ipakulong, sa pamamagitan ng pagpapanatili ng krimeng libelo, ang mga mamamahayag at mamamayang gustong pairalin ang malayang pamamahayag.
BALAT-SIBUYAS
AYON sa Supreme Court, hindi dapat na maging balat-sibuyas ang mga opisyal ng bayan na inilalantad na korap sapagkat karapatan ng mga mamamahayag at mamamayan na pumuna sa ginagawa ng mga ito.
Bahagi umano ng buhay ng public servants at leaders ang batayang karapatan ng mga mamamahayag at mamamayan na pumuna sa kanila lalo’t pag-aari ng mga mamamayan ang kapangyarihan at salapi na hinahawakan at ikinabubuhay ng mga public servant at leader.
Iniluluklok lang sa puwesto ng mga mamamayan ang mga public servant at leader para mapangalagaan ang kapangyarihang pampamahalaan at salaping bayan para sa interes ng mga mamamayan.
Hindi kailanman pupuwedeng angkinin ng mga ito nang personal ang pampamahalaang kapangyarihan at paggastos ng salaping bayan sapagkat ipinagkakatiwala lang ang mga ito sa kanila ng taumbayan sa bisa ng batas na “public office is a public trust.”
HINDI NAIINTINDIHAN
LUMALABAS ngayon na hindi pa rin naiintindihan ng maraming opisyal ng bayan ang kanilang pagkakaupo sa pamahalaan sa bisa ng nasabi nang batas sa “public trust.”
Kaya naman, sa halip na sumagot at magpaliwanag ang mga anak ng tipaklong na ito sa mga puna ng taumbayan, ‘yang magsampa ng kasong libelo ang agad na sagot ng mga ito para makulong at hindi na makapaglabas ng puna ang taumbayan.
Sa oras kasi na nagsampa ng kasong libelo ang isang opisyal ng pamahalaan, susunod na riyan ang pagbabawal ng hukuman na pag-usapan pa ang katiwalian na pinag-ugatan ng kaso.
Sa ibang salita, mga Bro, sa pamamagitan ng hukuman, pagtatakpan na ng gobyerno ang mga mata at bubusalan ang mga bibig ng taumbayan ukol sa mga korapsyon at pandarambong habang hawak may kasong libelo.
At nganganga na lang ang taumbayan.
ALIS DIYAN
KUNG ayaw ng mga public servant at leader ang mapuna, pinakamagandang lumayas na lang sila sa puwesto.
Hindi nila pupuwedeng sabihin na inihalal sila ng milyon-milyong mamamayan, lalo ngayong marami ang naniniwala na marami sa mga anak ng tokwang ito ang nakaupo sa gobyerno sa pamamagitan ng hokus-PCOS.
Bumalik na lang sila sa pagiging ordinaryong mamamayan at huwag na nilang ipilit ang kanilang mga sarili na mga opisyal ng bayan.
Walang lugar sa taumbayan ang mga opisyal na hindi makatatanggap ng mga puna lalo’t may katotohanan ngayon ang grabeng mga nakawan sa salaping bayan at pang-aabuso sa kapangyarihan.
Kung magsasampa ng kaso ang mga ito, lalong dapat silang aalis sa puwesto. Ito’y para hindi nila magamit ang kanilang kapangyarihan at salaping bayan sa pagtatakip ng kanilang mga kalokohan, sakaling may katotohanan ang mga puna o bintang.
Panahon na para ilagay sa ayos ang pamahalaan sa bisa ng kapangyarihan ng mga mamamayan at mamamahayag na makialam sa lahat ng mga nangyayari sa pamahalaan.



