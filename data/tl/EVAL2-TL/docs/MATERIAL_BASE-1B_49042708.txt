
TRAINING SA AIRPORT POLICE PINEPERA NG OPISYAL

PINAGKAKAKITAAN daw ng malaki ng mataas na opisyal sa MIAA ang training ng mga Airport Police.
Sinasabing dati raw ay 30 lang ang isang batch at piling-pili at matagal na mabuo ang isang batch dahil sa screening pero magmula raw nang maupo ang mataas na opisya, naka-tatlong batches na sila – 11th, 12th at 13th ngayong taon na ito lang.
Kung dati ang mga trainee ang binibigyan ng listahan ng kanilang mga gagamitin sa training at sila na mismo ang bumibili ng kanilang mga kailangan, ngayon ay hinihingian daw ang mga trainee ng tig-P45K para sa training equipment.
Sinasabing ang bag na naglalaman ng mga training kit na ibinibigay opisyal ay hindi pa aabot sa halagang P20K dahil ang mga nasa loob lang daw ng bag ang APD short, t-shirts, rubber shoes, at kung ano-ano pang kakailanganin sa training.
Kung dati ay umaabot daw ng 2 buwan ang training, ngayon ay isang buwan na lang dahil masyadong nagmamadali ang opisyal para makapag-form uli ng panibagong batch, syempre para sa panibagong kita.
At sa ganitong sitwasyon ay nagiging hilaw ang training nga mga airport police. Kaya hindi tayo magtataka kung bakit marami raw bastos at hindi marunong makitungo sa tao, although mas okey ngayon ang educational requirement.
Dahil kung dati ay 72 units sa college lang ang required, ngayon kailangang criminology graduate na bago mapasama sa batch.
Maganda na sana ang ganitong sistema na pinapangit lang dahil sa kasakiman sa pera, at paano binabayaran ng mga trainee ang halagang P45K?
Hinahawakan daw ng opisyal ang ATM cards ng mga trainee o ng bagong pulis, hindi niya ito ibabalik hangga’t hindi fully-paid ang training kit. Kawawa naman ang mga trainee na ito dahil ilang buwan din silang hindi makasusuweldo.
Bukod sa training ng mga airport police, ang iba pa raw na pinagkakakitaan ng opisyal ay ‘yung pagpapaupa ng dating opisina ng PNP Aviation sa OLA (Our Lady of the Airways) sa mga airport police at pnp aviation group at sa kanya napupunta ang pera.
Napag-alaman ng Lily’s Files na ito palang opisyal ay malapit na kamag-anak ni MIAA General Manager Ret. Gen. Jose Angel A. Honrado, na pinsan naman ni Pangulong Aquino. LILY’S FILES/LILY REYES



