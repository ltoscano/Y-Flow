HINDI KO NA S’YA LOVE! By Bernard Taguinod November 25, 2016 Wagas, dalisay at tapat! Ganito inilarawan ni Ronnie Dayan ang pag-ibig niya kay Sen. Leila de Lima pero hindi umano ito nasuklian ng dating kalihim ng Department of Justice (DOJ) kaya ngayon ay hindi na niya ito ‘love’.
Sa pagtatanong ni House deputy speaker Fred Castro, napaamin nito si Dayan na minahal nito at pag-ibig ang naramdaman nito kay De Lima sa loob ng pitong taong relasyon nilang dalawa.
“Parang ganun, Sir,” sagot ni Dayan nang tanungin ni Castro kung wagas, dalisay at tapat ang pag-ibig nito kay De Lima subalit dahil hindi umano nasuklian ng wagas din na pag-ibig ay kaya nitong ipagkanulo ang dating amo.

“Depende sa situwasyon dahil nga po ‘yung pag-ibig ko wagas ay hindi niya sinuklian ng wagas din na pag-ibig… alang-alang sa batas kaya kong ipagkanulo, alang-alang sa katotohanan,” ani Dayan.
Nang tanungin ng iba pang mambabatas kung mahal pa rin niya hanggang ngayon si De Lima ay walang gatol na sumagot si Dayan na, “wala na po ‘yung love na ‘yun.”
Sa kanyang affidavit, sinabi ni Dayan na una siyang nagtrabaho kay De Lima bilang driver/bodyguard noong 2007 kung saan practicing lawyer at matapos ang dalawa hanggang tatlong buwan ay nagsimula na umano ang kanilang relasyon.
“Alam po ng pangalawang anak ni Ma’am ang aming relasyon. Alam din po ni Ma’am na may asawa po ako ng mga panahong iyon. Kasal na po ako since 1991 noong ako ay nag-apply bilang driver-security ni Ma’am sa kanyang law office,” ani Dayan.
Subalit bago umano pumasok ang 2016 ay nagkalabuan umano sina Dayan at De Lima.
“Kesyo hindi na daw kami masaya sa pagsasama namin. Lagi kasing bangayan at laging nag-aaway. Kaya nu’ng nabalitaan ko na ‘yung isang hagad niya na ang pangalan ay Warren Cristobal, ang bagong boyfriend niya, parang nasampal ko s’ya ng bahagya si Ma’am,” ani Dayan.
“Sabi ko… ‘uubusin mo yata kaming mga security mo ah?’,” dagdag pa ni Dayan.



