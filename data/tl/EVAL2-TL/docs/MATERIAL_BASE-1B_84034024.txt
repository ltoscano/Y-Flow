PRANGKAHAN: Gusto ko rin itanong sa Diyos bakit may Pangulong Duterte
By Ellen Tordesillas SSeptember 28, 2016 Naglevel-up na si Pangulong Rodrigo Duterte.
Dati ang inaaway niya ay ang Estados Unidos, si US President Barack Obama, si US Ambassador Philip Goldberg, ang United Nations (UN) at ang pinuno nito na si Ban Ki-Moon, ang European Union, si Sen. Leila de Lima.
Ngayon, ang Diyos na. Sa kanyang talumpati sa Malacañang sa induction ng mga opisyal ng Malacañang Cameramen Association at Presidential Photojournalists Association, napag-usapan ang death penalty o hatol na kamatayan.
Sabi ni Duterte, wala na raw takot sa batas ang mga tao. Kaya hinihingi niya sa Kongreso na ibalik ang death penalty.
Dati kasi nasa batas natin ang death penalty. Hindi rin naman nahinto ang malalagim na krimen.
Sabi ni Duterte, “Hindi tumalab iyong death penalty noon kasi hindi in-impose.” Isa lang daw ang napatay – si Leo Echegaray, nagpipinta ng bahay na naakusahang nanghalay ng anak ng kanyang asawa na 10-taong gulang.
Pinatay si Echegaray sa pamamagitan ng indyeksyon noong Pebrero 5, 1999.
Sa pagla-lobby ng simbahang Katoliko at mga grupo na nagpapahalaga ng buhay, inalis ang death penalty noong 2006, noong si Gloria Arroyo ang pangulo.
Inis si Duterte sa linya ng mga ayaw ng death penalty na “Only God can kill.” Ang sabi kasi ng simbahan, ang Panginoon ang nagbigay sa atin ng buhay, kaya siya lang ang may karapatang bumawi ng ating buhay.

Hindi sang-ayon diyan si Duterte. Sabi niya, sigurado ka bang may Diyos?
Ito ang kanyang eksaktong sinabi: “Ang problema niyan, I ask you, what if there is no God? So you allow the criminals, and yet because there is a God in all… karamihan sa atin dito, eh ngayon kung walang Diyos and we are here in this Earth, in this planet supposedly made by God? So where is now God?”
“Saan ang Diyos?,” tanong ni Duterte.
Kung may Diyos, sabi niya bakit maraming paghihirap sa mundo?
May mga insidente siyang binanggit katulad ng 18-buwang gulang na sanggol na kinuha sa kanyang ina, dinala sa ilalim ng jeep, hinalay at pinatay.
“Saan ang Diyos?” tanong ni Duterte.
Sabi niya, naniniwala din daw siya sa Diyos ngunit palagi niyang tinatanong, “Saan ka nang kinakailangan ka namin?”
Sabi ni Duterte, hindi niya tanggap ang sinasabi na pagdating sa katapusan ng mundo, magkakaroon ng paghuhusga ang Diyos. Ano ang rason ng paghihirap sa tao?
Marami rin akong hindi naiintindihan dito sa mundo, ngunit naniniwala ako na may rason ang lahat ng nangyayari sa kabuuan.
Marami akong hindi naiintindihan at gusto ko intindihin. Katulad na lang ng, “Bakit may Pangulong Duterte ang Pilipinas?”



