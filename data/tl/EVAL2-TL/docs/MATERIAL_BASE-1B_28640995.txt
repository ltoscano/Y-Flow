
Consul General ibinahagi sa mga Caraganons ang tagumpay sa West PH Sea arbitration laban sa Tsina

July 28, 2016 Venus L. Garcia

BUTUAN CITY, July 28 (PIA) - Sa ginanap na West Philippine Sea (WPS) Victory Forum dito sa lungsod na pinangunahan ng Urian Legal Assistance Program ng Father Saturnino Urios University (FSUU), malugod na ibinahagi ni Philippine Consul General Henry Bersunto, Jr., isa sa mga miyembro ng Philippine team na naghain ng arbitration case laban sa Tsina, ang dalang magandang balita sa panalong tinatamasa ngayon ng bansa tungkol sa sigalot ng WPS.
Sa kanyang pagbisita, binigyang-diin ni Consul Gen. Bersunto na sa kabila ng tuwirang pagpupursigi at pagharap sa hamon ng pakikipaglaban sa angking panteritoryo, naipamalas ng pilipinas sa buong mundo ang tagumpay ayon sa pagpapaigting ng disiplina at pagsunod sa rule of law.
Mas lalo pang binigyang linaw ni Consul Gen. Bersunto ang mga Caraganons habang malinaw nyang idinetalye ang teknikal na aspeto at legal na basehan sa karapatan ng Pilipinas sa WPS. Ayon sa kanya, interes din nito na mapanatili ang mabuting pakikipag-ugnayan sa mga karatig bansa, at ito ay pagpapalaganap ng myutwal na respeto sa bawat panig kabilang ang pagtanggap sa hatol sa WPS arbitration.
Ayon sa kanya, ang susunod na hakbang ay kung paano nito maipatupad ang pasya ng tribunal upang mapanatili ang pangmatagalang kapayapaan. Malaki umano ang responsibilidad na kinakaharap ngayon upang maisaayos ang lahat.
Samantala, bilang partisipante sa nasabing forum, ipinaabot din ni Ralph Mancao, presidente ng FSUU Supreme Student Government ang saya sa positibong resulta na naangkin sa pagganap ng magigiting na foreign policy team ng Pilipinas. Ayon sa kanya, bilang campus lider ibig niyang ibahagi sa sektor ng mga kabataan ang kahalagahan ng makasaysayang tagumpay ng bawat Pilipino sa WPS abitration. (VLG/PIA-Caraga)



