‘Drive Against Dengue” muling ikinasa ng Koronadal City

July 28, 2016

LUNGSOD NG KORONADAL, South Cotabato, Hul. 28 (PIA) -- Muling ikinasa ng pamahalaang panlungsod ng Koronadal ang inisyatibo nitong “Drive Against Dengue” (DAD). Sinabi ni City Administrator Cyrus Urbano, bago umalis si Mayor Peter Miguel patungong Zacatecas, Mexico para dumalo sa 2016 World Folkloriada, ipinag-utos na niya sa City Health Office na buhayin ang Drive Against Dengue upang masawata ang patuloy na tumataas na kaso ng dengue sa lungsod. Batay sa ulat ng Provincial Epidemiology Surveillance Unit ng Integrated Provincial Health Office, mula Enero hanggang Hulyo 23, nakapagtala na ang lungsod ng 405 na kaso ng dengue. Tatlo na rin ang namatay dahil sa naturang sakit. Tinukoy rin sa nasabing ulat na dengue hot spot ang mga barangay ng Sta. Cruz, Zone III at Zone IV sa lungsod. Sa muling pagkasa ng Drive Against Dengue inaataasan ang lahat ng purok at 27 barangay sa Koronadal na magsagawa ng mas maigting na paglilinis sa mga lugar na maaring pangitlugan ng mga lamok. Unang inilunsad ng LGU Koronadal ang Drive Against Dengue noong Disyembre 2010. (DEDoguiles-PIA 12)



