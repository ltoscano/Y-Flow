Si Kylie at si Imelda By Jeany Lacorte November 3, 2016
Bagamaâ€™t malayung-malayo ang naging kapalaran, hindi pupuwedeng hindi pagkumparahin ang dalawang naggagandahang dilag na sumabak sa katatapos na international beauty pageant bilang kinatawan ng ating bansa.
Ito ay sina Kylie Verzosa na nanalong 2016 Miss International at si Miss Philippines Earth Imelda Schweighart na inalat na makopo ang korona.
Kumpara kay Kylie na nag-uwi ng korona sa pageant na ginanap sa Japan, si Imelda naman na lumaban sa Miss Earth na ginanap mismo sa ating bansa ay nabigong masungkit ang titulo. Nakakalungkot dahil mangilan-ngilan lamang ang ating kababayan ang nalumbay sa kabiguang inabot ni Imelda.
Maoobserbahan ito sa social media na sa halip na iprotesta o magpahayag ng pagkontra ang netizens sa hindi pagkakapasok kahit man lang sa top 16 ni Imelda ay marami ang nagalak sa pagkatalo ng ating pambato.
Rason sa likod ng lahat ng ito ay ang ipinamalas na kagaspangan umano ng pag-uugali ng Miss Earth Philippines habang nasa kasagsagan ng kumpetisyon, partikular na ang lantaran nitong pagbatikos sa Pangulo ng ating bansa.
Kaya hindi natin masisisi ang taumbayan na hindi gustuhin ang ating panlaban sa katatapos na Miss Earth.
Malayung-malayo sa pagtratong ipinamalas ng sambayanang Filipino kay Kylie na nanatiling mapagpakumbaba sa kabila ng nakamit na tagumpay.
Magsilbing leksyon sana sa lahat ng sasali sa kumpetisyon, lalo na sa mga beauty pageant ang kaganapang ito sa Miss Earth.
Dahil sa sobrang aktibo ng netizens sa social media ay nabubunyag ang kaliit-liitang kagaspangang ipinamamalas kaya dapat maging pino lalo na kung may mataas na pangarap.
Kaya nga ba sa dami ng mga Pinay na lumalaban sa beauty pageant kadalasan ay nasusungkit ng mga ito ang titulo kahit sa paramihan lang ng followers dahil sa suportang ipinakikita ng sambayanang Filipino.
Pero kung may problema sa iyong pag-uugali sa tingin ko kahit isa kang Pinoy ay pagkakaitan ka ng suporta dahil hindi mga kunsintidor ang mga Pinoy.



