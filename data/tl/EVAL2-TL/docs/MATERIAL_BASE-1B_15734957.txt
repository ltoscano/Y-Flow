GUMANTI KAYA SI BINAY?

PAANO na kaya kung maging Presidente si Jojo Binay at bise naman si Chiz Escudero sa susunod na halalan?
Sakit ng ulo ‘yan ni Pangulong Noynoy at ng kanyang Liberal Party kapag nagbago na ng liderato ang ating pamahalaan.
Ang pambato ni Noynoy ay si Mar Roxas sa pagka-Presidente, pero maraming nangangamba na hindi mananalo si Mar sa napakaraming kadahilanan.
Dalawang taon na lamang at eleksyon na naman at sa tantiya ng iba ay magre-resign si Binay bilang Cabinet member ni Noynoy para maging tunay at aktibong miyembro ng opposition laban kay Pang. Noynoy at ng Liberal Party.
History repeats itself, not once, not twice but many times over dahil lagi na lamang ito ang nangyayari sa ating bayan.
Si Ferdinand Marcos na sumali sa Nacionalista Party ay naging kaaway ng ka-tandem niyang si Fernando Lopez, Bise Presidente at secretary of agriculture.
Dahil sa hidwaang iyon, nag-resign si Lopez sa pagkakalihim ng agrikultura.
Nang tumakbo sa pagka-pangulo si Cory Aquino, ang kanyang ka-tandem ay si Doy Laurel pero hindi rin sila nagkasundo. Sinibak ni Cory si Doy bilang bise.
Nang si Fidel Ramos naman ang naging Pangulo, si Erap Estrada naman ang naging vice at namuno bilang anti-crime commission.
Naghiwalay rin silang dalawa at si Erap ang lumampaso kay Joe de Venecia, kampon ni Ramos.
Wala talagang kadala-dala ang mga politikong ito. Hinirang ni Erap si bise-presidente Gloria Macapagal-Arroyo na member of the cabinet. Matapos ang dalawang taon, nag-coup d’etat si Gloria at pinakulong niya si Erap.
Entra si Noynoy. Pinakulong naman niya si Gloria. At bukod doon, hinirang pa ni Noynoy si Vice President Binay na ngayon ay gustong kumandidato sa pagka-Pangulo.
Kung mananalo si Binay, sa kulungan din kaya ang kahihinatnan ni Noynoy at mga miyembro ng Liberal Party?



