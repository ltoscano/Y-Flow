BINAY KAILANGAN SI POE

MALAKI ang maitutulong ni Senadora Grace Poe sa kandidatura ni Vice-President Jojo Binay para sa pagiging pangulo ng bansa.
Ito ang tiyak na tiyak dahil angat na angat ngayon si Poe sa anomang labanan nitong posisyon sa pamahalaan maging ito man ay sa pagka-pangulo o bise-presidente.
Kitang-kita rin na tuloy-tuloy ang pagbulusok ng bango ni Binay kaya’t kailangan nila ng isang savior na mag-aahon o magsasalba sa isang naghihingalong kandidato bilang pangulo.
Alam din ng lahat na hindi biro ang karisma ni Grace Poe sa madla dahil bukod sa nag-numero itong senador nitong 2013 ay wala itong bahid ng anomang isyu ng korapsyon sa pamahalaan.
Maganda rin ang ipinakikita ni Poe bilang senador dahil bagaman bagito pa lamang ito sa Senado ay nakakasabay ito sa mga beterano ngunit mga trapong mambabatas.
Para sa kaalaman ng lahat, ang sinomang samahan ni Poe sa labanan sa 2016 ay tiyak na aangat maging ito man ay si Binay o si Mar Roxas na manok ni PNoy.
Marami rin ang humihikayat kay Poe na tumakbo nang pangulo ng bansa pero dahil galing nga sa isang masamang karanasan ng amang si FPJ ay mukhang hindi ito makukumbinsi na mag-pangulo at sa halip ay mukhang tatakbo itong bise-presidente.
Sa kasalukuyan ay patuloy pa rin ang pagbango ni Poe sa masang mamboboto at tiyak kapag nagdeklara ito ng kandidatura maging ito man ay pangalawang pangulo o pangulo ay tiyak na tatangkilikin pa rin ito ng publiko.
Bagong mukha ang kailangan ngayon ng bansa dahil sawa na ang lahat sa trapo at kurap na opisyales ng gobyerno kaya’t napapanahon ang pagpasok ni Poe sa labanang pampanguluhan dahil gutom at sabik ang bayan sa isang tunay na lingkod ng bayan. ALINGAWNGAW/ALVIN FELICIANO



