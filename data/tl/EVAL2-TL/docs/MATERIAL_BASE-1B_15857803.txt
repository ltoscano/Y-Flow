Mali ang ‘kinalaban’ BAGO ang lahat, nagpapasalamat tayo kay CIDG director, Benjamin Magalong, sa kanyang mainit na pagtanggap kahapon sa ‘delegasyon’ namin nina NPC Pres. Joel Sy Egco at VP Benny Antiporda sa Camp Crame. “Nagbigay-pugay” ang liderato ng NPC kay Dir. Magalong bilang bahagi ng ating kampanya na palakasin pa ang ugnayan at pagtutulungan ng mga awtoridad partikular sa isyu ng “media killings” at iba pang mga paglabag sa mga karapatan ng mamamahayag. Ngayon kasing miyembro na ng ‘TF Administrative Order 35 (TF AO-35) ang NPC (salamat ulit kay Sec. Sonny Coloma at siyempre, kay Pang. Noynoy), “sinasamantala” natin ang pagkakataon upang gawing malinaw at “madulas” ang relasyon ng media at mga awtoridad sa pagresolba sa mga kaso ng pamamaslang at karahasan sa hanay ng media. Sa magandang resulta ng pag-uusap namin nina Dir. Magalong sa isyung ito, tumataas ang ating tiwala at paniwala na hindi na mauuwi sa pulos “pagdadalamhati” ang mga kasapi ng media pagdating sa paghingi ng katarungan ang pag-uusapan. And’yan na kasi ang CIDG! At ‘very impressive’ pala ang personalidad nitong inyong mistah, ex-Calabarzon RD James Melad at EAC commander, Lt. Gen. Leo Baladad! Katulad pala ninyo siya na very humble, very fair yet, very warm as a person and as friend. Sa madaling salita, mga kabayan, ’sakto lang na sabihing… “magalang” na opisyal itong si Gen. Magalong! Kumbaga, si Dir. Magalong ay isa sa mga dahilan kung bakit sa kabila ng malalaking salto ng ibang lider ng PNP, may dahilan pa rin kung bakit dapat magtiwala sa ating pambansang pulisya ang ating mamamayan. Natutuwa rin tayo na magagaling na opisyal ng PNP ang “kinakanlong” ni Dir. Magalong d’yan sa CIDG. Patunay dito ay si Supt. Dan Macerin ng PNPA Class ’91, na matagal ko na ring kilala at kaibigan. Alam mo ba, kasamang Maricar Cinco ng PDI, si Dan na pala ang acting chief ng CIDG-NCRPO, kaya, warm congratulations sa iyo, pare ko! At salamat din sa tanghalian na ibinigay mo dahil, nabusog talaga kami kaya... beer na lang ang kulang, hahaha! And speaking of ex-RD James Melad, natutuwa tayo sa “ibinalita” ni Dir. Magalong na malapit na pala siyang mabigyan ng panibagong “estrelya.” Uulitin natin ang ating panghihinayang dito kay RD James na ilang panahon na ring “nakatengga” dahil nasabit sa ‘Atimonan Massacre’ noong nakaraang taon. Harinawa, DILG Sec. Mar Roxas, na mabigyan din siya ng panibagong pagkakataon na muling maglingkod sa bayan sa mas ‘challenging position’ kumpara sa kanyang ‘designation’ d’yan sa DIPO (Directorate for Intelligence and Police Operations). Ito kasing “DIPO” mga kabayan, ’sintunog ng “depot” na ang ibig sabihin ay “imbakan,” hehehe! Noong Martes ay pormal nang nagsampa ng kasong libel sa Manila RTC si Army Capt. Jovelyn Cabading laban kay broadcast journalist/commentator, Deo Macalma ng DZRH. “Bulong” sa atin ng ilang miron, minabuti ni Capt. Cabading na unahin na ang pagsasampa ng libel case bago pa man mangyari ang “ikinakasang” pag-uusap (daw) nila ni kasamang Deo ng ilang “nagmamalasakit” (daw) sa kanilang dalawa. Inuna ni kapitan ang pagsasampa ng kaso “ahead of the peace talks,” wika nga, para patunayan na rin niya na hindi siya marunong magpa-areglo. Sapul nang mapunta siya sa BOC noong isang taon bilang isa sa mga pinagkakatiwalaan na ‘junior Army officer’ ni ex-AFP chief, Jessie Dellosa, sandamakmak na “depensa” na ang ginawa ko sa kanila ng kanyang bosing na si Gen. Dellosa. Ipinagtatanggol natin sila dahil sa nag-iisang dahilan, mga kabayan: personal ko silang kilala bilang mga mararangal, may prinsipyo at dapat igalang na mga kasapi ng Philippine Army. “Tinyente” pa lang kasi ay kilala ko na itong sina Capt. Cabading kaya lahat ng mga pang-iintriga sa kanila ngayon sa Aduana ay hindi ko pinapatulan -- at hindi ko pinapaniwalaan -- hanggang ngayon. Si Capt. Cabading ay matagal na ‘na-assign’ sa 2nd Infantry Division, partikular na sa 202nd Brigade kung saan malimit akong magpasyal noon hindi lang bilang kasapi ng media, bagkus, bilang personal nilang kaibigan, sampu ng kanilang mga naging mga “boss” sa command -- ex-AFP chief (sumalangit nawa) Delfin Bangit, ex-Solcom chief Roland Detabali, ex-Eastmincom chief, Jorge Segovia at incumbent EAC chief, Leo Baladad. Nakilala ko naman si Gen. Dellosa nang maupo siya bilang commander ng 2nd ID at Solcom. “Inatado” natin ang mga iginagalang na pangalang ito sa ating buong Sandatahang Lakas, mga kabayan, bilang ‘reminder’ sa mga bumabanat dito kina Capt. Cabading, na lahat ng mga naturang opisyal ay gumalang at nagtiwala sa kanilang personal na INTEGRIDAD. At hanggang ngayon, patuloy pa rin silang pinagtitiwalaan kaya nga, wa epek kay DCI Jessie ang mga paninirang-puri laban kina Capt. Cabading at mga kasama niya sa IG mula sa hanay ng mga ‘jiho-de-puta’ na grupo ng mga smuggler at mga kasabwat nilang mga tiwali sa loob at labas ng Aduana. At ngayong idinadaan ni Capt. Cabading sa ligal na proseso ang “pagresbak” sa mga bumabanat sa kanya, hindi na ito dapat ipagtaka. Dangan nga kasi, “sanay” siyang lumaban. Matagal ko nang naisulat na “nagkamali” sa kanilang ginagawang pang-iintriga at ‘demolition job’ sa media ang mga grupo at indibidwal na pulos may “galit” dito kina kapitan. At uulitin natin ito ngayon: nagkamali po kayo ng kinalaban, period!



