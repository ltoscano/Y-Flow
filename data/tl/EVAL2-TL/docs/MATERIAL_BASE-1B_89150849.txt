ISPORT LANG!: Casimero vs Gonzalez pinaplantsa
By Zaldy Perez SSeptember 13, 2016 Napabilib nang husto ni IBF flyweight champion Johnriel Casimero ang mga Londoners noong Linggo (Manila time), dahil sa ipinakita niyang husay sa laban niya sa English challenger na si Charlie Edwards.
Sa harap ng hostile fans, binugbog at pinatulog ni Casimero sa 10th round si Edwards sa kanilang sagupaan sa O2 Arena sa London.
Kilala ang mga British na sinusupla ang kalaban ng kanilang kababayan, tulad noong sagupain ni senator Manny Pacquiao si Ricky Hatton, pero nang makita ang angking husay ni Casimero matapos ang umaatikabong suntukan ay dinumog siya ng fans para magpapirma ng autograph at magpa-picture. Dahil marahil sa nakitang karisma ni Casimero, maging si Matchroom Sport managing director and promoter Eddie Hearns ay nag-offer tuloy sa Pilipinong kampeon na muling lumaban sa London.
Pero baka hindi kaagad magawa ito dahil tila target hamunin ni Casimero ang bagong WBC superflyweight champion na si Ramon ‘Chocolatito’ Gonzalez ng Nicaragua.
Kung matutuloy, baka daw sa Nobyembre na isagawa ang laban ng dalawa.
Mula sa unang round ay si Casimero, pumutok ang kilay dahil sa headbutt, 4th round na ang nagdikta sa laban. Sa round ding ito unang muntik ng matumba si Edwards nang tamaan ng upper cut.
Matapos ito ay nag-relax muna si Casimero sa sumunod na dalawang round bago muling nanalasa sa 7th, 8th at tinangkang tapusin ang laban sa 9th round pero hindi nakuha si Edwards.
Pero sa 10th round, nagpakawala si Casimero ng counter left hook na tumama sa panga ni Edwards na nakataas pa ang dalawang paa ng bumagsak sa lona. Nagawa pa ni Edwards na makatayo, pero ng tamaan ng kaliwang uppercut ay sumenyas na ang referee na tapos na ang laban, 1:57 sa 10th round.



