
GUSTO NG PNP SA ISYU NG BILIBID

NAPAKAHUSAY ng Philippine National Police (PNP) nang ihayag ng pamunuan nito na nais nilang matukoy ang mga taong may-ari ng lisensyadong baril na nasa loob ng National Bilibid Prison (NBP).
Ito’y patungkol sa nakalipas na pagsalakay ng mga awtoridad sa loob ng NBP kung saan nalantad ang kakaibang buhay hayahay ng mga bilanggo na kung tawagin ay Very Important Prisoners (VIPs).
Tumambad sa atin ang malalim na katarantaduhan sa loob ng bilibid pero hindi lang ng mga VIPs kundi lalong higit ang mga nagbulag-bulagan na opisyales ng NBP.
Hindi naman mangyayari ang mga katarantaduhan na ito ng VIPs kung walang pahintulot ang mga NBP officials na ilang beses nang binalot ng kontrobersiya mula nang umupo si PNoy. Nakapagtataka, ‘di ba?
O, ngayon… sakay naman agad ang PNP sa isyung ito makaraang ipunto nitong sisikwatin nila ang mga taong nagbigay ng baril sa loob ng NBP tulad ng baril ni drug convict na si Peter Co.
Kapal naman ng mukha ng PNP! Nagtataka pa sila kung paano napunta sa loob ng bilibid ang mga lehitimo o rehistradong baril samantalang nagawa nga ng kanilang amo na si Alan na magkamal ng sangkaterbang ari-arian.
Nakatutuwa pero nakasusura ang punto na ito ng PNP dahil baka ang kumpanyang Werfast ni amo Alan ng PNP ang naghatid pa mismo ng baril kay Peter Co sa loob ng bilibid. Tssk tskk tsssk…
O, ‘di ba? Kaya nga suspendido ngayon si amo Alan dahil sa paratang na anomalya sa pagkuha ng serbisyo ng kumpanyang Werfast na saksakan pa ng mahal ang presyo ng kanilang serbisyo.
Ang sa akin lamang ay ganito. May delihensya sa PNP, alangan naman na walang delihesya sa ahensyang NBP. At kung may delihensya sa NBP, tiyak na mayroon din sa Department of Justice (DOJ) ni Aling Leila.
Psst… PNP officials! Tingin-tingin din sa salamin ‘pag may time. ‘Yun bang tinatawag na ‘K’, sa palagay ko ay wala sa PNP para magbigay pa ng pahayag na animo’y malinis ang kanilang ahensya.
***
Para sa komento o suhestyon: eksperto71@gmail.com EKSPERTO/JOIE O. SINOCRUZ, Ph.D.



