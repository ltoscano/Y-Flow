KathNiel, MAINIT ang halikan! By Allan Diones August 31, 2016
TATLONG linggo na nag-shoot sa Barcelona ang KathNiel loveteam para sa pelikulang Barcelona: A Love Untold.
Sabi ni Kathryn Bernardo, hindi naging madali ang shoot nilang ‘yon at hindi lahat ay smooth araw-araw.
Bukod sa 4 hours lang ang tulog nila, pagod sila lahat physically and emotionally, pero worth it lahat dahil ang ganda-ganda ng lugar at masaya sila na naipakita nila ‘yon sa movie. Kaya kahit na anong hirap ang ginawa nila sa shooting, sobrang espesyal ng project na ito sa kanila ni Daniel.
‘Yung istorya at ‘yung mga karakter nila ay napamahal sa kanila dahil napaka-hands on nila sa karakter nila. “Worth it lahat ng hirap”, sabi ni Kath.
Dahil kilala si Direk Olive Lamasan sa pagiging perfectionist at sa pamimiga ng mga artista nito, ang sabi ni Kathryn ay pigang-piga sila rito, as in!
Grabe raw ang guidance sa kanila ni Inang sa movie, kung paano i-deliver ang line, kung paano ang pag-iyak, lahat ‘yon ay binabantayan nito, kaya ang dami-dami nilang natutunan.
Inamin ni Kath na lahat ng eksena nila ay hindi nila nakukunan nang isang take lang.
Ultimo paglakad, pagtingin at paghinga, lahat ‘yon ay binubusisi ng premyadong direktora.
Sey ni Kath, para silang nag-back to zero ni DJ at para silang nag-take ulit ng acting course kay Inang.
Napagtanto nila na ang mga napag-aralan nila dati ay hindi pa enough.
Ang dami pa nila kailangang i-improve. At masaya sila na naging open sila kay Inang for new learnings.
Si Daniel ay nakakaaliw ‘yung tsika na ang eksenang pinakamarami siyang takes ay ‘yung nasa trailer na may English-English siya sa kanyang linya.
“Hindi ko alam kung paano ko gagawin, eh. Iniisip ko na emosyon ko, iniisip ko pa linya ko. So, medyo nahirapan ako sa parte na ‘yon,” natatawang pakli ni DJ.
Hindi lang daw kasi, “You don’t know my pain…” ang English line niya kay Kath sa eksenang ‘yon. Meron pang “Stop psycho-analyzing me!”
Wala na raw ‘yon, sabi ni DJ. Tinanggal na dahil nahirapan talaga siya.
Ilang takes inabot ‘yon?
“400 yata! Ha! Ha! Ha!
“Hindi, basta marami. Hindi siya naging madali,” natatawa pa ring sey ni DJ.
‘Yung level of maturity ng KathNiel bilang mga artista ang isa sa aabangan sa pelikulang Barcelona.
Ang sabi sa amin ni Daniel, magugulat ang fans nila at maninibago dahil ang layo nito at ibang-iba sa Crazy Beautiful You at She’s Dating the Gangster.
‘Yung maturity ng mga karakter nila mula sa itsura nila ni Kath, hanggang sa costumes, sa lakad at sa lahat na, naipakita ‘yon sa pelikula at mabibigla ang fans, sey ni DJ.
‘Yung look niya rito bilang si Ely ay yuppy ang dating. Si Kath bilang Mia ay iniba rin ang look starting with the kulut-kulutan hair na may kulay.
Nasa trailer ‘yung parang tinutukso nila ang isa’t isa tungkol sa kung sino ang gustong mag-kiss kanino. Natuloy ba ang halikan nila na ‘yon?
Sagot ni DJ, “Siguro, ito na ‘yung movie na… ito na ‘yung mababalik namin sa 5 years na suporta sa amin ni Kathryn.
“Ito na siguro ‘yung regalo namin sa kanila, para ipakita ang pasasalamat namin sa limang taong suporta sa amin. ‘Yun na lang muna.”
Marami ba ‘yung kissing scene na ‘yon? Ilang beses silang nag-kiss?
“I think, dapat nating panoorin ‘yon. Ha! Ha! Ha! Sumosobra na!” natatawang iwas ng binata.
Ilang takes ‘yung kiss na ‘yon? 400 din?
“Hindi…. Naku, tanungin n’yo si Tita Min (Bernardo, mommy ni Kath)! Ha! Ha! Ha! Bawal, naku dyusko!” natatawang hirit ni DJ.
Anong feeling na finally ay naganap na ang inaabangang kissing scene nila sa big screen?
“Ayoko munang magsalita. Baka naman masyado silang mag-expect,” sagot sa amin ni DJ.
Eh, sinabi niya nang regalo nila ‘yon sa KathNiel fans, ‘di ba?
“Oo, pero baka mag-expect masyado kayo. Panoorin natin.
”Isang mature at kakaibang Kathryn ang makikitang fans sa Barcelona.
“Ito talaga ‘yung pinaka-mature na nagawa namin. Aminado kami ni DJ na nagugulat din kami sa mga eksena kung paano ‘yung pagkasulat.
“Sabi namin, ‘Uy, very mature na. Hindi naman ito ‘yung mga problema sa mga scenes natin before.’ Tapos ngayon, tina-tackle na ‘yung nga ganu’ng eksena, ‘yung emosyon…
“Tapos, kung paano rin ‘yung pagpapakilig namin. ‘Yun ‘yung binantayan din ni Inang.
“Kasi, gusto niya, hindi ‘yung kilig na nakita na nila sa Crazy, sa Gangster… ito, ang layo.
Ang layu-layo po talaga. Totoo talaga ‘to.
“‘Yung sabi nga namin, gusto naming pagkatapos nilang manood ng movie, hindi nila makita si Kathryn at si Daniel.
“Gusto namin na madala nila si Ely at si Mia. Kasi, ‘yung characters nila, ang dami-daming kuwento na gusto namin na maka-relate silang lahat.
“And I promise everyone na ‘pag napanood ito, ‘yung maturity na ‘yon, ‘yun ‘yung mapapakita naming bago na mapa-promise namin sa inyo,” bulalas ni Kath.
Ano namang masasabi niya doon sa kissing scene nila ni DJ sa movie?
“Basta, ‘yun nga, 5 years na… itong movie na ‘to, talagang magandang regalo para sa KathNiels at sa kanilang lahat.
“Kasi, aside from the kissing scene…” napahinto si Kath dahil nagtilian ang fans na nasa presscon kahapon.
“Sa ‘kissing scene’ kung meron man, ang daming kailangang abangan.
”Nadulas na si Kath about the kissing scene, ha?
Sundot ni Daniel, “Hindi, totoo naman. Kesa pag-usapan natin ‘yung kissing scene… hindi lang ‘yun, eh.
“‘Yung puso ng istorya na ‘to is more important.”
Sa SSeptember 14 ang showing ng Barcelona: A Love Untold sa cinemas worldwide.



