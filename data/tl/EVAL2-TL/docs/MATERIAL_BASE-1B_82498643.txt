BOC: Basura ng Canada ibabalik By Noel Abuel SSeptember 7, 2016
Nakahanda ang Bureau of Customs (BoC) na tuluyang ibalik sa bansang Canada ang basurang inangkat patungo sa Pilipinas.
Ayon sa BoC, nagdesisyon na ang binuong inter-agency committee kabilang ang BoC, Department of Foreign Affairs (DFA), Department of Environment and Natural Resources (DENR), at Department of Justice (DOJ) na ipatupad ang utos ng korte na ibalik sa bansang Canada ang nasabing basura.
Sinasabing Setyembre 5 nang katigan ng nasabing komite ang inilabas na desisyon ni Manila Regional Trial Court (RTC) Branch 1 Judge Tita Bughao-Alisuag na may petsang Hunyo 30, na nag-aatas na ibalik sa Canada ang tone-toneladang basura na gagastusan ng importer nito. Nakasaad sa nasabing desisyon ng korte na ang 50×40 containers na naglalaman ng iba’t ibang basura kabilang ang heterogeneous plastic materials, ay nakapangalan sa kumpanyang Chronic Plastics Inc.



