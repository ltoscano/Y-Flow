
Hirit na: Hindi kita tatantanan!!!
By Arnold Clavio August 31, 2016
Araw-araw nag-aabang ang publiko sa maanghang na sasabihin ni Pangulong Rodrigo Duterte laban kay Sen. Leila de Lima.
“Tapos ka na!” “Mag-resign ka na!” “Magbigti ka na!” “Imoral ka!” “Hindi ka magandang huwaran para sa kababaihan!”
Ilan lang ‘yan sa mga binitawan ni Duterte laban kay De Lima na ayon sa hawak niyang matrix sa operasyon ng droga sa loob ng bilibid ang pinakamataas na opisyal na protektor nito at nakinabang dito. ‘Di naman patitinag ang senadora at kapag siya ay nagbitiw sa puwesto ay senyales umano ng pag-amin sa ibinibintang sa kanya o nang kanyang kahinaan.
Mukhang malabo naman na ang Pangulo ang yumuko sa mambabatas. Hiramin ko lang ang sikat na sinasasabi ng host ng programang Imbestigador na si Mike Enriquez, “hindi kita tatantanan!”
Sa mata ng publiko, talo rito si De Lima. Nabahiran na ang kredibilidad niya bilang miyembro ng Senado at nawalan na ng moral authority na manguna sa imbestigasyon ng extra judicial killings.
Lalo na at may pinapakalat na larawan kaugnay ng kanya umanong sex video.
Nakatanggap ako ng bahagi ng naturang sex video. Ito ay may habang isang minuto at limampu’t apat na segundo.
Makikita sa video ang dalawang indibidwal – isang maitim na lalaki at isang matabang babae na nakasalamin, na nagtatalik sa kama.
Pero maliwanag na ang babae sa video ay hindi si De Lima. Kung susuriin mo frame by frame, in fairness, nakuryente ang sinumang nagpapakalat nito.

Dapat ding mag-ingat ang Pangulo at baka nalilinlang siya ng mga tao sa kanyang paligid at papaniwalaing ito ang senadora para siya ay siraan lamang.
Ang dapat na tutukan ng gobyerno ay ang mga matitibay na ebidensiya na mag-uugnay kay De Lima sa operasyon ng droga sa bilibid. Ang kailangan ay ang drug video ni De Lima at yun ang mas seryosong usapin kaysa ang kanyang sex video.
Pero sa pulitika ng Pilipinas, malabo namang magbitiw sa puwesto si De Lima. Alam ninyo naman, ang pangkalahatang karakter ng politiko o opisyal ng gobyerno sa atin ay pakapalan ng mukha. Huli na sa akto, inosente pa rin.
Buti pa si Eba nang tanungin tungkol sa ipinagbabawal na prutas umamin agad.
Hanggang ngayon marami sa tinutukoy na drug lord sa bansa ang patuloy na nakikipag-ugnayan sa mga awtoridad para linisin ang kanilang pangalan at sabihin na ‘di sila sangkot sa ipinagbabawal na gamot.
Kung hanggang kailan ang bangayan ng dalawang lider ng bansa, hindi natin alam.
Si De Lima ba ay katulad nina dating Ombudsman Merceditas Gutierrez o si dating Supreme Court Chief Justice Renato Corona, na nagsipagbitiw sa kani-kanilang puwesto dahil sa sobrang panggigipit noon ni dating Pangulong Noynoy Aquino. Naniniwala sina Gutierrez at Corona na mas mahalagang maisalba ang institusyon kaysa ang kanilang personal na interes.
Pero kakaiba ang kaso ni De Lima – tungkol ito sa giyera kontra droga. Ilan na ang namamatay o pinapatay dahil sa droga.

Proteksyon ni De Lima ang pananatili sa Senado para humaba ang kanyang buhay.
Mukhang marami pang hawak na alas si Duterte laban kay De Lima. Matibay na impormasyon man ito o mga paninira, iisa lang ang kanyang misyon, ang wasakin ang political career ng senadora na una nang nag-akusa sa kanya na nasa likod ng Davao Death Squad (DDS) at nag-utos ng patayan sa Davao.
Lord Kayo na po ang bahala.



