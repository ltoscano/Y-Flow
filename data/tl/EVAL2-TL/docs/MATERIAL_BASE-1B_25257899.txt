Pagbuhay ni Duterte sa PC, mahabang diskusyon By Bernard Taguinod, Betchai Julian SSeptember 23, 2016 Kinakailangan pa ng masusing pag-aaral at diskusyon ng mga concerned agencies ang panukala ni Pangulong Rodrigo Duterte ukol sa pagbuhay muli sa Philippine Constabulary (PC).
Ito ang inihayag kahapon ni Department of Interior and Local Government (DILG) Secretary Mike Sueno, kasabay ng pag-amin na hindi kaagad maisasakatuparan ng pamahalaan ang suhestyon ng Pangulo.
Una nang inihayag ng Pangulo na plano nitong buhayin ang PC kung saan pagsasamahin ang PNP sa ilalim ng pamamahala ng AFP para makatuwang sa pagsugpo at pagsawata ng urban terrorism. Kabado naman ang isang mambabatas sa Mababang Kapulungan ng Kongreso sa plano ni Pangulong Duterte na buhayin ang PC na naging rekado ng Martial Law noong panahon ni dating Pangulong Ferdinand Marcos.
Ayon kay Albay Rep. Edcel Lagman, lalong nakakabahala ang pahayag ni Duterte na ang pagbuhay sa PC ay para mapalakas pa ang kampanya laban sa ilegal na droga at kriminalidad sa bansa. Dahil dito, nagbabalik sa alaala ni Lagman ang panahon ng Martial Law kung saan ginamit umano ni Marcos ang PC sa pang-aabuso.



