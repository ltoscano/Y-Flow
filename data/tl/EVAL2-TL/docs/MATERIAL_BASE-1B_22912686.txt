Out Of Order: Duterte ng Tanauan, Batangas
By Raymond Burgos October 11, 2016 Mayo 2013 nang mahalal bilang alkalde ng Tanauan, Batangas si Antonio “Tony” Halili sa kanyang plataporma na anti-crime at anti-illegal drugs na kanyang natupad sa loob ng tatlong taon kaya nga muli siyang na-re-elect bilang mayor nitong nakaraang May 9, 2016 elections.
Nakilala si Mayor Halili sa kanyang “shame campaign” kung saan ipinaparada niya sa palengke ang mga nahuhuling nagnanakaw ng mga kahon-kahong tuyo, daing at iba pang paninda na may karatulang “Magnanakaw Ako, Huwag Akong Pamarisan.”
Dahil dito ay umani ng batikos si Mayor Halili sa Commission on Human Rights (CHR) pero hindi pa rin siya natinag at kasunod nito ay mga drug addicts naman ang kanyang ipinaparada sa mga kalsada ng Tanauan na may nakasabit ding karatula. Sa ilang mga insidente ay may mga bumubulagta ring mga magnanakaw at drug pusher kung ang mga ito ay nagpasyang manlaban sa mga pulis ng Tanauan at sinawimpalad na maunahan sa putukan ng baril.
Dahil sa kanyang matinding kampanya laban sa krimen at iligal na droga ay nabansagan si Mayor Halili na “Duterte ng Batangas” dahil na rin sa pagkakatulad ng istilo ng dalawang alkalde pagdating sa kampanya laban sa kriminalidad.
Hindi nga nakakapagtaka na noong kampanya nitong 2016 ay nag-host si Halili sa motorcade ni noo’y presidential candidate Rodrigo Duterte na nagsagawa rin ng programa sa Lungsod ng Tanauan.
Nito ring nakaraang eleksyon ay nakalaban ni Halili ang isang retiradong heneral ng Philippine National Police (PNP) na kapatid ng isang retired senior superintendent na minsan na ring na-assign sa Batangas. Tinalo ni Halili ang kanyang pinakamahigpit na kalaban nang makakuha siya ng mahigit 80% ng boto.
Kaya nga hindi nakakapagtaka kung bakit ganoon na lang ang harassment na dinanas ng mga tauhan ni Halili sa Batangas Provincial Police Office (PPO) at mismong si Mayor Tony ay pinilit ding idawit sa iligal na droga mula panahon ng kampanya hanggang sa kasalukuyan.
Bago ang May 9 elections, ni-raid ng mga tauhan ni Supt. Jacinto Malinao, Jr., na chief ng intelligence ng Batangas PPO ang bahay ng pinuno ng Mayor’s Anti-Crime Group (MAC) kahit puro lisensiyado ang mga baril ng nasabing tao.
Nang idimenda ng MAC Group head si Supt. Malinao at mga tauhan nito ay inakusahan naman ng intelligence group ng Batangas PPO ang naturang grupo na isang private armed group na sangkot sa iligal na droga at si Mayor Halili umano ang financier at protektor ng grupo.

Hindi naman natitinag si Mayor Halili sa mga naturang akusasyon dahil alam ng mga taga-Tanauan at sa buong Batangas na walang katotohanan ang mga nasabing bintang. Kahit minsan nga hindi nagsabi si Halili sa kanyang mga naging chief of police (COP) at kasalukuyang COP ng Tanauan na huwag manghuli o magpaareglo sa sino mang mahuli na drug pusher.
Kung kailangan ng validation of intelligence reports sa mayors or governors na supplied ng mga presently assigned police personnel, dapat ang tanungin ‘yung mga dating COP at provincial directors (PD) dahil sila ang nakakaalam sa mga aktibidades ng mga opisyal ng local government units.
Kaya nga marahil nakuryente si President Rody sa mga kagaya ni dating Pangasinan governor at ngayo’y Congressman Amado Espino nang idawit ito sa iligal na droga base lamang sa mga raw information na walang validation sa mga dating PD at regional director ng Region 1.
Hindi tatayo ang mga akusasyon kay Mayor Halili sa iligal na droga dahil bago pa siya pumalaot sa pulitika ay may mga lehitimong negosyo na ito kagaya ng smoke emission testing centers kung saan kabilang siya sa mga pioneer at naging taga-pangulo pa ng kanilang asosasyon.
Naniniwala si Halili na “performance is the best public relations” kung kaya marahil ang kanyang mga accomplishments sa anti-criminality at anti-drug campaign ang ngayo’y pilit binubutasan ng grupo ng retired police general na nagpaplano muling tumakbo sa pagka-alkalde ng Tanauan sa 2019.



