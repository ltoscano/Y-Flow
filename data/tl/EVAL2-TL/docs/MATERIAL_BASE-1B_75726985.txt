PH Embassy execs sa Indonesia i-pull out na lang! DUMATING na last Friday ang delegasyon ng Dangerous Drugs Board (DDB) para sa Indonesian-hosted “3rd ASEAN Ministerial Meeting on Drug Matters (AMMDM)” na ginanap sa Jakarta. Although mainit ang klima ngayon doon, maganda naman ang pag-salubong sa ating delegasyon ng host-organizer. Salamat na lang at very organized sila at talagang they took time to meet all the delegates including our Philippine delegation. Medyo nalungkot ang ating delegasyon dahil lahat ng participants from other countries were met by their respective embassy representatives. Mukhang ‘di nabalitaan ng Phil. Embassy sa Indonesia na may darating silang kababayan at government officials para mag-attend ng “3rd AMMDM?” Ewan ko lang, dahil ang balita ko medyo mahirap naman daw talaga kontakin ang ating embassy sa Indonesia? May feedback nga sa akin na hindi lang pala ito ang unang pangyayari sa ating DDB officials na hindi nakipagkita ang ating embassy representative! Officially, pangalawa na pala itong nangyari. Ang nauna pala ay last year kung saan ay well-coordinated mismo ng ating Deputy-Executive Director for Administration Asec. Amador S. Pabustan ang kanilang pagdating at pagdalo sa isa ring meeting. Meaning, talagang may problema ang pakikipag-communicate sa ating embahada roon? Ang mainam siguro, i-pull-out na lang ang ating mga Phil. Embassy officials sa Indonesia dahil hindi naman nila naaasikaso ang ating mga public officials na dumarating doon for official business! I-assign na lang siguro sila sa Surawak o sa Sierra Leone para tumulong sa mga apektado ng Ebola Virus! Ang ating delegasyon sa Jakarta, Indonesia ay pinangunahan ni DDB Permanent Member Usec. Rommel L. Garcia kasama sina DDB Executive Director Usec. Jose Marlowe S. Pedregosa at DDB Consultant, Atty. Gonzalo T. Duque. Anyway, may sundo man o wala, militar at mga doktor naman ang ating Philippine representatives para sa nasabing meeting kaya all went well sa kanila hanggang matapos ang meeting. Para sa kaalaman ng ating mga readers, narito ang ilang highlights sa ginanap na meeting na dinaluhan ng ating mga opisyal sa DDB na may temang “One Vision, One Identity, One Community”: 1) Lahat ng member countries ay nag-renew ng kanilang commitment for our vision of a drug-free ASEAN by 2015; 2) Napagkasunduan ang isang Post 2015 Programs of fighting drug abuse in the region including the strengthened coordinative interdiction and law enforcement efforts, continued support to treatment and rehabilitation programs, sustain alternative development programs and promotion of preventive education activities. Lahat ng nabanggit na ito ay built-in programs na natin dito sa Pilipinas at regular na natin ginagawa kung kaya’t strengthening o pag-papalakas na lang sa mga programa ang ating gagawin in support to the vision of a drug-free ASEAN by 2015. Among the issues for strengthening, isang napaka-halaga ay ang “coordinative interdiction and law enforcement efforts” para sa ating mga law enforcement units headed by the Philippine Drug Enforcement Agency (PDEA) dahil dito nakasalalay ang magandang resulta ng isang operation. During the last day of meeting, all delegates were brought to the Lido Treatment and Rehabilitation Center managed by the Badan Narkotika Nasional (National Narcotics Board of Indonesia) located in Lido, West Java. Amazing daw ang rehab facility na ito dahil bukod sa malawak at malinis, parang hospital ang center. May sariling ultrasound, ECG, Electro Encephalogram (EEG), X-Ray at iba pang hospital equipments, all free of charge! Nananaghili ang ating delegasyon dahil kung mayroon lang daw sanang sapat na pondo ay puwede rin naman natin gawin dito sa ating bansa. Pwede naman din. Kaya lang kailangan natin ang mas matibay na justification na talagang kakailanganin ng mga pasyente ang equipments na ito na parang nasa isang hospital na talaga sila. Anyway, we’ll make sure na mabigyan ng kopya ang Department of Health (DOH) ng After-Travel Report ninyo para nang sa ganun ay kanilang makita ang ating sinasabi sa kolum na ito. I also want to thank those who prepared for this meeting specially my message read by Usec. Garcia. I understand he was congratulated by the Malaysian minister, for the message itself was very inspiring. Scheduled tomorrow, December 10, 2014, ang Pangasinan Provincial Anti-Drug Summit sa pangunguna ng Liga ng mga Barangay Provincial Federation and in cooperation with the Pangasinan Governor’s Office. Maganda ang partnership ng Governor’s Office at ng Liga ng mga Barangay Federation dahil si Pareng Espines ang gobernador at presidente naman ng Liga ang kanyang anak na si Board Member Amado “Pogi” Espino, III. Sa pakikipagtulungan ng Dangerous Drugs Board (DDB), isasagawa ang one-day summit na dadaluhan ng mahigit 1,300 barangay captains sa probinsiya bilang heads ng mga newly-reactivated Barangay Anti-Drug Abuse Councils (BADACs). Darating ang mga opisyal at training team ng DDB dito para umalalay sa summit na ito. Nasa right path ka, Board Member “Pogi” lalo na ngayon na karamihan sa public officials involved sa iligal na bentahan ng droga ay ang barangay captains at councilors. Mga ipokrito, ipokrita at plastik na lang naman ang maniniwala na walang alam ang nasa barangay level sa pagpasok ng droga sa kani-kanilang lugar! Sana lang, talagang unawain at i-absorb ng barangay officials-participants ang magaganap sa summit bukas nang sa ganun ay kanilang malaman ang kahalagahan ng kanilang papel bilang lider ng kanilang barangay sa kampanya ng provincial government na maging drug-free ang Pangasinan. Sana rin ay totoo na maraming plano ang barangay captains ng Pangasinan para sa kanilang nasasakupan ngunit hindi lang daw nila alam kung papaano isasagawa ang mga ito? Sa dami kasi ng sumabit at nagka-kaso na barangay leaders/officials, paano pa natin malalaman kung sinu-sino sa kanilang participants sa summit ang talagang may puso na tumulong sa kanilang nasasakupan? Very positive si BM Pogi sa magiging resulta ng summit kaya’t nakapanghihinayang kung hindi ma-a-achieve ang objectives nito. Aminado rin sya na sa tulong ng kapulisan at iba pang law enforcement units sa probinsiya ay hindi malayong matupad ang pangarap na drug-free Pangasinan. Good luck BM Pogi at harinawa ay tunay na ngang makatulong ang BADACs na ‘yan para mapigilan ang pagpasok ng droga sa mga barangay. Tandaan nyo, hindi madaling bolahin ang constituents nyo. Gising na ang kamalayan ng mga tao lalo na sa usapin ng iligal na droga! First week of December, isang kilo ng dried marijuana leaves ang nasabat ng Philippine Drug Enforcement Agency (PDEA) mula sa isang notorious drug pusher sa isang buy-bust operation sa Cebu City. Sa report na ito, bigla kong naalala ang panawagan ng proponents ng House Bill No. 4477 para sa pagpapasa-legal ng marijuana sa ating bansa. Kung sa ngayon na bawal ang marijuana sa ilalim ng ating batas ay nakahuhuli pa ang ating mga law enforcement units ng kilo-kilo ng mga tuyong dahon nito, paano na lang kung legal ito sa ating bansa? Hindi kaya parang panindang gulay na lang ito na makikita sa lahat ng palengke at talipapa? Hindi ko ma-imagine! Hindi ito basta na lang ipinagbawal ng ating batas. Dumaan ang bagay na ito sa maraming pag-aaral sa kadahilanang napakaraming sinasabing masamang epekto sa katawan at kalusugan ng tao. Tama. Matapos ang mahabang pag-aaral at panahon, hindi nga nakatutulong ang marijuana sa tao kung ‘di isa ito sa mga dapat iwasan dahil ito ay addictive. Personally, naiintindihan ko ang mga hinaing ng proponents ng marijuana legalization. Magulang din ako at alam ko ang kanilang nararamdaman lalo na at mga anak ang isinasa-alang-alang. Ngunit dahil nga hindi ito simpleng issue at nakasalalay ang mas maraming buhay, dito nagsisimula ang mahabang proseso upang makasiguro na naaayon ang magiging desisyon. Buhay ang nakasalalay sa kanilang isinusulong kung kaya’t hindi agad-agad ito mapagbibigyan. Kahit na mga VIP pa ang mag-suporta ng isang house bill, hindi kasiguruhan na maipapasa lalo na kung sensitibong bagay at nangangailangan ng mahabang panahon ng pag-aaral at pagsubok. Active pa rin ang mga panawagan at kanilang pagsusulong sa marijuana legalization. Karapatan nila na ipaglaban kung ano ang sa kanilang palagay ay tama. Ngunit sa ganang atin sa gobyerno at may kaalaman sa isyung ito, hindi natin maibibigay ang suportang kanilang hinihiling mula sa atin. Sa halip, tayo ay naghahanap din ng mas higit na suporta dahil sa ating paniniwala na ang isang bagay na mali at iligal ay hindi dapat ipilit. Suspendido na ng anim na buwan ng Ombudsman si chief PNP PDG Alan Purisima dahil sa ma-anomalya diumnao na overpriced courier service. Matutuwa na marahil ang ilan na walang tigil sa pagbatikos sa kanya dahil lumalabas ngayon na hindi ganun kalakas ang chief PNP sa ating Pangulo! Kung sabihin ng iba, sa dami raw kasi ng complaints against PDG Purisima, hindi natitigatig ang ating Presidente kahit ang panawagan ay pababain na sa pwesto ang hepe ng PNP. Ano man ang katotohanan sa mga isyu laban kay Purisima, wala tayong masasabi kung hindi manaig sana ang katotohanan sa kabila ng mga isyung ito at mapatunayan kung sino nga ba ang tunay na nagkasala at dapat maparusahan ng batas. Ang isa pang nagdudumilat na katotohanan ay ang madaliang pagpili sa kung sino man ang dapat na pumalit bilang OIC ng PNP upang ’di maapektohan ang ating serbisyo sa bayan. Maraming pagsubok na rin ang dinaanan ng ating Pambansang Kapulisan. Sooner or later matatapos din kung anuman ang kasalukuyang pinagdaraanan at hindi ito dapat maging hadlang upang ma-interrupt ang serbisyo ng PNP sa ating mga mamamayan. Sa lalong madaling panahon, dapat nang lagyan ng Official-in-Charge ang PNP na tatagal hanggang sa matapos ang suspension ng chief PNP at kung hanggang saan man umabot ang isyu tungkol sa kanya. Dahil ang serbisyo ng PNP ang concern natin dito at ang dapat manguna bago pa man ang ibang bagay. Hindi dapat maging sagabal ang PNP Chief issue sa magiging serbisyo ng ating kapulisan sa ating mamamayan lalo pa ngayon at parating ang ka-Paskohan. Alam natin na kabi-kabila na naman ang paggawa ng krimen ng mga masasamang-loob dahil ito ang panahon ng maraming gastos. Ipagpatuloy natin ang ating tungkulin sa bayan sa kabila ng mga problema ng ating ahensya. ‘Wag po natin pabayaan ang ating mamamayan dahil sila naman ang dahilan kung bakit tayo ay may trabaho at sweldo.



