
MGA PORK NAN N’YO

DUMARAMI ang nananawagan ng pagbibitiw ng mga politikong sangkot sa pork barrel scam. Sa Cebu ay hiniling ng grupong Cebu Coalition Against Pork Barrel System na dapat bumaba sa pwesto ang mga senador at ilang opisyal ng pamahalaan na dawit sa multi-bilyong pagnanakaw sa pondo ng bayan.
Sinabi ng convenor na si Msgr. Romualdo Kintanar, nawala na ang strict codes of conduct sa mga akusadong opisyal ng gobyerno. At kung totoong statesmen ang mga nasasangkot, dapat ay agad silang mag-resign upang maipagtanggol ang kanilang integridad at institusyon na kanilang kinabibilangan.
May apat na mambabatas sa Cebu na kasama sa listahan o tinaguriang “Napoles list.” Ngunit ang masakit ay wala ni isa sa mga nadadawit sa pagnanakaw sa salaping bayan na gustong magbitiw sa puwesto.
Lahat sila ay nagsasabing “inosente” sa bintang. Binibintangan lang daw sila dahil gustong dungisan ang kanilang dangal. O kaya’y sinisiraan ‘pagkat tatakbo sila sa susunod na halalan. Politically motivated lamang ang upak sa kanila.
Mas nakalulungkot sa nangyayari ang iniasal mismo ni Pangulong Aquino. Nangangampanya siya ng “Tuwid na Daan” sa kanyang gobyerno pero ayaw bitiwan ang mga miyembro ng gabinete na nasasangkot sa pandarambong.
Nagtitiwala pa rin daw siya sa mga ito. Hala! Nagtitiwala sa inaakusahang mandarambong ng kuwarta ng bayan? Asan ang Tuwid na Daan dito?
Kung ang Presidente ay ayaw sibakin ang mga mandarambong na kakampi, lalong hindi magbibitiw ang mga kalaban sa politika na dawit din. Pakapalan na lang pala ng mukha ang laban diyan. Ang pinakamakapal ang mukha ang magwawagi.
Hala sige! Kapit, mga tuko!
Kung gayon, sino pala ang mga nagnakaw sa pondong bayan na dapat sana ay pampaayos ng mga lubak-lubak na kalsada sa mga probinsya? Sino ang nagnakaw ng pondo para sa mga pataba at pestisayd sa mga sakahan?
Sino ang nagnakaw ng pondo para sa pagpapatayo ng mga silid-aralan, pambili ng libro at pambura’t lapis ng mga estudyante? Sino ang nagnakaw ng pambili ng gamot para health centers?
Kung hindi pala mga magnanakaw ang mga nasa Senado at Kongreso, ‘asan na ang mga kawatan?



