36IB pinarangalan ng TESDA Surigao Sur

October 03, 2016 Nida Grace P. Barcena

TANDAG CITY, Surigao del Sur, Okt. 3 (PIA) – Pinarangalan ang 36th Infantry “Valor” Battalion (36IB), Philippine Army sa ginanap na “Araw ng Parangal” na idinaos kamakailan kasabay ng pagdiriwang ng ika-22 na anibersaryo ng Pangasiwaan sa Edukasyong Teknikal at Pagpaunlad ng Kasanayan (TESDA) nitong probinsya.

Ayon sa report, mismong si Lt. Colonel Randolph Rojas, ang pinakamataas na opisyal ng 36IB ang tumanggap ng plake bilang parangal at pagpapasalamat sa patuloy nitong pakikipagtulongan sa nasabing ahensya sa pamamagitan nang pagdadala at pagbibigay suporta na maihatid ang kanilang programa sa kumunidad.

Sa termino ni Rojas bilang pinuno ng nasabing batalyun, maraming ginanap na mga pagsasanay (trainings) sa iba’t-ibang klase ng pangkabuhayan ang naiparating sa mga mamayan na higit na nangangailan nito para sa kanilang pang araw-araw na pangkabuhayan. Naisakatuparan ang nasabing pagsasanay sa pamamagitan ng pakikipagtulongan nito sa TESDA.

Kabilang nito ay ang sumusunod: Small Engine repair; Ear Tapping and Nail Polishing, Nail Care and Haircut Training; Vegetable Production; Organic Farming Training; Automotive Electrical Assembly; Business Management and Vulcanizing Training; Tocino and Chorizo Making; Chicken Production; at ang Crab Production. Ginanap ang lahat nang ito dahil na rin sa hinaing ng mga sibilyan, ayon sa report.

Kasabay nito, pinasasalamatan ni Direktor Rey Cueva, ang kasalukuyang pinuno ng TESDA sa Rehiyon ng Caraga at hepe sa nasabing ahensya sa probinsya ng Surigao del Sur ang Valor Batalyon sa serbisyong ipinagkakaloob para sa mga sibilyan na nasasakupan nito.

Ang makaahon sa kahirapan sa pamamagitan ng pagbigay kaalamang edukasyong teknikal naman ang pinagkakaloob ng TESDA sa bawat mamayan na ngangailangan nito sa pakikipagtulongan na rin sa iba’t-ibang ahensya ng gobyerno, kabilang nito ang military at lokal na pamahalaan.

Sa pinalabas na mensahe ni Rojas, sinabi nya na kailangan na mabigyan ng kaukulang pansin at tulong ang mga mamayan sa pamagitan ng pagtuturo sa kanila ng kanilang pagkukunan ng pangkabuhayan.

Dagdag pa ng opisyal, “ipagpatuloy natin ang magandang relasyon ng military at ng TESDA, kasama na ang iba pang mga kaagapay mapapribado man og gobyerno (stakeholders) para sa ganitong pamamaraan mabigyan natin ng sulosyon ang problema sa kahirapan.”

Ayun na rin sa opisyal na patuloy ang kanilang suporta at pakikipagtulongan para makamit ang tunay kapayapaan at mapaunlad ang pamayanan. (PIA-Surigao del Sur)



