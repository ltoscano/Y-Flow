Breakthrough win susundan ng Warriors By Elech Dawa October 8, 2016
Pitong subok bago nailista ng UE Red Warriors ang unang panalo sa LXXIX Season ng UAAP men’s basketball.
Muntik mabokya sa first round, naihabol ng Warriors ang 65-57 panalo kontra Adamson Soaring Falcons. “I thought I won’t see you guys in the first round,” biro pa ni UE coach Derrick Pumaren matapos ambusin ang unang panalo sa team ng kanyang kapatid na si coach Franz Pumaren.
Sa umpisa ng second round, nais ng Red Warriors na duplikahin ang panalo laban sa host school UST mamaya sa Mall of Asia Arena.
May kartang 1-6, muling huhugot ng lakas ang mga taga-Recto kay first year player Alvin Pasaol na umiskor ng 13, may seven rebounds, three assists at tig-two steals at blocks nang magmartsa ang Warriors sa panalo.
“Sumunod lang kami sa game plan ni coach, malaki ang tsansa namin manalo,” ani Pasaol. Nasa sixth place ang Tigers sa 2-5.
Sa isa pang laro, pakay rin ng Ateneo na manalo agad sa second round at unang asignatura ang nagkukumahog na UP.
Kapit ng Blue Eagles ang 4-3 baraha, kabuhol ng Fighting Maroons ang UE sa seventh.



