Arestuhin mo ako ngayon! By Aries Cano, Bernard Taguinod, Eralyn Prado, Tina Mendoza SSeptember 29, 2016
Palaban ngunit hindi na rin mapigilan ni Senador Leila de Lima na maging emosyonal kahapon nang hamunin nito si Pangulong Rodrigo Duterte na arestuhin na siya dahil ito naman ang nais niyang mangyari.
“Hulihin n’yo na ako ngayon. ‘Yun naman talaga ang gusto n’yo.

Ikulong na n’yo ako ngayon, I’m here. What do you want to do Mr. President?

I’ll wait for you,” giit pa ni De Lima kaugnay sa walang tigil na pagdidiin sa kanya sa illegal drug trade sa New Bilibid Prison (NBP).
Kahit nangingilid ang luha at nanginginig ang boses sa matinding galit, iginiit pa ni De Lima na hindi siya duwag para atrasan ang lahat ng mga alegasyon laban sa kanya dahil alam niyang inosente siya at walang kasalanan. Sa halip lalabanan niya ito.

“I want to fight here in my country. Hindi po ako duwag, dahil wala akong kasalanan, ‘yung mga nagtatago lamang at ‘yung mga duwag ang umaatras, hindi po si Leila de Lima. Hindi po ako pinalaki ng tatay ko na maging duwag,” ayon pa sa senadora sa ipinatawag nitong press conference.
Sa desperasyon umano ng Pangulo ay pilit siyang sinisiraan na hindi iniisip ang epekto nito sa bansa.
“In your desperation, para siraan n’yo ako, hindi n’yo na iniisip kung ano ang nagiging hitsura n’yo sa mata ng bayan at sa mundo. Kayo na po ang pinagtatawanan, hindi po ako. Inosente po ako,” giit nito.
Dahil dito, muling nakiusap ang senador sa Pangulo na tigilan na nito ang lahat ng kahibangan dahil napapahiya lamang umano ito sa kanyang mga alegasyon na puro imbento at kasinungalingan.
Aminado ang senadora na hindi na niya alam ang kanyang gagawin na minsan ay naisip na rin niyang sana hindi na lamang siya nanalo bagama’t hindi naman pinagsisihan na tumakbo siya bilang senador.
Umugong ang balita kahapon na ipapalabas na sa Mababang Kapulungan ng Kongreso ang umano’y sex video ng senadora at ng umano’y driver/bodyguard nitong si Ronnie Dayan kasabay ng imbestigasyon sa paglaganap diumano ng droga sa NBP noong panahong siya ay Justice secretary.
Sa ambush interview kay House Speaker Pantaleon “Bebot” Alvarez bago ang ipinatawag nitong ‘majority caucus’ kahapon ng umaga, sinabi nito na ikinokonsidera nila ang pagpapalabas sa umano’y sex video ni De Lima.
“Well para sa akin ano, wala naman sigurong diperensiya para malaman ng tao kung talagang totoo ‘yan o hindi. Kung kinakailangan dahil para ‘yun ang mag-uugnay kung merong personal relationship,” ani Alvarez.

Nais ni Alvarez na ang taumbayan ang humusga kung totoo o hindi ang sex video kaya plano nilang ipalabas ito sa Kongreso, subalit hindi sinabi kung kailan.
Tutol ang Minority Bloc ng Kamara na ipakita ang nasabing sex video na hawak ni Justice Sec. Vitaliano Aguirre.
Dedma naman ang Senate President sa sinasabing sex video. “Yung mga sex video na ‘yan, psy war lang ‘yan, ang dami-dami ng claim na ganyan, I have not seen it. Bakit natin kinakagat ang ganitong usapin, we maybe wasting our time,” ayon kay Sen. Koko Pimentel.
“I think she is breaking down.”
Ito naman ang reaksyon ni Pangulong Rodrigo Duterte sa mga ipinahayag kahapon ni Senador De Lima kung saan nagtaas ng boses ang senadora at iginiit na may puwersa o nakapaligid sa Presidente na nagsasamantala sa galit o ngitngit nito bunsod ng extrajudicial killing investigation noong 2009.
“In all sincerity as a human being honesty, I’m not trying to derogate her, she’s a lawyer, she is bright. I think she is breaking down. I would suggest she takes days off. She will have a nervous breakdown,” reaksyon ni Pangulong Duterte bago ito lumipad patungong Vietnam para sa 2-day working visit.



