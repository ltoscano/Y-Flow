
25 baboy at kambing ipinamahagi sa dalawang bayan sa N. Cotabato

August 24, 2016

LUNGSOD NG KIDAPAWAN, North Cotabato, Ago. 24 (PIA)- Abot sa 25 baboy at kambing ang ibinigay kamakailan sa ilang mga magsasaka sa bayan ng Antipas at Arakan dito sa lalawigan.

Ayon kay Provincial Veterinarian Dr. Rufino Suropia, ang pamamahagi ng mga alagang hayop sa mga magsasaka ay bunsod ng mas pinalakas na Animal Dispersal Program ng Office of the Provincial Veterinarian (OPVet).

Aniya, tuloy-tuloy ang serye ng pamamahagi ng mga alagang hayop sa probinsya lalo na sa mga mahihirap na magsasaka na naapektuhan ng nagdaang tagtuyot.

Maliban sa mga baboy at kambing, kabilang din sa mga ipinamimigay sa mga benepisyaryo ay ang mga baka, kalabaw, pato at itik.

Samantala, binigyang-diin ni Suropia na bago ipinamimigay ang mga hayop ay kailangan munang makapasa ang mga magiging benepisyaryo ng mga kinakailangang dokumento at lumagda sa Memorandum of Agreement (MOA).

Sa ilalim ng MOA nakasaad ang wastong pag-aalaga ng mga hayop upang matiyak na makatutulong ito sa kanilang hanap-buhay. (SJDuerme-PIA12 with report from JSta.
Cruz-NorthCot Media Center)



