Kanino ang Game 2?

Posted by: hataw tabloid
on April 17, 2015
in Sports

ni SABRINA PASCUA
NAKAHANDA ang Talk N Text sa inaasahang fightback ng Rain Or Shine sa Game Two ng best-of-seven PBA Commissioner’s Cup championship series mamayang 7 pm sa Smart Araneta Coliseum sa Quezon City.
Nagwagi ang Talk N Text kontra Rain or Shine sa series opener, 99-92 noong Miyerkoles sa Mall of Asia Arena sa Pasay City.
Sa larong iyon ay maaagang nakaarangkada ang Tropang Texters na huling nilamangan ng Rain Or Shine, 7-6.
Matapos iyon ay nakontrol na ng Tropang Texters ang tempo ng laro at nakapagposte ng 13 puntos na bentahe sa second quarter.
Ang Elasto Painters, na nakarating sa Finals sa pamamagitan ng 3-0 sweep laban sa Meralco sa semis, ay nakahabol sa fourth quarter sa likod ng kabayanihan ng import na si Wayne Chism. Naibaba ng Elasto Painters and abante ng Tropang Texters sa limang puntos, 87-82 may apat na minuto pa ang nalalabi.
Naiangat ni Jay Washington sa pitong puntos ang bentahe ng Tropang Texters sa pamamagitan ng dalawang free throws. Subalit umiskor sa isang lay-up si Gabe Norwood para muling dumikit and Rain or Shine, 89-84.
Gumawa ng tatlong puntos sa sumunod na 4-0 atake ng Talk N Text si Ranidel de Ocampo upang tulungang makalayo ang kanyang koponan.
At matapos na umiskor si Jeff Chan para sa Elasto Painters ay nagpasok ng isang three-point shot si Jayson Castro upang muling magposte ng double digit na kalamangan ang Tropang Texters, 96-86.
Si De Ocampo ang siyang nahirang na Best Player ng laro matapos na magtapos nang may 24 puntos. Minsan lang siya nagmintis sa 11 free throws.
Kaya naman nais ni coach Joseller “Yeng” Guiao na makakuha ng magandang opensa sa kanyang mga bata sa simula ng Game Two upang hindi maulit ang nangyari sa series opener.
Umaasa siyang makakabawi nang husto si Paul Lee sa hindi magandang performance sa Game One. Ang iba pa niyang sinasandigan ay sina Raymond Almazan, Beau Belga, JR Quinahan at Ryan Arana.



