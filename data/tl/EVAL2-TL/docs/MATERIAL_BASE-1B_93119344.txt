ISPORT LANG!: Agresibong proyekto By Zaldy Perez November 6, 2016 Seoul — May kabigatan ang mga proyekto ni Representative Mikee Romero, team owner ng Global Batang Pier, bilang bagong chairman ng PBA sa Season 42 nito.
Matapos ang may dalawang oras na planning session ng Board of Governors sa The Plaza Hotel dito noong Biyernes, kaagad na inihayag ni Romero at commissioner Chito Narvasa ang agresibong proyekto.
Gusto ni Romero na maging aware hindi lamang ang mga tagasunod ng PBA sa Pilipinas kundi maging ang mga kababayan nating OFW, na nasa iba’t ibang panig ng mundo gamit ang social media. Hindi lamang ‘yan, pati ang mga tinatawag na millennials o mga batang ipinanganak sa pagpalo ng ika-100 siglo ay target din ng proyekto ni Romero.
“There’s a wide market out there and we have to reach it, the way the NBA does. Live streaming is the thing of the future, making it imperative for the PBA to jump into the internet bandwagon,” sabi ni Romero.
Umayon naman kay Romero si commissioner Narvasa.
“The popularity is still high despite our limited resources. Naka-umpisa na tayo this past season. Breakthrough na lang ang kailangan para magtuloy-tuloy na,” ayon kay Narvasa.
Ang sinasabi ni Romero na “increased awareness” ay sisimulan sa Pilipinas sa pamamagitan ng pagdaraos ng PBA D-League Visayas at Mindanao.
Maging ang All-Star ay imo-modify rin kung saan ang mga players na taga-Pampanga, Ilocos, Visayas at Mindanao ang maglalaro sa harap ng kanilang mga kababayan na isang epektibong daan para mai-promote ang liga.
Samantala, sisimulan ang 2016-17 season sa Nov. 20 kung saan idedepensa ng San Miguel Beer ang Philippine Cup title. Samantala, sa Commissioner Cup ay maaaring kumuha ang isang ball club ng imports na may taas na 6-foot-10 at 6-5 naman ang height ng reinforcement sa Governors Cup.



