Open season para sa reef-fish-for food (RFF) sa Palawan, nagsimula na

SSeptember 06, 2016

PUERTO PRINCESA, Palawan, Setyembre 6 (PIA) --- Noong Setyembre 1 ay ipinatupad na muli ng Palawan Council for Sustainable Development (PCSD) ang open season para sa reef-fish-for food (RFF). Ang RFF ay mga klase ng isda na galing sa bahura na ginagawang pagkain ng mga tao na binibenta, buhay man o patay.

Ang open at close season ay nakapaloob sa PCSD Revised Administrative Order No. 5 series of 2014 o ang Regulation and Monitoring of Catching, Culture, Trade, Transport and Exports of Reef-Fish-For-Food (RFF).

Binukas muli sa mga mangingisda ng Palawan ang muling panghuhuli ng mga isdang tulad ng Estuary o loba, Tiger Brown Marmol o lapung baboy at ang Leopard Coral Trout o suno buhay man o patay.

Ito ay isang patakaran na pinaiiral sa lalawigan ng Palawan na naglalayong makonserba at mapaunlad ang mga yamang dagat sa pamamagitan ng pagpoprotekta sa RFF upang hindi tuluyang maubos ang kanilang uri.

Ang naturang industriya ay sinasabing maaaring mawala dahil lumabas sa ilang pag-aaral at datos na patuloy na bumababa ang bilang ng nahuhuling RFF sa karagatan ng Palawan, kung kayaâ€™t ipinatupad ang open at close season upang matulungan din ang mga mangingisda na magkaroon ng patuloy na mapagkukunan ng ikabubuhay.

Ang unang close season para sa taong ito ay ipinatupad mula Hunyo 16 hanggang Agosto 31. Samantala ang huli ay nakatakda namang ipatupad simula Oktubre 16-Disyembre 15.

Maaari namang manghuli, magbenta, magbyahe at magluwas ng RFF pagpasok ng open season ngayong Setyembre 1-Oktubre 15, at Enero 1-Hunyo 15, 2017.

Nagpaalala naman ang PCSD Staff-ECAN Regulation and Enforcement Division (PCSDS-ERED) na dapat nakapag-renew o nakakuha ng kaukulang mga permit ang mga mangingisda dahil bagaman open season ay maaari pa rin magkaroon ng hulihan kapag hindi makapagpakita ang mga ito ng kaukulang mga dokumento. (OCJ/PIA-Palawan)



