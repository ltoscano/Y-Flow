Oo pero hindi! Hindi pero opo!

GLORIFY THY NAME Ni Fr. Edd B. Lleva (Pilipino Star Ngayon) | Updated SSeptember 28, 2014 - 12:00am

IPINAGDIRIWANG ngayon ang National Seafarers’ Day, Apostleship of the Sea. Ipanalangin natin sa Panginoon ang mga magdaragat para sa kanilang kaligtasan. Maging matatag sila sa pananampalataya sa Diyos at hindi sila pababayaan. Ang pamilya nawa nila ay palaging manalangin upang matamo nila ang kaligtasan sa mga barko at sa karagatan.
Ayon sa aklat ni Ezekiel, meron tayong dalawang tuntunin: Ang isang taong mabuti na nagpakasama at isang taong masama na nagpakabuti. Yung una ay kamatayan sa biyaya ng Diyos at ang ikalawa ay muling pagkabuhay sa awa at biyaya ng Panginoon. Ang Diyos ay pag-ibig kaya dapat tayong maging masigla, sapagkat kaugnay tayo ni Hesus sa pagkakaisa ng Espiritu Santo.
Ang pag-ibig natin sa Diyos at sa kapwa ay ang nag-uugnay sa ating puso at diwa. Walang pag-ibig na sa puso lamang, ito ay dapat palaging kaugnay ng ating diwa. Ang tunay na pag-ibig ay pagmamalasakit sa kapakanan ng iba at ang nagpapakababa ay ang pagtulad natin kay Hesus. Ang bunga ng pag-ibig ay ang pag-iwas sa kasamaan, pagsisisi at pagsunod sa utos ng Panginoon. Siya ang anak sa ebanghelyo na inutusan ng ama na magtrabaho sa ubasan, subalit tumanggi siya. Ngunit nagbago ang kanyang isipan at sumunod. Subalit ang ikalawang anak ay pawang oo nang oo sa utos ng Ama. Dasal nang dasal sa Panginoon, simba nang simba na pawang pakitang-tao lamang at walang katapatan.
Kaya mga magulang nasubukan na ba ninyo ang ugali ng iyong mga anak? Sino kaya sa inyong mga anak ang pinagsabihan n’yo na tumigil na muna sa pagla-laptop at gabi na. May pasok pa bukas sa inyong paaralan, unahin muna ang pagre-review at paggawa ng mga assignment. Sino kaya ang sumasagot sa inyo na: “Sandali lang po at hihinto na po ako.” Tulog na kayong magulang at nagising sa ala-una ng madaling araw at nagla-laptop pa rin iyong anak. O kaya naman sumagot ang anak mo na: “Tapusin ko lang po itong ginagawa ko at hihinto na po ako.” Nagising ka rin sa ala-una ng madaling araw at tulog na tulog na ang iyong anak. Sino kaya ang tunay na masunurin sa ubasan ng Panginoon?
Lagi kong naalaala ang mag-asawa na ipinatawag ng principal sa paaralan ng kanilang anak na lalaki. Tuwang-tuwa ang mag-asawa sa pag-aakalang may award ang anak. Yun pala bagsak ang anak, sapagka’t di pumapasok at palaging nasa computer shop at hindi pumapasok sa paralan. Meron na po bang rehabilitation sa mga computer shop addict?
Ezekiel18:25-28; Salmo 24; Filipos2:1-5 at Mt2:28-32



