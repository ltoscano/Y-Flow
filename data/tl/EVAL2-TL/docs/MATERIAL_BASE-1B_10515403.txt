Bagong MRI pinasinayaan sa Laoag City General Hospital

SSeptember 01, 2016 Cherry Joy D. Garma

LUNGSOD NG LAOAG, Seytembre 1 (PIA) – Upang makapagbigay ng mas dekalidad na serbisyong medikal, pinasinayaan kamakailan sa Laoag City General Hospital (LCGH) ang isang modernong Magnetic Resonance Imaging o MRI machine.

Kauna-unahan sa Ilocos Norte, ang MRI ay kagamitang medikal na tiyak na makakatulong sa mga sakit lalo na sa mga biktima ng stroke o atake sa utak.

Ayon kay Dr. Francis “Dax” Dacuycuy, hepe ng nasabing ospital, ang MRI ay patatakbuhin ng mga radiologist na dumaan sa masinsinang pagsasanay para masiguro ang accuracy ng resulta nito.

Pagkatapos ay ipapadala ito sa isang espesiyalista sa ospital sa pamamagitan ng tinatawagan ng ‘tech-fax’ para sa mabilisan at agaran ang pababasa ng resulta.

Ayon kay Dacuycuy, ang MRI ay maihahalintulad sa isang computed tomography o CT scan, subalit ito ay nakadisenyo sa pagkilala sa mga sakit sa bahagi ng ulo ng isang tao.

Hindi katulad ng CT scan, ang MRI ay nakatuon sa para sa mga biktima ng atake sa utak.

Sa pamamagitan nito, mas mapapabilis na ang pagbibigay ng karampatang lunas para sa mga biktima ng stroke nang hindi na kailangang pang bumiyahe papuntang Matro Manila o karatig-lalawigan kagaya ng Ilocos Sur at La Union.

Samantala, hindi pa matukoy ni Dacuycuy kung magkano ang nakatalagang singil para sa serbisyong ito, subalit, sa kaniyang pagtataya maaaring katulad din ito sa singil sa CT scan.

Ang MRI ay naisakatuparan sa pamamagitan ng “private-public partnership” sa pamamagitan ng kasunduan ng Himex Corporation at ng pamahalaang lungsod ng Laoag.

Ito ay nagkakahalaga ng P50 milyon kung saan nakatalagang magbayad ang lungsod ng Laoag ng P300,000 kada buwan sa loob ng 10 taon.

Pagkatapos nito ay magiging pag-aari na ng LCGH ang nasabing kagamitan.

“Umaasa kami na sa pamamagitan ng pagkakaroon ng MRI sa LCGH ay mas makakatipid ang publiko sa kinakailangan gamutan sa stoke,” saad ni Dacuycuy.

Tiniyak din ng doktor na magbibigay ang ospital ng diskwento para sa mga mahihirap na pasyente. (JNPD/CJDG/PIA-1, Ilocos Norte)



