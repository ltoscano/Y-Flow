Pagpapalawak ng produksyon ng abaca isinisulong ng South Cotabato

SSeptember 02, 2016

LUNGSOD NG KORONADAL, South Cotabato, Set. 2 (PIA) -- Isinusulong ngayon ng Office of the Provincial Agriculturist (OPAG) ng South Cotabato ang pagpapalawak ng industriya ang abaca sa lalawigan.

Sa isang pulong balitaan, sinabi ni Provincial Agriculturist Justina Navarrete na isang abaca processing center ang balak itayo ng pamahalaang panlalawigan sa Barangay Klubi, Lake Sebu.

Ang gusali na may halagang Php 2.5 milyon ay may dalawang palapag. Ang ibabang palapag ay gagamitin sa pagproseso ng abaca upang maging fiber, habang ang ikalawang palapag ay nakalaan para sa mga katutubong Tboli sa kanilang paghahabi ng Tnalak.

Suporta ito, ayon sa opisyal, sa patuloy na pagsisikap na paunlarin ang kalidad ng produksyon ng Tnalak, na isang sa pinakamahalagang panghikayat ng mga turista dito.

Ang naturang proyekto, ayon kay Navarrete ay aprubado na ng SOCCSKSARGEN Area Development Project Office (SOCCSKSARGEN ADPO) at naghihintay na lamang ng pondo.

Maliban sa processing center nagpapatuloy rin ang pagsisikap ng OPAG na mas mapalawak ang sakahan ng abaca sa lalawigan.

Ngayong 2016, abot sa 50 ektarya sa mga bayan ng Tboli, Lake Sebu at Tampakan ang balak taniman ng abaca. (DEDoguiles-PIA 12)



