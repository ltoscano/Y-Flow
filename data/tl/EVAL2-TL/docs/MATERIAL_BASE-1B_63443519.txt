
Grupo ng mga Blaan sa Tupi tumanggap ng tulong pangkabuhayan

October 19, 2016

TUPI, South Cotabato, Okt. 19 (PIA) – Isang asosasyon ng mga katutubong Blaan ang nabiyayaan kamakailan ng Php250,000 na tulong pangkabuhayan mula sa Department of Trade and Industry.

Sa isang kalatas, sinabi ni Elbert Capecio, senior trade and industry specialist ng DTI-South Cotabato, na ikalawang bugso ito na tulong para sa Blaan Self Help Society na may 30 miyembro. Bago rito nakatanggap na ang grupo ng Php250,000.

Ang Blaan Self Help Society, ani Capecio, ay tinutulungan nila na magtayo ng food processing business na ang mga produkto ay pastillas, taro chips, banana chips at iba pa.

Kabilang sa ayudang ibinibigay sa mga benepisyaryo sa pamamagitan ng Bottom-up Budgeting program ay kinabibilangan ng mga kagamitan tulad ng pugon, strainer, dryer, stainless steel table, storage box, sealing equipment at chipping machine.

Maliban dito, sasanayin din nila ang mga miyembro sa food safety, product packaging and labeling, at pricing and costing.

Tutulungan din silang na makilala ang kanilang mga produkto sa pamamagitan ng paglahok sa mga trade fair, ayon kay Capecio.

Ang pagbigay ng tulong pangkabuhayan ay isinagawa bilang pagdiriwang ng

“National Week for Overcoming Extreme Poverty” (NWOEP) na nagsimula noong Oktubre 17 at magtatapos sa Oktubre 23. (DEDoguiles-PIA 12)



