
HUBARAN, HOODLUMS IN ROBE

DAHIL sa panawagan ni Supreme Court Associate Justice Marvic Leonen sa mga mamamayan, lalo na sa media, na hubaran ang tinatawag na “hoodlums in robes”, nagsumbong ang mismong mga tauhan ng Office of the Clerk of Court ng Bacoor City hinggil sa kaaliwaswasang nangyayari sa kanilang tanggapan.
Sinasabi ng mga tauhan ng nasabing tanggapan na ang raffle ng mga kaso at legal notices mula sa national agencies at private banks patungkol sa foreclosures, summons at iba pa na kailangang bolahin (raffle) para malathala ay napupunta sa “nakatoka” nang newspaper.
Sa madaling salita, pakitang-tao na lang po ang nangyayaring raffle dahil pre-arranged na ito.
At isa nga sa pahayagang pinaglalathalaan ng mga kaso ay pag-aari ng isang kawani ng Office of the Clerk of Court ng Bacoor City.
Sabagay, nabibigyan din naman paminsan-minsan ang ibang legitimate newspapers para hindi mahalata ang modus operandi ng sindikato sa loob mismo ng korte.
Hiling din ng mga tauhan ng korte na isailalim sa lifestyle check ng Office of the Ombudsman itong kawani na sinasabing isang lady attorney.
Ayon naman sa ilang publisher ng newspaper sa Cavite, kinausap na nila ang lady attorney na ito at pinakiusapang ayusin naman ang sistema.
Ang masakit, sinagot sila ng abogadong ito nang “mahirap na iwasan ang ‘suki system’ dahil inabutan na niya iyon at mahirap nang baguhin.”
Pero teka, ano naman ang ginagawa ng mga kapatid natin sa hanapbuhay na nasa local newspaper na niyayapak-yapakan na ng abogadang ito? May hinihintay ba kayo?
Kumilos kayo para maging parehas ang laban. O baka naman pati kayo ay kasangkot sa kalakaran sa pag-raffle ng kaso?
At tila nakalimutan na rin ninyong kalampagin ang kaso nang pagpatay kay Rubie Garcia na correspondent ng REMATE at kasama ninyo sa local press organization.
Huwag na sanang hintayin pa ang pagdami ng mga katiwalian sa pamahalaan bago umaksyon.
O baka naman natatakot na matulad kay Rubie Garcia na pinaslang upang patahimikin?
Sana’y damayan natin si Justice Leonen sa kanyang hakbangin na mahubaran ang “hoodlums in robes” nang sa gayun ay patuloy na magtiwala ang mga tao sa mga nasa pamahalaan lalo na ang nangangailangan ng katarungan.
Salamat nga pala sa mga tauhan ng Bacoor City Clerk of Court dahil sa pagtitiwala sa PAKUROT sa pagbibigay ng detalye sa katiwalian sa kanilang tanggapan.



