
Tagalog news: Antipolo City, ipinagdiwang ang National Book Month

November 28, 2016

LUNGSOD NG ANTIPOLO, Rizal, Nob. 25 â€“ Nakiisa kamakailan ang Pamahalaang Lungsod ng Antipolo sa pagdiriwang ng National Book Month nitong nakaraang Nobyembre 11 sa Robinsons Place Antipolo kung saan tampok ang libreng story-telling, puppet show, on-the-spot painting contest, at book mascot contest para sa mga bata.

Layunin ng Pamahalaang Lungsod ng Antipolo, sa pamumuno ni Mayor Jun Ynares, ang patuloy na pagbabasa ng libro partikular sa mga kabataan sa kabila ng mabilis na paglaganap ng teknolohiya.

Hinikayat ng alkalde ang mga magulang ng mga bata na ipakilala at gamitin ang libro bilang pangunahing materyal sa pagpapa-unlad ng kaalaman. Ayon sa kaniya, ang libro pa rin ang pinakamabisang sandata sa pag-aaral dahil sa pagbabasa, tinuturuan tayo ng mga kaugaliang maging matiyaga, masinop, at malikhain.

Katuwang ang National Library of the Philippines (NLP) at Antipolo City Library, aktibong nakibahagi ang mga batang mag-aaral sa libreng story-telling at puppet show na nagturo ng kagandahang asal gaya ng pagpapahalaga sa kalikasan, kahalagahan ng pagtitiwala sa sarili, pagiging tapat, at maging mapagbigay sa kapwa. Gayundin, nagkaroon ng on-the-spot painting contest at book mascot contest na nilahukan ng mga Daycare teachers at barangay staff.

Umabot sa halos P30,000 ang kabuuang halaga ng papremyo na inilaan ng pamahalaang lokal sa mga nagwagi.

Samantala, ginawaran naman ng NLP ang Antipolo City Library noong Nobyembre 4 mula sa pagkakapanalo nito ng ikaapat na pwesto sa 2016 Search for Outstanding Public Libraries of the Philippines. Bukod dito, inuwi rin ng naturang opisina ng Antipolo City, sa pangunguna ni Mayor Ynares, ang Community Service Award bilang pagkilala sa katangi-tanging serbisyo publiko nito sa mga katutubong Dumagat. (F.M. Javier, Antipolo PIO/PIA-Rizal)



