LGU Kidapawan tutulong sa mga sumukong gumagamit ng droga

July 25, 2016

LUNGSOD NG KIDAPAWAN, North Cotabato, Hul. 25 (PIA) â€“ Siniguro ng pamahalaang panlungsod ng Kidapawan na tutulungan ang mga sumukong gumagamit ng droga na nagnanais na magbagong buhay. Noong Biyernes, Hulyo 22, inilunsad ng LGU-Kidapawan sa pamumuno ni Mayor Joseph Evangelista, ang Balik Pangarap Program. Ani Mayor Evangelista, layunin ng programa ang sabayan ng ayuda ang pagnanais ng mga gumagamit ng iligal na gamot sa kanilang pagbabago. Katuwang ang Narcotics Anonymous, isasailalim ang mga gumamit ng ipinagbabawal na gamot sa counseling at psychiatric evaluation upang malaman ang antas ng kanilang pagkalulong sa droga at malaman ang angkop na rehabilitation program para sa kanila. Magpapatuloy din ang drug test bawat tatlong buwan. Ani Mayor Evangelista, kung magtatagumpay ang sila sa loob ng isang taon, may karagdagang tulong na nakahanda tulad ng ayudang pangkabuhayan at pagkakataong makatapos ng pag-aaral sa elementary o high school sa pamamagitan ng Alternative Learning Program. Kasabay ng paglunsad ng Balik Pangarap Program, 1,027 na sumukong tulak at gumagamit ng droga ang nanumpang magbabago. Balala ni Mayor Evangelista, kung babalik sila sa kanilang dating iligal na bisyo, sa batas na sila mananagot. (DEDoguiles-PIA 12)



