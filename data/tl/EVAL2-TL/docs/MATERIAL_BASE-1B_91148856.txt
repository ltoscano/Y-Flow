
Ang ‘Express Epal’ ni Madame SoJ Leila, bow!

Posted by: Jerry Yap
on May 27, 2015
in Bulabugin

MAHILIG daw talagang ‘lumundag si Justice Secretary Leila De Lima.
Kumbaga, konting putok lang, ‘napapalundag’ kaagad.
In short, mahilig siyang sumawsaw at sumakay agad sa mga bagong issue sa bansa.
Gaya na lang nga nang aminin ni Davao City Mayor Rodrigo ‘Digong’ Duterte na konektado siya sa kinatatakutang Davao Death Squad (DDS).
Aba, biglang pumutok ang butse ni Madam Secretary Leila. Mayroon daw criminal liability si Mayor Duterte.
Hehehe…
Resulta: ayun binanatan siya ngayon sa social media.
‘E kung talagang mayroong dapat panagutan ‘e ‘di sampahan niya ng kaso.
Ilang taon bang naging Chairperson ng Commission on Human Rights (CHR) si Madam Leila, at bakit ngayon lang siya nagngangangawa?!
Kung talagang in good faith ang Kalihim ng DOJ sa kanyang pahayag na… “I am just being consistent because I used to be the chair of the CHR (Commission on Human Rights) and I am a human rights advocate and defender…” e bakit hanggang ngayon hindi pa rin nasasampahan ng kaso ‘yung mga mambabatas at opisyal ng gobyerno na kasama sa 3rd batch ng PDAF case?
Bakit hanggang ngayon ay wala pa rin tayong nababanaagang linaw sa Ampatuan massacre case?
‘Yun hindi matapos-tapos na anomalya sa Bureau of Correction (BuCor)!?
‘Yung mga iregularidad sa Bureau of Immigration (BI) nabubusisi kaya ni Secretary De Lima?
‘E mukhang maging ‘yung balasahan (rotation) na sanhi ng demoralisasyon ng mga kawani at opisyal sa BI ay ‘wala’ rin alam si Madam Leila?!
Hindi ba’t ‘yan dapat ang pagtuunan ng pansin ni Madam Leila?
‘E kapag ganyan ang diskarte niya, malaking minus points kay Madam Secretary ‘yan, lalo na’t nangangarap siyang maging Senador.
Unsolicited advice lang po, kung talagang seryoso sa pagtakbong senador si Madam Leila, ‘e di subukan niyang maghain ng kaso laban kay Digong Duterte.
Patunayan niya sa korte para naman umugong nang husto ang kanyang pangalan.
Ano sa palagay ninyo, Madam Leila?!



