Pacquiao VIP sa Senado? By Boyet Jadulco July 29, 2016
May ilang nagtaas ang kilay nang bigyan ng opisina sa 6th floor si boxing icon Sen. Manny Pacquiao.
Ang ika-6 na palapag ng Senado ay nakareserba lamang sa Senate President, Senate President Pro-Tempore, Majority Leader at Minority Leader.
Okupado ngayon ni Pacquiao ang Room 602 na dapat sana’y magiging kuwarto ni Senate minority leader Ralph Recto. Ngunit dahil sa ayaw ni Recto na umalis sa kuwarto niya sa 5th floor, ibinigay na lamang niya ang Room 602 kay Sen. Alan Peter Cayetano na minsan nang humawak ng mga puwesto ng majority at minority leader.
Ang nangyari, hindi makalipat si Senate Majority Leader Vicente ‘Tito’ Sotto III sa Room 603 dahil sa ayaw umalis ni Pacquiao sa Room 602 na paglilipatan sana ni Cayetano.
Sa dalawang araw na session ng Senado mula nang buksan ang 17th Congress ay ‘perfect attendance’ pa rin si Pacquiao pero kahapon ay sinasabi na nito na “wala namang nagbabawal na umabsent siya” pero sisikapin umano niyang mabura ang masamang tatak na ‘absinerong mambabatas’.
“…wala namang magbabawal sa akin na mag-absent ako.

Pero ang goal ko talaga ay magampanan ang trabaho ko,” wika ng senador.



