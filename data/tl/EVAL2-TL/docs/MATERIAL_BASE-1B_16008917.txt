PRANGKAHAN: 161 na pangalan para sa 31 na posisyon sa pagka-ambassador
By Ellen Tordesillas October 3, 2016 Medyo may problema ang mga tao sa Department of Foreign Affairs (DFA).
Pinadalhan daw sila ng Malacañang ng listahan na may 161 na mga pangalan para bigyan ng pwestong ambassador.
Ang problema, 60 lang ang ating mga embassy sa buong mundo (ang ambassador ang namumuno ng isang embassy), apat na permanent mission at 20 na consulate general (sangay ng isang embassy). Ayon sa batas na sumasakop ng foreign service, ang 1991 Foreign Service Act, dapat mas marami ang galing sa career foreign service na mga ambassador kaysa mga political appointees.
Ito ang sabi sa 1991 Foreign Service Act, “The President shall be guided, as much as possible, by the principle that a majority of diplomatic and permanent missions shall be headed by career ambassadors.”
Bilangin natin ang 60 na embassy at apat na permament mission ay 64, kalahati ng 64 ay 32. Kaya kailangan 33 ang career na ambassadors, eh ‘di 31 na puwesto ng ambassador ang maiiwan para sa political appointees. Kaya hindi lahat sa 161 ay maaaring pagbigyan.
Ang apat na permanent mission ay sa Association of Southeast Asian Nations (ASEAN) headquarters sa Jakarta; United Nations (UN) and other International Organizations sa Geneva, Switzerland; UN sa New York; at World Trade Organization (WTO) sa Geneva rin.
Ipinasa ang 1991 Foreign Service Act para ma-proteksyonan ang foreign service sa sobrang pamumulitika. Ito ay para mapanatiling propesyonal ang foreign service, na siyang kinabibilangan ng mga opisyal na nangangatawan ng Pilipinas sa ibang bansa.
Ayon sa aming source, marami raw sa listahan ay mga retired military at police officers. Sinusuyo kasi ni Pangulong Rodrigo Duterte ang suporta ng military at pulis sa kanyang kampanya laban sa droga na dinadaan sa pagpatay at umaani ng batikos ng ibang bansa, United Nations, European Union at mga human rights groups.
Nandu’n din ang mga kilalang nagkampanya sa kanya noong eleksyon.

Sa ngayon, lima pa lang ang nasumite sa Commission on Appointments. Sina Antonio Manuel Lagdameo, ambassador to United Kingdom; Jose Laurel, ambassador sa Japan; James Lao, ambassador sa Brunei Darussalam; Philippe Lhuillier, ambassador sa Spain; at Alan Timbayan, ambassador sa Qatar. Na-anunsyo ng Malacañang ang nominasyon ni Marciano Paynor bilang ambassador sa Estados Unidos, dating congressman ng Makati na si Teodoro Locsin, Jr. bilang ambassador sa United Nations.
Kinausap na rin daw ng Malacañang ang dating journalist na si Chito Santaromana para maging ambassador sa China.
Ang paghirang kay Lagdameo ngayon para ambassador sa London ay medyo hindi maayos ang dating sa DFA dahil apat na buwan pa lang doon ang si ambassador Evan Garcia. Hindi pa nga siya naka-presinta ng credentials sa Reyna. Sa batas kasi, anim na taon ang isang ambassador sa labas ng bansa para naman mas makabuluhan ang kanyang serbisyo. Magastos din ang magpadala ng ambassador kasama ang buong pamilya sa ibang bansa.
Kaya lang sabi sa DFA, ang malaking problema talaga nila ay paano dedepensahan si Pangulong Duterte sa kanyang mga nakakagulantang na mga pinagsasabi. Katulad na lang noong isang araw na ikinumpara niya ang sarili kay Hitler at sinabi niyang magpapatay pa siya ng tatlong milyong adik sa droga.
Masyadong stressful ngayon sa DFA.



