Lady Stags sumawsaw sa 1st spot By Elech Dawa November 22, 2016
Sumalo sa three-way tie sa first ang San Sebastian Lady Stags matapos pilipitin ang Mapua Lady Cardinals, 25-13, 25-17, 25-13 kahapon sa women’s division ng 92nd NCAA volleyball tournament sa Filoil Flying V Center sa San Juan City.
Umarangkada si reigning back-to-back MVP Grethcel Soltones ng seven hits upang tulungan ang Lady Stags na sikwatin ang pangalawang sunod na panalo at saluhan ang defending champion College of Saint Benilde at giant-slayer San Beda sa top spot.
Bumakas sina Katherine Villegas at Nikka Mariel Dalisay ng nine at eight points ayon sa pagkakasunod para sa San Sebastian. Bago ang lopsided win ng San Sebastian, naitakas ng Lady Stags ang come-from-behind 23-25, 26-28, 25-19, 25-18, 15-12 victory laban sa Arellano University sa kanilang unang laro.
Si power-hitting Soltones ang gumabay sa panalo ng Lady Stags sa Lady Chiefs matapos itarak ang season-best 25 points.
Bumira si Katrina Racelis ng eight points para sa Lady Cardinals na nalasap ang pangalawang sunod na kabiguan.
Samantala, sinupil ng Mapua ang San Sebastian, 25-19, 23-25, 25-22, 25-21 sa men’s side upang samahan ang San Beda sa unahan ng team standings.
Tumipa si Angelo Jose Pertierra ng 17 points para sa Cardinals habang may 13 at 12 markers sina Raven Evangelista at Alfredo Pagulong.
Sa juniors’ action, binaon ng reigning titlist Perpetual Help ang San Beda, 25-16, 25-14, 25-12 para masolo ang unahan hawak ang 2-0 card.



