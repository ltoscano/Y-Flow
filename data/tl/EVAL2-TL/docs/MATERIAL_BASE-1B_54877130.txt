Paolo, dinumog sa Tokyo IFF!
Napagkamalang si Angelina Jolie!
By Rey Pumaloy October 27, 2016 Natuloy ang plano ni Paolo Ballesteros na rumampa na naka-gown sa Tokyo International Film Festival. Hindi mo nga halos makikilala si Paolo, dahil si Angelina Jolie talaga ang makikita mo sa itsura niya.
Naka-post sa Instagram account ni Direk Perci Intalan, partner ni Direk Jun Lana, na director ng pelikulang Die Beautiful, na in competition nga sa TIFF, ang larawan nila ni Paolo na kuha sa red carpet ng festival.
Nakasaad sa caption ng photo ang “So BEAUTIFUL #diebeautiful #redcarpet #tiffjp..” May full body shot rin si Paolo kasama ang director na si Jun Lana.
Sa IG page naman ni Paolo mapapanood ang live feed ng pagrampa niya sa red carpet mula sa itaas pababa ng hagdan kasama ang buong entourage ng production.
Live coverage ito para sa Festival na kinuha lang ni Pao at pinoste niya sa kanyang wall.
Wala pang review sa paandar ni Pao sa red carpet pero isang kaibigan namin na nasa Tokyo at nasa Festival din na ‘yon ang nagsabi sa aming nakaw-eksena ang pagdating ng host-actor sa event.
Bukod sa nag-iisa lang siyang babae sa kanilang entourage, inakala ng marami na ang Hollywood actress na nga si Angelina Jolie ang dumating. Nakakaaliw panoorin ang coverage ng pagdating ng grupo dahil babaeng-babae sa pagkilos at pag-ngiti niya si Paolo, na halos kapareho ng galaw ni Angelina.
Manalo-matalo si Pao, nakagawa naman siya ng eksena sa Tokyo International Festival at pinag-usapan nga siya ng international media.



