SONA TAGOS SA PUSO
By Dindo Matining July 25, 2016 Tumagos sa puso ni Communications Sec. Martin Andanar at napaiyak siya nang una niyang mabasa ang self-written speech ni Pangulong Rodrigo ‘Digong’ Duterte para sa kauna-unahang State of the Nation Address (SONA).
Napaka-powerful umano ng talumpati na gigising sa pagiging makabayan ng bawat Filipino.
“The address of the President, personally written by the President, will be a very powerful speech that will awaken the patriot in every Filipino,” pahayag ni Andanar sa isang press conference sa Royal Mandaya Hotel sa Davao City. Ayon pa kay Andanar, ilang oras ang ginugol ng Presidential Broadcast Staff Radio Television Malacañang para rebyuhin ang speech na ni-revise diumano ng sampung beses.
“When I read the speech, ayaw ko pong mag-exaggerate pero the first time I read the speech, it made me cry,” sambit ni Andanar.
“Ganoon po kaganda, ganoon po ka makabagbag-damdamin iyong speech ng Pangulo natin,” ayon pa sa communications secretary.
Aniya, tatagal ng 38 minuto ang unang SONA speech ni Duterte, hindi pa kasama roon ang posibleng ‘adlibs’ ng pangulo.
Inaasahang darating ang Pangulo sa House of Representatives bandang alas-kuwatro ng hapon ngayong Lunes kung saan sasalubungin siya ng bagong halal na Senate President at House Speaker bago ang kanyang speech ganap na alas-4:30 ng hapon.
Kaugnay nito, tiniyak kahapon na 100% handa ang Batasan Pambansa para sa pagbubukas ng 17th Congress na opisyal na bubuksan ni Pangulong Duterte matapos ang kanyang SONA.
Ayon kay outgoing House Secretary General Marilyn Barua-Yap, hindi nahirapan, aniya, ang mga ito sa paghahanda bilang host ng SONA dahil sa requirement ng Palasyo ng Malacañang na gawing simple ang okasyong ito.

“The preparations were not really very difficult in terms of the requirements.

Like for example, the President’s team wanted simple arrangements for the session hall, the lobbies, the reception areas and the cocktails. Cut and dried naman kami,” ayon dito.
All-set na rin ang buong seguridad na inihanda ng National Capital Region Police Office (NCRPO) kung saan 7,000 pulis ang ipinakalat sa bisinidad ng Batasan. (With Bernard Taguinod/Eralyn Prado/Betchai Julian)



