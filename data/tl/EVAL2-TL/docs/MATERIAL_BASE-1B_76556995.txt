Hindi binigo ni Pope Francis ang Mindanao

DURIAN SHAKE Ni Edith R. Regalado (Pilipino Star Ngayon) | Updated January 18, 2015 - 12:00am

KAHIT paano ay hindi naman binigo ni Pope Francis ang Mindanao dahil nga napag-usapan naman nila ito sa kanyang talumpati sa Malacañang, sa harap ni President Aquino at sa mga inanyayahang panauhin sa Palasyo.
At kahit na hindi kasali ang Mindanao sa kanyang itinerary sa Papal 2015 visit dito sa Pilipinas, kasali naman ang katimugan sa kanyang taimtim na panalangin para sa bansa.
“In a particular way, I express my trust that the progress made in bringing peace to the south of the country will result in just solutions in accord with the nation’s founding principles and respectful of the inalienable rights of all, including the indigenous peoples and religious minorities,” sinabi ng Santo Papa sa kanyang mensahe sa Palasyo sa harap din ng diplomatic corps.
Tinukoy din ng Santo Papa ang Comprehensive Agreement on the Bangsamoro na nilagdaan noong Marso 2014 sa pagitan ng pamahalaan at ng Moro Islamic Liberation Front (MILF) na siyang maging daan sa pagtigil ng matagal nang tensyon sa ilang bahagi ng bansa.
“I note with pleasure that last March an agreement was signed to end long years of tension in the Philippines.”
Kaya nga si Santo Papa ay hindi lamang tinanggap ng malugod ng mga taga-Metro Manila at ng mga taga-Leyte na dinalaw niya.

Si Pope Francis ay mainit ding sinalubong maging ng mga Lumad at Muslim at iba’t ibang tribu sa Mindanao at kahit ibang relihiyon — hudyat na maaari ngang magkaisa ang Mindanao sa iisang patutunguhan.
Mariin ding inaantabayanan ng mga Mindanawan ang pagdating ni Santo Papa; Lahat dito sa Mindanao ay nakatunganga sa telebisyon at maging sa radyo para sa mga huling kaganapan sa pagbisita ni Pope Francis.
At sana sa muling pagbalik ng Santo Papa sa Pilipinas ay patutungo naman siya rito sa amin sa Mindanao.



