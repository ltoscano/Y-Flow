
MASKARADO

MAY mukha pa kaya ang mga taga-Malacañang sa ipinakikita nilang masamang ugali sa bayan at mga kaibigan na bansa? Hindi kaya kakapalan na ng mukha ang kanilang pinaggagagawa? Nakakaawa kayo.
Noong nagdaang World Economic Forum (WEF), buong yabang ni Pangulong Noynoy Aquino na inangkin niya ang mga programa ng nagdaan na administrasyon – RIPS, RATE at RATS – kaya raw tagumpay ang kanyang administrasyon sa pagbaka kontra korapsyon.
Ang tatlong programa noon ay gawa ni dating pangulong Gloria Macapagal-Arroyo (PGMA) laban sa mga mandaraya sa buwis, laban sa mga ismagler at maayos na serbisyo ng buwis at koleksyon.
Ngayon, heto ang mga tauhan ni G. Aquino na sinisisi, sinusumbatan ang mga foreign donors na para bang mga sinungaling dahil hindi kumpleto ang ipinangako na pera, gamit, pagkain at mga damit para sa mga biktima ni Yolanda.
Maraming bansa ang dinaluyong ng bagyo. May mga bansa rin na tumulong sa kanila.
Pero kahit hindi dumating ang “pangako na tulong” kusa silang bumangon
!
Lumalabas na kaya raw hindi magawa ang mga proyekto ay dahil sa “hindi pagtupad” ng mga bansa sa ipinangako na tulong. Anak ng mga taong letse, kung wala ‘yun hindi na kayo gagawa?
Mas nakikita natin na kaya ayaw ipadala ng mga “nangako na bansa” ang pondo ay dahil nakita nila na sa wala napupunta ang pondong nauna nilang naibigay na.
Kay ‘yung iba nga, minabuti na sila-sila na lang ang gumawa ng rehabilitasyon kaysa mapasakamay ng mga tauhan ni Noynoy.
Ilan libong kaban ng bigas ang nasira lang sa bodega ng DSWD? Ilang bagon ng pagkain ang nakita sa mga grocery? Ilan magagandang kumot, tent, gamutang napasakamay ng mga operatiba ng kalamidad? Ilang supot ng tulong ang “tinatakan” muna ng dilaw at may pangalan pa ng mga politiko ang nagkalat?
Hindi ba kayo nahihiya diyan sa Malacañang? Malinaw ang mensahe ng mga dayuhan na tumutulong sa Yolanda victims. Wala na silang tiwala sa inyo!
Gumawa nga kayo noon ng pabahay, eh, maski gagamba at lamok takot tumira dahil masikip na, madilim pa. Pati presyo dinoble niyo pa. Ano ang tawag diyan mga hijo de panutsa?
Masyadong makapal ang inyong maskara sa mukha. Baka hindi na matanggal iyan.
Puwede naman gamitin ang pondo na nasa bulsa ni Noynoy. Sa Visayas pa lang iyan. Paano ‘yung sa Mindanao na halos tatlong taon na nasa kalsada pa rin sila?
Masamang maskara ang suot ninyo!



