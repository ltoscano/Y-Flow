Anti-Red Tape Caravan sa Puerto Princesa, nagsimula na

SSeptember 27, 2016 Leila B. Dagot

PUERTO PRINCESA, Palawan, Setyembre 27 (PIA) --- Binuksan kahapon ng Civil Service Commission (CSC) ang Anti-Red Tape (ARTA) Caravan sa lungsod ng Puerto Princesa katuwang ang City Government at ang pinondohang proyekto ng European Union na “Partnerships for Integrity and Jobs” (Project I4J).

Layon ng tatlong araw na ARTA Caravan na mailapit sa mga mamamayan ang maayos na serbisyo ng gobyerno sa pamamagitan ng pagpapa-angat ng kamalayan sa kampanya ng anti-red tape, maging ang karapatan at responsibilidad ng mga kliyente ng serbisyong pang-gobyerno.

Tinuran ni CSC Public Assistance and Information Office Director Ma. Luisa Agamata, “Ang pagsasagawa ng ARTA Caravan ay hindi lamang para kumbinsehin ang publiko sa pamamagitan ng matataas na grado ng bawat ahensya ng gobyerno na kinikilala sa maayos na serbisyo, kundi upang ipabatid na ang pagbabago ay nagsisimula sa bawat mamamayan.” Ani Agamata sa kaniyang pananalita sa pagbubukas ng gawain.

Dagdag pa ng opisyal, “Kung nalalaman ng publiko ang kanilang mga karapatan, maigi-giit nito sa pamunuan ng mga ahensya ng gobyerno ang tungkulin at serbisyong dapat nilang ipagkaloob.”

Sa nagpapatuloy na caravan, ilan lamang sa mga serbisyo o transaksyon na maaaring makuha ng mga kliyente sa mga lumahok na ahensya ng gobyerno ang online membership registration, berepikasyon ng membership savings at loan entitlement, at aplikasyon para sa loyalty card ng Pag-IBIG Fund; Labor education para sa mga nagtapos nang estudyante, serbisyo ng labor employment education, jobs fits, career guidance, natatanging programa para sa empleyo ng mga estudyante, PhilJobnet, job recruitment ng Department of Labor and Employment (DOLE).

Nariyan din ang Philippine Statistics Authority-National Statistics Office (PSA-NSO), Land Transportation Office (LTO) upang sagutin ang mga katanungan tungkol sa serbisyo ng nasabing mga ahensya.

Nagsasagawa naman ng recruitment, promosyon ng kanilang mga produkto at serbisyo ang Land Bank of the Philippines (LBP);Namamahagi ang Social Security Service (SSS) ng SSS number, online na berepikasyon ng kontribusyon at estado ng pautang, pagtatasa at pagtanggap ng mga pautang, at aplikasyon para sa benepisyo ng ahensya.

Mayroon namang online registration, member data record application and inquiries, ID and UMID application, updates on membership ang Philippine Health Insurance Corporation (Philhealth); Naglagay din ng kanilang kubol ang CSC para sumagot sa mga katanungan kaugnay sa serbisyo nito at CSC publications.

Naglatag rin ng kanilang serbisyo ang National Bureau of Investigation (NBI) sa pamamagitan ng pagbibigay at pagtanggap ng aplikasyon para sa clearance; Ang Bureau of Internal Revenue (BIR), nagbukas ng kanilang kubol para sa mga katanungan at probisyon ng tax information; Department of Foreign Affairs (DFA) sa kanilang passport appointment system; e-services sa pamamagitan ng GWAPS kiosk ng Government Service Insurance System (GSIS); at Commission on Higher Education (CHED) tumatanggap ng mga kahilingan para sa CHED data/information.

Ang ARTA Caravan ay nagsimula noong ika-26 ng Setyembre at magtatapos naman sa 28 sa Atrium ng Puerto Princesa City Hall.

Samantala, bumisita rin sa lungsod para makiisa sa seremonya si European Union Ambassador Franz Jessen. (LBD/PIAMIMAROPA-Palawan)



