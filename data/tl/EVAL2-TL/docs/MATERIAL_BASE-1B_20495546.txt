Libreng school kits, ipinagkaloob sa mahigit 2,000 mag-aaral ng daycare sa Laoag City

July 18, 2016 Cherry Joy. D. Garma

LUNGSOD NG LAOAG, July 18 (PIA) – Hindi maipinta ang tuwa ng mahigit 2,000 mag-aaral ng daycare sa lungsod ng Laoag matapos mapagkalooban ng libreng school kit ng lokal na pamahalaan dito sa pamamagitan ng City Social Welfare and Development Office. Kamakailan sa isang simpleng palatuntunan, sinamahan ng mga magulang ang kanilang mga anak sa pagtanggap ng kanilang libreng pink at green na school bag na naglalaman ng pangunahing kagamitan sa paaralan gaya ng libro, pangkulay, art materials, papel at lapis at measuring tools.
Kabilang din sa mga ipanimigay ay ang pink na payong para sa mga batang babae at asul na kapote naman para sa mga lalaki bilang pananggalang ngayong panahon ng tag-ulan. Layon ng programang ito na mapanatili ang seguridad ng mga bata kasabay din ang pagbibigay kaginhawaan sa mga magulang na hirap sa gastusin tuwing pasukan. Ayon kay Aurora Corpuz, hepe ng CSWDO, ang pamamahagi ng school kits sa mga batang estudyante ay pinaglaanan ng lokal na pamahalaan ng kabuuang P1.5 milyong pondo kung saan nasa 2,005 na mga bata ang matutulungan. “Ito ay matagal ng programa ng Lungsod ng Laoag na ipinapapatuloy ng kasalukuyang administrasyon,” ani Corpuz. Hinikayat din niya na magsadya lamang sa city hall ang lahat ng mga hindi pa nakatanggap ng kanilang school kit tuwing Lunes mula Hulyo 11 hanggang Agosto 1. Samantala, masaya ding ibinalita ni Corpuz inaprubahan na ng Sangguniang Panlungsod dito ang panukalang magdagdag ng siyam na guro sa daycare. Dagdag pa niya, maigting na ipinatutupad ng lungsod ang curfew hours sa mga menor de edad kung saan base sa CSWDO, mangilan-ngilan lamang ang mga nahuhuling lumalabag sa nasabing batas. (JNPD/CJDG,PIA1-Ilocos Norte)



