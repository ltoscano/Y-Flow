12-TAONG TERMINO SA PANGULO

IKALAWANG termino para kay Pangulong Benigno Simeon Aquino III, may tututol ba? Malamang may papayag at may tututol. Iyong mga nasisiyahan at walang nakikitang karapat-dapat na humalili sa kanya sa p’westo ay malamang sasang-ayon. Pero iyong iba, siguradong hindi papayag.
Una nang hindi sasang-ayon ay ang Saligang Batas ng Pilipinas ng 1987. Ayon sa Artikulo VII at Seksyon 4. Ang Pangulo at Pangalawang Pangulo ay direktang ihahalal ng mga mamamayan sa loob ng isang termino na may habang anim na taon na magsisimula sa tanghaling tapat ng ika-30 ng Hunyo kasunod ng takdang araw ng halalan at ito’y magtatapos sa tanghaling tapat ng nasabi ring petsa makaraan ang anim na taon. Ang isang halal na Pangulo ay hindi na maaaring tumakbo sa halalan para sa ikalawang termino (Ako ang nagsaling-wika sa Filipino).
Ang kaso ni dating Pangulo at ngayo’y Kongresman Gloria Macapagal-Arroyo ay kakaiba.
Nakapagsilbi siya ng siyam na taon. Nakatakbo siya at naluklok na Pangulo ng may terminong anim na taon matapos humalili kay dating Pangulo at ngayo’y Alkalde ng Maynila Joseph Ejercito Estrada na napatalsik sa impeachment. Pinapayagan iyon ‘pagkat ang hindi kwalipikado sa re-election ay sa isang humaliling Pangulo at nagsilbi ng mahigit apat na taon. Tatlong taon lamang ang ipinagsilbi ni Arroyo.
Magandang mabigyang-diin na ang Bise-Presidente ay maaaring tumakbo para sa ikalawang anim na taong termino. Ngunit may Bise-Presidente ba na gugustuhin na muling maging “reserbang gulong” na pamalit sakaling “mapa-flat tire” ang Pangulo? O hahangarin na nito ang tumakbo sa mas mataas na pwesto at tapusin na ang pananalangin na sana’y matigok na ang Pangulo at nang makapalit na s’ya sa p’westo? Pero teka, bakit ba naungkat na naman ito?
Kadalasan, sa tuwing magtatapos ang termino ng Pangulo sa Konstitusyong 1987, laging umuugong ang mga balitang term extension na tila ba pinupulsuhan ang sambayanan.
Napabalita rin ito noong papatapos na ang panunungkulan ni Arroyo. Ang pinakaseryosong tangka na amyendahan ang Konstitusyon ay ang paglulunsad ng PIRMA o Peoples’ Initiative Reform Movement upang mabigyang katuparan ang re-election ni dating Pang. Fidel Ramos. At ang lahat ng mga nakaupong Pangulong nakatakdaang makinabang sa re-election, itinatanggi nilang sila ang may kagustuhan.
Sa pananaw ng iba, ang isang termino ng anim na taon ay napakaigsi para sa isang magaling na Pangulo. Ito ang dahilang may probisyon hinggil sa re-election sa Saligang Batas ng Amerika para sa isang nakaupong Pangulo na may terminong apat na taon. Ito rin marahil ang dahilan sa ating sariling Konstitusyon na anim na taon ang termino ng ating Presidente.
Sa kabilang banda, napakahaba rin ng anim na taon para sa palpak na Pangulo. Ito ang dahilan kung bakit meron tayong probisyon para sa impeachment upang mapatalsik ang nakaupong Presidente kung patutunayang guilty sa mga kasalanang gaya ng: tahasang paglabag sa Konstitusyon, pagtraydor sa bayan, panunuhol, katiwalian, at iba pang matataas na uri ng krimen, o pagtataksil sa tiwala ng sambayanan. Ngunit sa anyo ng ating pulitika, malabong umusad ang impeachment sa isang Pangulo.
Sa ganang akin, hindi term extension o re-election ang lunas sa magaling o palpak na Pangulo kundi matalinong pagboto. Katalinuhang makakamit lang sa karampatang voters education na dapat pangunahing tinututukan hindi lang ng Comelec kundi ng iba pa gaya ng DepEd, CHED at DSWD. Kailangan din ang mas pinaigting na pagtuturo ng religious denominations at non-government organizations. Ito lang ang natatanging pag-asa para sa bayang ang laging daing ay palpak na pamahalaan ngunit ipinagbibili naman ang kanilang boto. Ito ang natatanging lunas sa malaking sektor ng sambayanang hindi kinikilatis sa kakayahang mamuno sa bansa sa halip na apelyido, impluwensya, kasikatan, kagandahan, o galing kumanta o sumayaw ng isang kandidato.
Hindi susi sa mabuting pamamahala ng bansa ang pagbabago sa Saligang Batas ukol sa ikalawang termino para sa Pangulo. Mahaba na ang anim na taon upang maipatupad niya ang mabuting pagbabago kung pinili lang ng matalinong botante ang kandidatong may kahandaan, kakayahan, talino, karanasan, at higit sa lahat puso at paninidigan.
Hindi rin gamot ang pagbabago sa basikong kwalipikasyon para sa gustong maging Pangulo na nakatadhana sa kasalukuyang Konstitusyon. Sapat nang ang kandidato bilang Pangulo ay ipinanganak na isang Filipino, rehistradong botante, marunong bumasa at sumulat, hindi bababa sa 40-taong-gulang, at nakapanirahan sa bansa ng 10-taon bago ang halalan na kanyang tatakbuhan (Artikulo VII, Seksyon 2, Konstitusyon ng Pilipinas 1987). Nakasalalay na sa botante ang kahihinatnan ng halalan.
Malaking bahagi ng voter’s education ang pagtatanod at paniniguro sa malinis na resulta ng halalan—bago, sa mismong araw, at pagkatapos ng eleksyon. Kabilang na rin sa pagtuturo sa mga botante na igalang ang resulta ng halalan at kilalanin ang kagustuhan ng mas nakararaming Filipino. Mas katanggap-tanggap ang resulta ng halalan kung ito’y naging malinis at maayos. Dapat tuldukan na ang kultura ng paniniwala na hindi natalo ang isang kandidato kundi nadaya.
Panahon na upang mabago ang ating sistemang pulitikal. At iyan ay magsisimula sa ating sariling bubong, sa ating sariling pamilya. Ituro natin at ibahagi ang tamang values sa pagpili at paghahalal ng mga mamumuno sa ating bayan at mga kakatawan sa atin sa konseho at kongreso. Hindi pagbabago sa Constitution kundi pagbabago through voters education.



