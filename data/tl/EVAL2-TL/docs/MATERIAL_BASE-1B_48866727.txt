PNP chief walang immunity sa kaso — Gordon By Boyet Jadulco August 10, 2016 Pinayuhan ni Sen. Richard Gordon si Philippine National Police (PNP) Director General Ronald ‘Bato’ dela Rosa na maghinay-hinay sa mga pananalita laban sa mga sangkot sa ipinagbabawal na droga.
Ginawa ni Gordon ang pahayag matapos na mapanood sa balita ang ginawang pagbabanta ni Dela Rosa sa mga pulis na sinasabing sangkot sa operasyon ng iligal na droga kung saan binantaan nito ang mga pulis na papatayin kapag hindi tumigil sa katiwalian.
Ipinaliwanag ng senador na maaaring sumabit ang PNP chief sa kanyang banta dahil wala naman itong “immunity” sa kaso kumpara kay Pangulong Rodrigo Duterte. Aniya, hindi dapat na gayahin ni Dela Rosa ang Pangulo dahil sa magkaiba ang kanilang sitwasyon kung saan kahit magbanta ang Pangulo ay may immunity aniya ito kapag nagsasabi na papatayin ang mapatunayang sangkot sa ipinagbabawal na droga.
Sinabi pa ni Gordon na posibleng maharap sa kasong grave threat ang PNP chief sa ginagawa nitong pagbabanta sa buhay ng mga sinasabing sangkot sa illegal drugs operation.
“The PNP chief is not covered by the immunity from suit so he cannot just say, as he was reported to have said as a warning to the policemen on the list, that he will shoot them. He must likewise choose his statements more prudently to ensure that these do not constitute grave threat,” babala ni Gordon.
Nitong Lunes ay pinulong ni Dela Rosa ang mga pulis na sumuko sa punong tanggapan ng PNP sa Camp Crame matapos silang pangalanan ni Pangulong Rodrigo Duterte na sangkot sa operasyon ng iligal na droga sa bansa.
Sa nasabing pulong ay nag-ala Duterte ito, nang murahin at pagbantaan ang mga sumukong pulis.



