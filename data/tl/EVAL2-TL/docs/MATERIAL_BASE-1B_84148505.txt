Gen. Dela Rosa kay Kerwin: Magdasal ka na! By Betchai Julian, Edniel Parrosa August 6, 2016 “Bahala ka sa buhay mo Kerwin. Magdasal ka na”!
Ito ang mariing babala pa ni Philippine National Police (PNP) Chief Director General Ronald ‘Bato’ dela Rosa laban kay Kerwin Espinosa, anak ni Albuera Mayor Rolando Espinos , Sr. na itinuturong drug lord sa kanilang lugar na patuloy na nagtatago at hindi sumusuko sa kabila na nagpadala na ito ng surrender feeler.
Matagal nang ubos ang pasensya ko, hindi lang sa kanya kundi sa kanilang lahat. Kasabay nito, binalaan din ni Dela Rosa si Kerwin na kapag itinuloy nitong panindigan ang hindi pagsuko sa sarili ay ang kanyang pamilya ang may kahihinatnan o mahaharap sa alanganin.
Sinabi ni Dela Rosa na wala itong ibingay na deadline sa pagbalik ni Kerwin pero binigyan naman nito ng palugit ang amang si Albuera, Leyte Mayor Rolando, na palalayasin sa pansamantalang pagtuloy sa PNP Whitehouse kapag hindi pa rin ito sumuko sa buong araw.
“’Ayaw nilang umalis hanggang ‘di ka raw dumating. Kung ‘di ka dumating ngayon, ‘di ka pa mag-surrender, then your family will be put in jeopardy. Paalisin ko na sa White House, pauuwiin ko sa inyo, then bahala na sila sa buhay nila,” wika ng PNP chief.
Pero sinabi ni Dela Rosa na sakaling umalis na ng whithouse ang pamilya Espinosa ay siniguro nitong bibigyan sila ng security cover dahil alam naman na delikado matapos ang naganap na engkuwentro sa bahay ng pamilya Espinosa na ikinamatay ng anim na sinasabing hitman nito.
Isa rin sa dahilan ni Dela Rosa kung bakit nais na nitong paalisin ang alkalde ay dahil nangangamoy sigarilyo na ang Whitehouse dahil panay ang paninigarilyo mismo ng alkalde at maging ng misis, anak nito maging ang mga tauhan.
Kamakalawa nang una nang nagpadala ng surrender feeler si Kerwin sa pamamagitan ng ama nito na hinintay naman ni Dela Rosa.
Hirit ni Kerwin sinopla
Hindi pinagbigyan ng Philippine National Police (PNP) ang kahilingan ng inaakusahang drug lord na si Kerwin Espinosa, na sunduin siya ni PNP Chief Ronald ‘Bato’ dela Rosa sa pagsuko nito.

Pero nag-deploy ang pulisya ng sapat na bilang ng mga tauhan na sasalubong kay Kerwin, kung matutuloy ang pagbabalik-bansa nito.
Si Kerwin ang sinasabing responsable sa pagpapakalat ng droga sa Eastern Visayas at anak ng sumukong si Albuera, Leyte mayor Ronaldo Espinosa Sr.
Matatandaang una nang sinabi ng drug lord na susuko lamang siya kung susunduin ng PNP chief sa paliparan.
Maging ang local at foreign media ay naka-setup na sa Ninoy Aquino International Airport (NAIA) Terminal 3 para sa posibleng pag-uwi ng nakababatang Espinosa.
Batay sa record ng Bureau of Immigration (BI), nakaalis sa bansa si Kerwin noong Hunyo 21, 2016 para magtungo sa Kuala Lumpur, Malaysia.
Bagama’t may sumisingaw nang impormasyon na sa Clark Field sa Pampanga daraan si Kerwin sakaling bumalik ito sa bansa, hindi naman ito kinumpirma pa ng pamunuan ng PNP.
Ayon sa PNP, blangko sila sa nasabing impormasyon, kaya hindi sila maaaring magbigay ng anumang komento ukol sa isyu.
Gayunman, tiniyak ng PNP na nakaalerto na ang puwersa sa lahat ng paliparan sa bansa na posibleng lapagan ng eroplanong sasakyan ni Kerwin sa pagbalik nito sa bansa.



