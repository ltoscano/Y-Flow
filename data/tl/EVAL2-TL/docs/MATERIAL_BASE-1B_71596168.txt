
2016 election matagumpay na ginanap sa Caraga region ayon pinakahuling assessment ng COMELEC, AFP at PNP

June 07, 2016 Jennifer P. Gaitano

BUTUAN CITY, Hunyo 7 (PIA) – Sa kabuo-ang assessment ng Commission on Elections (COMELEC), kasama ang Philippine National Police (PNP) at Philippine Army (PA), naging matagumpay ang paganap ng May 2016 election sa Caraga region.
Sa ginanap na Post Evaluation/Assessment Conference ng Regional Joint Control Center (RJCC) na pinangunahan ng COMELEC kamakailan lang, binigyang-diin ni COMELEC Caraga regional director Atty. Renato Magbutay na naging payapa at matagumpay ang ginanap na May 2016 election sa rehiyon.
May mga kaunting naitalang insidente umano sa ibat-ibang probinsya ng Caraga subalit ang mga ito’y naging manageable at natugunan kaagad ng mga kinauukulan.
Pinasalamatan ni Atty. Magbutay ang hanay ng kapulisan at army pati na rin ang ibat-ibang sektor na tumulong na maging maayos at mapayapa ang eleksyon. Binigyang-diin din niya na mapalad ang rehiyon ng Caraga dahil mayroon itong magagaling na opisyales sa PNP, AFP at iba pang law enforcement agencies.
Ipinahayag din ni Col. Isidro Purisima, 402nd brigade commander ng Philippine Army na isa sa kanilang pangunahing misyon ay ang pagtupad ng kanilang tungkuling suportahan ang COMELEC at masegurong payapa ang 2016 election.
Ayon naman kay PNP Caraga regional director PCSupt Rolando Felix, naging payapa at matiwasay ang naganap na eleksyon dahil na rin sa pagtutulungan at pagkakaisa hindi lamang ng mga opisyales ng gobyerno, kundi pati na rin ng mga lokal na residente sa ibat-ibang probinsya.
Samantala, pinuri rin ni regional director Abner Caga ng Philippine Information Agency Caraga ang COMELEC dahil sa dedikasyon at pagsisikap nito na maging tapat, maayos, at payapa ang eleksyon ngayong taon.
Anya, ang eleksyon sa taong ito ang masasabing pinaka-matagumpay dahil naipakita umano ng publiko ang kahalagahan ng pagkakaisa at pagbabagong inaasam ng bansa sa pamamagitan ng kanilang pagboto at pagpili ng mga kandidatong nararapat sa posisyon. (JPG /PIA-Caraga)



