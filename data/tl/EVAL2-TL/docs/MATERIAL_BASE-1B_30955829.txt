Bakit tahimik? By Andy Sevilla November 2, 2016
MALAPIT nang matapos ang taong 2016 at magpahanggang ngayon ay wala pa ring nakikitang magandang prospect ang industriya ng karera sa bansa.
Hindi ‘doomsday scenario’ ang gustong makita ng mga local horsemen pero ito ang hindi magandang nakikita sa ngayon at sa darating pang mga panahon kung hindi magkakaroon ng ‘tunay na pagbabago’ sa karerahan sa madaling panahon.
Madami nang investors ang ‘umalis’ sa karera at naibenta na ang kanilang mga kabayo. Ito ang dahilan kung bakit ang dating kabayong pagmamay-ari ng ilang dating kilalang horseowners ay nasa iisang pangalan na lang. Hindi ito kasalanan ng bumili ng kabayo dahil sadyang mura nga naman ang kanyang pagkakabili dito at wala namang batas na nagbabawal kung ilan ang puwede nilang bilhin.
Ang nakapanlulumo lang dito ay ang dumaraming bilang ng mga ‘nangayaw na sa karera.’
Suwerte na raw umakyat sa P7-billion ang total revenue ngayong taong ito sa magkasanib na bentahan ng tatlong karerahan. Mula P8.8-billion sales noong 2014, bumagsak ang benta sa P7.7-billion noong nakaraang taon. Kung maswerte nang umakyat sa P7-billion ang benta ngayong taon, paano na ang industriya ng karera sa susunod na taon?
Hindi ba’t nakakahiyang makita na itong isang taong revenue natin sa karera ay wala pa halos sa kalingkingan ng isang araw na benta sa mga karerahan sa Japan, Hongkong at Singapore?
Hindi na kaila sa lahat kung ano ang dahilan ng patuloy na pagbagsak ng benta sa karera. Kahit hindi na natin ito ilahad dito, alam na ng Bayang Karerista ang tunay na mga kadahilanan.
Ang nakapagtataka lang dito ay ang ‘katahimikan’ng Malacañang sa nangyayaring ito sa industriya ng karera sa bansa. Oo nga’t napakaliit na bagay ito kung ikukumpara sa mga isyung naglalabasan sa ngayon, hindi ba’t responsable ang Malacañang dito dahil nasa poder nito ang opisinang dapat sana ay ‘nangangalaga sa kapakanan nito?’



