PRANGKAHAN: Nakakabuti ba sa bansa ang galit ni Duterte sa Estados Unidos?
By Ellen Tordesillas SSeptember 14, 2016
Ipinagmamalaki ni Pangulong Rodrigo Duterte ang kanyang ginawa sa meeting ng mga lider ng Association of Southeast Asian Nations o ASEAN sa Laos noong isang linggo ngunit bakit hanggang ngayon ay parang nagngingitngit pa rin siya.
Sa Estados Unidos, lalo na si Pangulong Barack Obama, ang target ng galit niya.
Sinabi ni Duterte noong Lunes na hindi totoong masama ang pakiramdam niya noong skedyul ng ASEAN-U.S. Summit sa Laos. Si Foreign Secretary Perfecto Yasay Jr. ang dumalo para sa kanya. “Sinadya kong hindi dumalo sa bilateral meeting ng ASEAN at U.S. Talagang ini-skip ko iyan. Ang dahilan ay hindi sa kontra-West ako.

Prinsipyo,” sabi niya.
Hindi rin siya dumalo sa ASEAN-India meeting. Wala naman siyang sinabi tungkol dito.
Bago kasi ang ASEAN-U.S. miting, dapat may miting sina Duterte at U.S. President Barack Obama na hiningi natin sa White House. ‘Yun ang unang miting ni Duterte sa kauna-unahang pagdalo niya bilang Pangulo sa international meetings.
Ngunit kinansela ng White House ng miting dahil bago tumulak si Duterte sa Laos, nagkaroon siya ng press conference sa Davao airport at nagbitaw siya ng mga maaanghang na salita kay Obama nang tanungin siya kung may nakahanda siyang sagot kung tanungin siya tungkol sa mga nababalitang extrajudicial killings o paglabag ng human rights. Sinabi pa niyang “P*^@ng-*#@.”
Sinabi pa nga niya na sisipain niya si Obama at inaanyayahan niya ang reporter na sumama sa Laos para makita niya.
Nang magkita sila ni Obama bago ang simula ng hapunan sa mga lider noon Miyerkules, lumapit daw siya kay Obama at sinabi niyang hindi totoo ang mga report na minura niya siya. Ang sagot lang ni Obama sa kanya ay kakausapin siya ng kanyang mga tauhan.
Ano ang dating sa inyo ng ganung sagot?

Sa East Asia Summit (miting ng ASEAN at ang mga partner na bansa kasama ang Estados Unidos) nagsalita si Duterte. Sabi niya, itinapon niya ang nakahandang speech at binanatan niya ang Amerika. Ipinaalaala daw niya ang karahasan ng ginawa ng mga Amerikano sa mga Pilipino noong Philippine-American war sobra isang daang taon na ang nakaraan.
Pagkapos ng EAS, kinamayan ni Obama ang lahat na lider maliban kay Duterte.
Matindi yata ang epekto ng snob na ‘yun kay Duterte.
Sinabi naman ni Duterte na hindi siya tagahanga ng America at hindi ‘yun masama. Marami kasi sa atin sa Pilipinas sobra pang Amerikano kaysa mga Amerikano. Akala natin tagapagligtas natin ang mga Amerikano at magpakamatay sila para sa atin.
Ang Amerikano at para sa Amerika. Tama naman ‘yun. Kaya ang Pilipino ay para sa Pilipinas.
Ngayon, sinabi ni Duterte na kailangan umalis ang mga Amerikanong sundalo sa Mindanao kasi problema pa ‘yun kung makidnap sila at mapugutan ng Abu Sayyaf.
Kung sabagay, ano ba talaga ang tulong ng mga Amerikano sa Mindanao? Ang pagkakaalam ko kaya nandun dahil may kampo ang Amerikano sa loob ng Philippine military camp sa Zamboanga dahil kasama sila sa laban sa terorista. Panahon ni Gloria Arroyo ng nagsimula sila doon sa Mindanao.
Hahantong ba ito sa pagpatalsik ng Amerikano sa Pilipinas?
Lahat ito dapat gawin ng pamahalang Duterte dahil ito ay makakabuti sa bayan at hindi dahil napikon siya kay Obama.



