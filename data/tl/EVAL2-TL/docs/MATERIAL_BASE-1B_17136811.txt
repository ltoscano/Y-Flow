The gift of life By Chingbee October 30, 2016
Bagsak ang kanilang pangangatawan, parang saranggola sa suot na puting T-shirt — banaag sa kanila ang limang taong paghihirap, kawalan ng pagkain at pambubugbog na naranasan sa kamay ng mga pirata ng Somalia.
Pero sa kanilang pag-uwi sa Pilipinas noong Biyernes matapos masaksikhan ang pagkakapatay sa kapitan ng kanilang barko at pagkamatay sa sakit ng dalawa pang kasamahan, abot-tenga ang ngiti ng limang Filipino seafarers.
Taas-kamao tulad ng kanilang idolong si Pangulong Rodrigo Duterte, mga bayani na umuwi ng Pilipinas ang mga mangingisdang sina Antonio Libres, Arnel at Elmer Balbero, Ferdinand Dalit at Akes Edwas. Fishing crew
Ang lima ay kasama sa 26 crew ng commercial fishing vessel Naham, 3 na binihag ng Somali pirates noong Marso 2012 sa Seychelles.
Sa kanilang pagdating sa Ninoy Aquino International Airport (NAIA), minsang maiyak at minsang humagalpak ng tawa sina Antonio, Elmer, Arnel, Ferdinand at Akes.
At bakit hindi? Para sa lima, hindi na nila marahil inisip na muli pa nilang makikita ang kanilang lupang sinilangan o muling mayayakap ang kanilang mga mahal sa buhay.
Dasal sa bawat gabi
“Walang pagsidlan ang aking saya,” pahayag ni Arnel, 33-anyos, sa wire agency na Agence France Presse (AFP) habang nakapalibot sa kanya ang apat na kapatid sa NAIA.
“Ito ang aking dasal sa bawat gabi: Ang makasama ko ang aking pamilya ngayong Pasko. Kahit wala kami halos makain, makasama ko lang ang aking pamilya, sobrang saya ko na,” ani Arnel.
Inilarawan ng kapatid ni Arnel na si Lilia ang paglaya ng lima na isang ‘himala’ kahit sinabi niyang hindi sila minsan man nawalan ng pag-asa na makakalaya si Arnel.
Somalian piracy
Ang pagkakabihag sa Naham 3 crew ang ikalawang pinakamahaba sa kasaysayan ng Somalian piracy.
Bilang pangunahing supplier ng seafarers sa buong mundo, ang Somalian piracy ay tinik na laging nakaamba sa bawat leeg ng mandaragat na Pinoy na nadadaan sa Gulpo ng Aden.
Ang mapait na karanasan ng limang Filipino seafarers ay pwedeng mangyari sa daan-libong iba pang mga kababayan natin na nagsisilbing life force ng global maritime industry.
Nagpilit mabuhay
“Hindi ko na sila makilala. Nang umalis ako ay maliliit pa sila,” ang nasabi naman ni Elmer, 37, habang yakap ng mahigpit ang dalawang anak na babae.
Ayon kay Elmer, ang picture ng kanyang pamilya ang tanging nagbigay ng lakas ng loob sa kanya na magpilit mabuhay sa harap ng halos araw-araw na pambugbog sa kanila ng kanilang Somalian captors.
Mula sa Usapang OFW, mabuhay kayo Elmer, Arnel, Akes, Ferdinand at Antonio. You have been given the greatest gift by our Lord — life itself.
Konting paalala lang sa lahat ng bibiyahe ngayong Halloween. Ingat lang at lamig ng ulo lalo na kung super trapik sa daan.



