
Tagalog news: Negosyo Center, binuksan sa bayan ng Rosario

August 26, 2016

ROSARIO, Batangas, Agosto 26 (PIA) --Pinangunahan ng Department of Trade and Industry (DTI)-Batangas ang pagbubukas ng Negosyo Center sa bayang ito ngayong araw.

Sinabi ni DTI-Batangas officer-in-charge Provincial Director Marissa Argente, na ang proyektong ay batay sa Go Negosyo Act na inaatasan ang DTI ng pagtatayo ng mga Negosyo Centers sa iba’t-ibang lugar sa buong bansa.

“Iba’t ibang mga serbisyo po ang ipinagkakaloob ng Negosyo Center. Una, ang pagsasaayos ng proseso sa pagrerehistro ng negosyo. Ikalawa, ang pagbibigay ng business advisory at mga consultancy services upang matukoy ang pangangailangan ng mga negosyante, at ikatlo, ang pagpapalawig ng kaalaman sa pagnenegosyo sa pamamagitan ng information education at advocacy campaigns,”dagdag ni Argente.

Sa resulta ng Competitiveness Index Survey na inilabasa kamakailan, nagpapakita na ang bayan ng Rosario ay pang-97 sa mahigit na 1,000 bayan sa buong bansa.

Sa mensahe ni G. Teddy Lacerna, Public Employment Service Office (PESO) manager na kumatawan kay Mayor Manuel Alvarez, sinabi nito na malaki ang pasasalamat ng pamahalaang lokal sa magandang biyaya na ibinigay ng DTI sapagkat mas madali at mas malapit na para sa mga taga-Rosario ang pagsasaayos ng kanilang business registration.

“Bukod sa malapit at mas madali ay makakatipid pa ang ating mga kababayan sa pamasahe at oras at hindi na nila kailangang magsadya pa sa tanggapan ng DTI sa lungsod ng Lipa. Napapanahon din ito dahil makikita natin napakadami ng nagtatayo ng negosyo sa ating bayan at talagang hindi na mapigilan ag patuloy na pag-unlad nito,” ani Lacerna.

Nagsilbing panauhing pandangal si 4th District Representative Llanda Bolilia na nagsabing nararapat lamang na magkaroon ng ganitong programa sa bayan ng Rosario sapagkat malaking tulong ito sa mga maliliit na negosyante o yaong magpapasimula pa lamang ng negosyo.

Alinsabay nito, ginawaran ng DTI-Batangas ang pamunuan ng SM Hypermarket Rosario ng Bagwis Seal of Excellence Gold category dahil sa napatunayang may mahusay na operayon ito, nagsasagawa ng community services, at may matuwid na consumer services matapos dumaan sa masusing pagsusuri ng DTI. (BHABY P. DE CASTRO-PIA BATANGAS)



