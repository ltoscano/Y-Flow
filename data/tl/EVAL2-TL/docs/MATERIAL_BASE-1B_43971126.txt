MALING SOLUSYON SA TAMANG PROBLEMA

SA pagkakapaslang kay Jeffrey “Jennifer” Laude, isang Filipino transgender, na ang krimen ay ibinibintang kay Private First Class Joseph James Pemberton, isang US Marine, muling nabuksan ang issue tungkol sa diumano’y hindi pantay na karapatan sa ilalim ng Visiting Forces Agreement (VFA). Sinamantala naman ng iba’t bang interest group, gaya ng mga makakaliwang grupo, ang insidente upang isulong ang kanilang layuning maibasura ang VFA. At upang mabigyang-diin ang kanilang punto, ipinaalala nila ang isa pang pangyayari noong 2005 na naganap din sa Subic. Kinasangkutan din iyon ng isa pang US Marine na si Lance Corporal Daniel Smith na, bagaman at napawalang-sala, ay nahatulan sa kasong panggagahasa kay “Nicole”.
Samo’t sari ang lumalabas na mga isyu hinggil sa pangyayaring ito. Nandyan ang diumano’y hindi pagpapakita ng Amerika ng respeto sa mga Filipino at mga batas ng Pilipinas. Gayundin, ang pagpayag daw ng pamahalaan ng Pilipinas na hindi mapunta sa mga maykapangyarihan nito ang kustodiya ni PFC Pemberton ay pagpapakita raw ng pagpapasailalim ng Pilipinas sa kapangyarihan ng Amerika sa sarili nating bansa. Isyu ring ipinupukol sa pamahalaan na hindi nito kayang manindigan at ipagtanggol ang kaarapatan ng kanyang mga mamamayan laban sa pang-aabuso ng mga Amerikano. At ang dulo ng lahat ng mga isyu: ibasura ang VFA at huwag nang hayaang makatapak pa sa Pilipinas ang mga sundalong Amerikano.
Sa ganang akin, sa anomang krisis o suliranin, dapat huwag tayong magpadala sa bugso ng ating mga damdamin. Sa halip, masusi nating suriin kung ano ang tunay na problema upang malapatan natin ng wastong solusyon.
Ano ba ang mga impormasyon na meron tayo? Isang Filipino ang biktima ng isang krimen. May mga testigo at mga ebidensyang nakuha sa pinangyarihan ng krimen. May ituturong suspek. Ang suspek na kasalukuyang nakalalaya pa ay sinampahan na ng reklamo sa piskalya kung saan nagdaos na ng Preliminary Investigation (PI). Hindi personal na dumalo ang inaakusahan kundi sa pamamagitan ng kanyang abogado.
Naayon pa naman sa ating batas sapagkat mayroon pang 10 araw ang inaakusahan upang sagutin ang mga paratang. Matapos ang panahong iyon, magsasagawa ng pag-aaral ang Prosecutor kung mayroong malinaw na batayan upang isampa ang kaso sa husgado at humiling ng Warrant Of Arrest (WOA). At dahil wala pa namang WOA, maaga pa upang pag-usapan ang kustodiya. Ang mahalaga ay, bagaman nakalalaya pa, makasiguro na ang nasasakdal ay hindi makatakas sa nakatakdang paglilitis sa ilalim ng ating mga batas. Pinawi naman ang pangamba nang maaaring pagtakas ng inaakusahan sapagkat kasalukuyan na itong nasa Kampo Aguinaldo matapos dalhin doon ng mismong mga kasamahan nito. Mula roon, ipinangako ng mga kinatawan ng kanyang bansa, na ito’y dadalo sa takdang panahon ng paglilitis sa kanyang kaso.
Kung ilalagay lamang natin sa tamang perspektibo ang pangyayaring ito, kung hindi lamang emosyon ang ating paiiralin, mas magiging angkop ang ating pagkilos. Kung sakali at baliktad ang sitwasyon; sakali at Filipino ang inaakusahan. Hindi kasalanan ng Pilipinas ang pagkakamali ng isa sa kanyang mga mamamayan. Hindi dapat pagdusahan ng buong Sandatahang Lakas ng Pilipinas ang kasalanan ng ilan sa kanyang mga tauhan. Hindi dapat ipasara ang isang paaralan dahil sa pagkakamali ng ilan sa mga nagsipagtapos dito. Hindi ang pagpapawalang bisa ng isang batas ang solusyon sa depektibong probisyon nito, at lalong hindi ang pagbabasura sa isang kontrata o kasunduan dahil lamang may mga depekto sa ilang nilalaman nito. Ang mga “mali” sa kontratra ay naitutuwid kung matapos ang paglagda noon ay makita ng mga partido na kailangang “ituwid” ang mga kwestyunableng probisyon doon.
Hindi ang pagbasura sa Visiting Forces Agreement o anomang kasunduang nilagdaan ng Pilipinas ang lunas sa mga kakulangan o kahinaan ng mga ito. Bagkus, dapat muling bisitahin ang mga nilalaman nito upang makatugon sa kasalukuyang panahon at pagkakataon.
Renegotiation o muling pagsasalang sa pag-uusap upang makapagbalangkas ng panibagong kasunduan. Ito rin ang pananaw ng isa sa pinakamasugid na kumokontra sa VFA na si dating Senador Joker Arroyo.
Sa kasalukuyang panahon, kailangan ng Armed Forces of the Philippines ang pagpapalakas ng kakayahan nitong ipagtanggol ang bansa laban sa mga banta ng pananakop sa ating teritoryo. Kailangan ng AFP ang karagadagang kasanayan at kakayahang makibaka, katuwang ang iba pang mga kapanalig na bansa upang mapanatiling payapa ang ating bayan.
Kailangan ng bansa ang mga kasanayan at kagamitan upang tumugon sa mga kalamidad na dumarating sa ating bansa.
Ituon natin ang ating pansin sa tunay na mga isyu sa ating bayan. Isa na rito ang mga kaganapan sa West Philippine Sea na sadyang nakababahala. Patuloy ang pananakop ng komunistang pamunuan sa Beijing sa ating teritoryo na tahasang paglabag sa UN Convention on the Law of the Sea. Ang pagtatambak ng buhangin sa ating mga bahura upang maging artipisyal na isla upang pagtayuan ng paliparan ng kanilang mga eroplanong pandigma at puerto para sa mga barkong panggiyera ay napauulat na nagpapatuloy nang walang humpay. Bakit walang ganoong kalaking pagkilos at pagbatikos mula sa “makabayan” nating mga mamamayan? Hindi ba’t unti-unti ring pinapatay ang ating mga kababayan na pinagbabawalang mangisda sa ating tradisyunal na lugar pangisdaan?Paano na ang pagsirang ginagawa ng mga mangingisdang Tsino sa ating yamang dagat? Ang iligal na pagmimina ng blacksand sa iba’t ibang bahagi ng bansa at iniluluwas sa Tsina upang gawing armas at kagamitang pandigma na siyang ginagamit sa panggipit sa ating mga mangingisda? Bakit tahimik ang mga tradisyunal na bumatikos sa bansang Amerika na katuwang ng Pilipinas sa pagpapanatili ng katahimikan sa rehiyon?



