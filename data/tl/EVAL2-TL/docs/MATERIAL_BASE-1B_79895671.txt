ISPORT LANG!: PBA ticket prices babawasan
By Zaldy Perez October 11, 2016
Magandang balita sa PBA fans na gustong makita ang kanilang mga idolo na live na naglalaro.
May plano si PBA commissioner Chito Narvasa na ibaba ang halaga ng ticket para sa kanilang mga customer sa susunod na season ng pro league.
Sinabi ni Narvasa sa Isport Lang! sa presscon para sa championship playoffs ng Barangay Ginebra at Meralco Bolts ang kanyang plano. Ayon kay Narvasa, magsasagawa siya ng pag-aaral o research kung magkano nila ibababa ang ticket prices na abot-kaya ng lahat ayon na rin sa instruction sa kanya ng PBA Board of Governors
Sa ngayon, sa weekdays at weekend, nagkakahalaga ang ticket para sa mga VIP ng P3,300; premium box: P1,150-P1,200; Patron A, B at C: P1,000-P850; BOX VIP, REG, SRO: P600-P200.
Sa Upper Box: P400-P200 at sa General Admission: P100.
Base ang mga halagang ‘yan sa Araneta Coliseum.
Para kay Narvasa, napapanahon na para ibaba ang ticket ng PBA games na abot kaya ng “masa” na walang sawang tinatangkilik ang liga.
Isa rin sa binibigyang-pabor ni Narvasa sa kanyang pag-aaral ang mga pamilya na gustong mag-bonding kahit pa iba-iba ang team na kanilang hinahangaan sa pamamagitan ng panonood ng “live” sa venue.
Kaya kung matutuloy ang balak na ito ni Kume Chito, walang dudang marami ang matutuwa at tiyak na lalo pang dadami ang PBA fans na pipila sa mga lugar na pagdarausan ng mga laro.



