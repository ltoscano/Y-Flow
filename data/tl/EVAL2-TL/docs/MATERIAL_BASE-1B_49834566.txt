SALPUKAN NG MGA GUTOM By Ramil Cruz October 7, 2016
Sisindihan ng Ginebra at Meralco ang showdown sa PBA Governors Cup best-of-seven Finals mamayang gabi sa Smart Araneta Coliseum. Pakay ng Ginebra ang unang korona sa loob ng walong taon pagkaraan ng 2007-08 Fiesta Cup sa unang Finals stint tapos ng 2012-13 Commissioner’s Cup. Aasintahin ng Gin Kings ang ninth title overall sa pang-22 daong sa championship round mula 1979.
Unang korona sa unang sampa sa Finals mula nang pumalaot sa pro league noong 2010-11 season ang tudla ng Bolts, ang bumili sa prangkisa ng Sta. Lucia Realty.
Magkakatalo kung sino ang mas gutom na magtaas ng tropeo.
Si Gin Kings coach Tim Cone, nakatingala sa 19th crown kasama ang dalawang Grand Slam nung 1996 at 2013-14 sa 31 Finals. Ang katapat na si Norman Black ay ika-12 kampeonato, tampok ang 1989 Grand Slam sa San Miguel Beer, at nasa 18th Finals stint.
Dalawang beses nang nagharap ang magkatunggaling coaches sa Finals, parehong hindi pinaporma ni Cone si Black.
Tinalo ng mga sobrang dehadong Gin Kings ang Beermen sa semifinals 3-2, at sinipa ng Bolts ang TNT 3-1.
Paborito ni Ramon S. Ang ng San Miguel Corp. ang Ginebra, at ni Manny V. Pangilinan ng MVP Group ang Meralco?

“Obviously, TNT was favored, but Meralco played really hard. I think MVP saw that. He’s disappointed that TNT didn’t go through, but he’s equally happy and proud that Meralco was able to go through. One team had to win the series, similar to the San Miguel group,” ani Governor Al Panlilio ng Meralco.
“Sa San Miguel group naman, wala naman favoritism d’yan eh,” anang concurrent league chairman na si Robert Non. “They’re all treated the same. Sabi lang sa kanila, play your best and whoever wins, congratulations. ‘Yun lang sinabi nung boss (Ramon S. Ang) namin. Ganun lang.”



