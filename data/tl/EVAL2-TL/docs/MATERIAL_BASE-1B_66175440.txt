UST DUMIKIT SA CHAMPIONSHIP DOUBLE By Elech Dawa October 9, 2016
Isang hakbang na lang at hahamigin ng University of Santo Tomas ang kauna-unahang championship double sa UAAP beach volleyball tournament matapos manalo sa Season 79 Finals opener kontra Far Eastern University kahapon sa Sands SM By The Bay. Wala pa rin talo sa walong salang ang Tigresses, binalandra nina Cherry Rondina at Jem Gutierrez sina Lady Tamaraws pair, Bernadeth Pons at Kyla Atienza, 21-17, 21-9, para sikwatin ang 1-0 series lead.
Patuloy din ang malinis na karta ng Tigers na sina KR Guzman at Anthony Arbasto matapos ibagsak ang duo nina Jude Garcia at Jeremiah Barrica ng FEU, 21-13, 21-11, para sa 1-0 advantage sa kanilang best-of-three Finals.
Nakatanaw ang Tigresses sa kanilang fourth title at puwedeng makuha sa Game 2 ngayong alas-9:30 ng umaga sa parehong lugar.
Kasalukuyang tabla ang UST at Adamson sa nahablot na women’s titles.
Puntirya naman ng Growling Tigers na sikwatin ang kanilang third title sakaling mapaluhod ang Tamaraws sa Game 2 sa alas-nuebe ngayong umaga.
Sakaling magkaroon ng Game 3, ilalaro ito sa tanghali.
Unang beses pa lang nagharap sa women’s title round showdown ang Tigresses at Lady Tamaraws habang pang-limang beses nang nagkita sa Finals ang Tigers at Tamaraws.

Bago sumalang ang FEU sa championship match, kinaldag muna ng Lady Tamaraws ang De La Salle nina Kim Fajardo at Tin Tiamzon, 21-17, 21-15, sa playoff para sa huling Finals berth.
Tumapos ang Lady Spikers ng third ngayong season.



