SUMUSUNOD NAMAN ANG PINOY

TONE-TONELADA na naman daw ang naiwang basura sa mga sementeryo pagkatapos ng Undas. Hindi na bago ang balitang ito.
Problema talaga ang basura pagkatapos ng dalawang araw ng Nov. 1 at 2, kung kailan milyong Pinoy ang halos sabay-sabay na pumupunta sa mga sementeryo para dumalaw sa mga namayapang mahal sa buhay.
Sa nakaraang kolum natin, isinulat natin ang nag-level up na preparasyon para sa seguridad ng mga sementeryo at nakita natin ang epektibong kooperasyon ng mga awtoridad at ng taumbayan para masiguro ang kaligtasan ng lahat.
Naniniwala ako na sa darating na mga Undas pa ay pwede ring mag-level up ang pagsasagawa ng mga solusyon sa problema ng basura.
Kung tututukan lang, tulad ng ginawang pagtutok sa isyu ng seguridad at kaligtasan.
Epektibo kung may kooperasyon ang lahat at kung masusing napapag-iisipan ang mga dapat ilatag na patakaran at palatuntunan para maabot ang isang adhikain – sa kasong ito, ang maayos na pag-manage ng basura tuwing Undas.
Halimbawa, dapat maraming basurahan na makikita sa kalakhan ng mga sementeryo at may mga anunsyo kung saan lang pwede magtapon ng basura.
Kung pwede lang ay may basurahan saanman lumingon para walang rason ang mga tao na magtapon sa kung saan na lang.
Dapat din ay may responsibilidad ang mga vendor sa kanilang mga basura.
Naniniwala ako na sa maayos na pangangampanya ay tatalima ang mga Pinoy sa kautusan at pakiusap, susunod sa patakaran lalo kung sa ikabubuti naman ng lahat.
Nasa maayos na paglalatag ng anunsyo at pagpapaliwanag at edukasyon.
Isipin na lang ang mga sakit na kumakalat – dengue man ‘yan o ang pinangangambahang Ebola.
Lahat ng sakit ay maaaring magsimula sa kakulangan ng malinis na mga pasilidad at kakulangan ng tamang kaalaman tungkol sa kalinisan.
Maganda ang resulta ng pagpapaigting ng seguridad nitong nakaraang Undas.
Sana sa susunod na taon, paigtingin naman ang maayos at epektibong trash-management.



