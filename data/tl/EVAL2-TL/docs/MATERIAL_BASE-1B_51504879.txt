ALAB: Ikural si Mbala
By Al S. Mendoza November 23, 2016 Isa lang ang dapat gawin ngayon ng Adamson: Ikural si Ben Mbala.
Kung hindi, tapos na ang maliligayang araw ng Falcons.
Aha, si Mbala, ang Afrikanong timon ng La Salle.

Kapapanalo lang niya ang MVP award sa UAAP Basketball Season 79. Walang duda, magaling si Mbala. Kaya naman siya’y ginastusan talaga para matigkal sa kanyang lungga sa Cebu.
Pero di ba’t ang pangunahing misyon ng UAAP — at NCAA na rin — ay humubog ng basketbolistang Pinoy para maging superstar bukas?
Sa paghirang kay Mbala na MVP, nabalewala muli ang sarili natin. Lagi na lang segunda mano ang lahi natin sa ating tinubuang lupa.
Ang masakit, gumaya lang ang UAAP sa NCAA: Itabi ang Pinoy at paraanin ang mga Afrikano. ‘Di ba’t apat na Afrikano ang nasa Mythical 5 sa katatapos lamang na NCAA?
Pagkatapos maglaro rito ng mga Afrikano, uuwi na sila sa kanilang bansa. Anong napala natin?
Niyurakan lang nila ang ating mga taal na talent.
Eniway, nariyan na iyan. At sabi ko nga, igapos kung kinakailangan si Mbala ngayon para makasilat ang Adamson.

Mahirap mangyari pero baka sakali.
Nagawa ng Ateneo, magagawa rin ng iba.
Sa lawak ng karanasan sa coaching ni Franz Pumaren, huwag nang magtaka kung sakaling masalakab niya si Mbala.
Sa haba ng bakasyon, wari’y nakalag na ni Pumaren ang sikreto?



