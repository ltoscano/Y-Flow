FANDAMINANA NY TSENAN'ANALAKELY1
TSY MAINTSY DIOVINA

Mpivarotra miisa hatrany amin'ny 2858, hoy ny tompon'andraikitra, no tsy ara-dalàna eto Analakely sy ny manodidina: tsy manana fahazoan-dalana hitana toerana fivarotana, na tsy mandoa "ticket". Izay no anisan'ny mahatonga ireo mpivarotra eto an-drenivohitra hameno tanàna, indrindra ny eo Analakely sy ny manodidina, ankoatra ny efa fahamaroan'ny mpivarotra sy ny fahateren'ny toeram-pivarotana rahateo:2 miisa 3900 ireo mpivarotra amin'ny andavanandro, ary mahatratra 5000 mahery isan-joma. Vokany: feno mpivarotra hatrany anaty arabe; manahirana ny fifamoivoizana, na ho an'ny fiarakodia na ho an'ny mpandeha an-tongotra; manjaka na ny olon-dratsy amin'ny fanendahana sy3 ny harom-paosy noho ny fisaritahana.

Manoloana izany rehetra izany, nandray andraikitra ny Fivondronana amin'ny fandaminana sy fanadiovana ny tsena eo Analakely sy ny manodidina, izay efa ezaka nataon'ny tompon'andraikitra teo aloha saingy nisy ny fanararaotana amin'ny fanaovana baranahiny noho ny toe-draharaham-pirenena hatramin'ny taona 1991.4 Tamin'iny herinandro iny àry, nesorina ireo mpivarotra tsy manara-dalàna nanemitra ny Lalana Andrianampoinimerina sy ny Lalana Rabefiraisana, ka nafindra eny amin'ny toeram-pivarotana efa voafaritry ny tompon'andraikitry ny Fivondronana teo aloha. Eny amin'ny zaridainan'Ambohijatovo, Antaninarenina, Lapan'ny Tanàna teo aloha...

Santatra ihany anefa iny fandaminana sy fanadiovana iny (namboarina rahateo ireo lalana nialan'ny mpivarotra), fa mbola halana amin'ny toerany avokoa ireo mpivarotra miisa hatrany amin'ny 5000 mahery mameno ny lalana sy ny arabe tokony hampiasain'ny fiarakodia sy/na ny mpandeha an-tongotra. Toy ny eny amin'ny Araben'ny Fahaleovantena, Lalana Refotaka (eo amin'ny Sinema AKO ka hatreny amin'ny Paositra Analakely), ny tohatoha-baton'5Ambondrona sy Antaninarenina, ny "Arcades". Ankoatra ny toerana efa nofaritan'ny tompon'andraikitry ny Fivondronana teo aloha, dia fantatra izao fa hohavaozina ary hajoro ny tsena isaky ny Firaisana, ka mpivarotra miisa 800 no hafindra amin'izany. Eny Isotry (Firaisana I), Ambanidia (II), Besarety (III), Andrefan'Ambohijanahary (IV), Analamahitsy (V), Ambohimanarina (VI). Hajoro miadana ihany koa, na dia mbola lavitr'ezaka aza, ny tsena isaka ny Fokontany. Izany dia mba hahazoana mitana ny tampon-tanànan'Antananarivo amin'ny maha Renivohitr'i Madagasikara azy, eo amin'ny filaminana sy fahadiovana.
RAMILAMINA
