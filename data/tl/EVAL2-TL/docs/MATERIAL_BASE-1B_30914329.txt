‘MARTIAL LAW, GUSTO MO?’ By Tina Mendoza August 10, 2016
Galit na binantaan kagabi ni Pangulong Rodrigo Duterte si Chief Justice Maria Lourdes Sereno na iuutos niya sa Executive Department na huwag sundin ang kautusan ng Korte Suprema at maaari niyang ideklara ang Martial Law kung magkakaroon ng constitutional crisis.
Inihayag ito ni Duterte sa harap na rin ng naging kautusan ng Punong Mahistrado na huwag susuko ang mga hukom na pinangalanan ng Pangulo sa narco-list nito hanggang sa walang warrant of arrest.
Sa pagharap ni Pangulong Duterte sa mga sundalo sa Camp Evangelista sa Cagayan de Oro City, kinuwestiyon nito ang kautusan ni Sereno at sinabing bilang isang abogado alam naman ng Punong Mahistrado na matagal makakuha ng warrant of arrest. Aniya, hindi niya ipinaaaresto ang mga hukom bagkus ay pinagre-report niya ito sa Punong Mahistrado gaya ng pagpapa-report din niya sa mga pulis na pinangalanang sangkot sa droga kay Philippine National Police (PNP) Director General Ronald ‘Bato’ dela Rosa at ang mga mayor sa Department of Interior and Local Government (DILG).
“I never accuse anybody except to read their names. It was not an accusatorial utterance it is in consonance to my duty as President of the Philippines. You know Chief Justice there is a slaughter going on, mind you, you are appointed by the government there in your office as Chief of Justice at a time na wala ginagawa ang government why wait for warrant of arrest there are 600,000 addict, magbigay ka ng warrant Madam Chief Justice, you must be joking,” pahayag ni Duterte.
Pinuntirya din nito ang mabagal na sistema sa SC na inaabot umano ng ilang taon bago pa makapagresolba ng isang criminal case.
Nanindigan si Pangulong Duterte na hindi ito susunod sa SC.
“Mam ‘wag tayo magbolahan and don’t force the issue, I respect your comment but it is how do I call it, a rigmarole to me alam ko alam mo eh. You order me I will not follow you.
Please do not create a constitutional issue, there will be pero ‘wag ninyo ako pasunurin.
There is slaughter everyday and you are just interested in warrant of arrest? Is that all?
Maghintay sa warrant of arrest in the meantime crime is rampaging?” dagdag pa ng Pangulo.
Sinabi ng Pangulo na minana lamang niya ang problema sa droga sa nakalipas na administrasyon na walang nagawa. Ngayon umano ay mandato niya sa may anim na milyong Filipino na bumoto sa kanya na tuparin ang pangako na wawakasan ang korapsyon at problema sa droga kaya naman huwag umano siyang pigian.
“Six years dumaan wala ginawa ako two months lang. Ikaw warningan ko don’t create crisis because I will order everybody in Executive Department not to honor you, gusto mo prangkahan,” hamon pa ni Duterte.
Sa kasalukuyang sitwasyon umano sa iligal na droga sa bansa, kailangan na agad tutukan ito kaya naman umaasa siya ng suporta.
“If this continues, pigilin mo ako sige pag nagwala would you rather I declare Martial Law?
Pinapatay ang Filipino, I grieve for so many women, raped infants, tapos ipitin mo ako,” ayon sa Pangulo.
“Pag dumating panahon we go to crossroads you decide ako ‘di ako sunod diyan and please, please, please, please do not create a confrontation, a constitutional war talo tayo lahat,” pagtatapos pa ng Pangulo.
LOYAL SA KONSTITUSYON Iginiit din ni Pangulong Duterte na alam niya ang kanyang sinumpaan at hindi na dapat magresulta pa sa conflict ang kanyang kampanya laban sa droga.
“I have my oath I will honor the Constitution, I will defend the Constitution, do not create a conflict there,” ani Duterte na ipinaalala rin sa mga sundalo na dapat manatili din ang kanilang katapatan sa Saligang Batas.



