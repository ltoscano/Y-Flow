GOOD LUCK SA ATING LAHAT

HININTAY ang araw na ito. Malayo pa ay marami nang ispekulasyon, maaga ang mga batikos at maaga rin ang nagsabi na walang kwenta ang mga sasabihin ni Pangulong Noynoy Aquino.
State of the Nation Address ngayon (SONA) at kahit ano pa ang sabihin ng ilan, lahat tayo ay naghihintay sa sasabihin ng Pangulo.
Aabangan kung ano ang magiging kinalaman sa buhay natin ng mga ire-report ni PNoy â€“ tungkol sa ekonomiya, sa kaayusan at katahimikan, sa trabaho at sa pagsugpo sa gutom at kahirapan, maging tungkol sa politika.
Para sa akin, mahalaga na mabanggit sa SONA ang plano ng administrasyon ni Aquino tungkol sa transportasyon.
Ilang beses na rin natin napag-usapan kung ano ang kinalaman ng isyu ng transportasyon sa ekonomiya at kahirapan ng mga Pinoy. Hindi nga ba at ilang beses na nating inilatag na ang mga public transportation, tulad ng LRT, ay nagsasakay ng halos 600,000 pasahero araw-araw papunta sa kanilang mga trabaho at pauwi sa kanilang mga bahay?
Sa tren pa lang ito, iba pa ang sumasakay sa ibang means of transportation. At kung na-traffic sila, na-late o hindi makapapasok nang tama sa sahod nila, dahil sa hindi efficient na means of transportation, apektado ang trabaho, apektado ang negosyo, bagsak ang kita, apektado ang ekonomiya.
Kaya sa ibang bansa, tulad ng Singapore at sa naging example natin na syudad ng Bogota sa bansang Colombia, ang pagsasaayos ng sistema ng transportasyon ay isa sa pinakamataas na prayoridad ng pamahalaan.
Sa bansa tulad ng China, tinututukan ang transportasyon dahil ang China ang isa sa may pinakamataas na bilang ng populasyon at ang bansang ito rin ay sobra ang ambisyon na maging pinakamalakas na ekonomiya ng mundo.
Sa SONA ni PNoy, marami ang naghihintay ng mga sasabihin niya tungkol sa isyu ng transportasyon, lalo pa at ngayong linggo ay idineklara na ang bilang ng mga Filipino na umabot na sa isang daang milyon.
Dumarami tayo, mas maraming commuter at mas magiging challenging ang pag-manage ng ating ekonomiya.
Good luck sa ating lahat. SIBOL/Atty. Ariel Enrile-Inton



