PACQUIAO IIWAS SA COLD VIRUS By VTRomano October 10, 2016
Maghihigpit ang security ni eight-division world champion at Senator Manny Pacquiao sa mga pumapasok at manonood sa huling tatlong linggo ng ensayo sa Elorde Boxing Gym (na nasa bisinidad ng Mall of Asia) simula ngayong araw.
Ang desisyon ay para makaiwas sa virus ang Pambansang Kamao, matapos dapuan ng sipon noong nakaraang linggo na naging dahilan ng pagkansela ng kanyang ensayo noong Biyernes.
Inakalang ‘mild cold’ lang ang dumapo sa 38-anyos na fighter-cum-senador, subalit nang mag-report sa gym noong Sabado ay hindi pa rin pala maganda ang pakiramdam nito, kaya’t muling nakansela ang ensayo. At dahil may tatlong linggo na lang mahigit para sa kanyang November 5 fight kay WBO welterweight champion Jessie Vargas, nais ni Hall-of-Fame trainer Freddie Roach na higpitan ang mga taong bumibisita sa gym, para na rin sa kalusugan ng kanyang boksingero.
“Lots of people are coming daily to watch Manny, bringing virus due to frequent climate change. Everybody get sick everyday,” lahad ni Roach.
Ang 12-round title fight ay comeback ni Pacquiao mula nang huling lumaban noong Abril at manalo ng unanimous decision kay Tim Bradley.
Kaya’t nais ni Roach na maging 100% ang kundisyon ni Pacquiao para muling tanghaling kampeon.
Ayaw rin ni Roach na masayang ang limang linggong pinagpaguran nila sa gym, kaya’t kaunting paghihigpit ang ipatutupad sa mga magnanais makapanood sa ensayo.
“Ang iniwasan lang namin ay lumala ang sipon at maka-apekto sa target namin. Nag-miting kami inside the dressing room and arrived with the decision,” wika naman ni Buboy Fernandez, isa sa mga assistant trainers ni Pacquiao.
Sa Oktubre 22 lilipas pa-US si Pacquiao at ang buong entourage nito.



