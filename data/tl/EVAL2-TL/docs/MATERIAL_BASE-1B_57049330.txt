EDITORIAL: Tinanong mo ba ang tao, Mr. President?
October 22, 2016
May lumalaking sentimiyento ngayon ang sambayanan. Sana, bago magbitaw ng maaanghang na salita si Pangulong Digong Duterte, lalo na sa international policies, ay pangunahin nitong ikinukonsidera ang interes at kalagayan ng mga mamamayang Filipino sa loob at labas ng Pilipinas.
Kahit ang mga mambabatas at mismong mga miyembro ng gabinete, iisa ang hiling sa Pangulo. Okey namang makipagkaibigan sa iba, ayos na magkaroon ng mga bagong investors sa Pilipinas gaya nitong pagtarget sa China, Russia at iba pang kapitbahay sa Asya, pero dapat ay hindi nang-aaway ng ibang bansa at ang pinakapangit ay kumakalas pa sa mga dati at matagal nang kaibigan.
Dapat maunawaan ng Pangulo na gaano man kaganda ang kanyang balak para sa Pilipinas, hindi ito mage-gets ng taumbayan kung napeperwisyo ang kanilang trabaho o nalalagay sa peligro ang kanilang kinabukasan, sampu ng kanilang pamilya. Para kasing hanggang ngayon ay gustong patunayan ng Pangulo na ‘tigasin’ siya at gagawin niya ang gusto niya gayong hindi na kailangan dahil nanalo na siya at siya na ang nakaupo sa puwesto.
Walang mawawala kung magtanong, kumonsulta at makinig.
Gaya nitong bilyones na package na naisara ni Pangulong Digong sa kanyang China visit.

Malaking bahagi nito ay utang. Sino ba ang magbabayad? Hindi ba’t ang mga taxpayers? Hanggang kelan magbabayad ang taumbayan sa utang na ito? Malamang ay tapos na ang termino ni Pangulong Digong pero tuloy pa rin ang mga bayarin.
Itong pang-aaway at pagkalas sa US ties, hindi lang daw sa military aspect kundi pati sa ekonomiya. Paano ang trabaho ng milyun-milyong Pinoy na nakasandal sa mga US industries at companies? Mabuti na lang din at mala-Big Brother ang pang-unawa ng Amerika at hanggang ngayon ay hindi pinapatulan ang pang-aasar ng ating lider.
May kontrobersyal pang pahayag ang Pangulo sa China visit na nagsasabing “historically” ang Scarborough Shoal ay pag-aari talaga ng China. Bakit ganun? Ipinaglalaban ‘yan ng mga Filipino na sa atin ‘yan! At naipanalo pa natin ‘yan sa UN Arbitral Tribunal sa The Hague, Netherlands.
Itong pinangangambahan ng lahat na baka naman may halong ideolohiya ang pakikipagmabutihan ni Pangulong Digong sa China at Russia na parehong communist countries.
Tama na maging ‘decisive at firm’ na lider pero mahalaga pa rin na sensitibo sa boses at tunay na pangangailangan ng pinamumunuang sambayanan at dapat ay klaro sa taumbayan kung saan dinadala ang bansa.



