EDITORYAL: Terorista ng bayan

Umabot na sa quota ang pangulo—ang dapat na ituring na “Ama ng Bayan” ay siya ngayong itinuturing na “Terorista ng Bayan.”
Patong-patong na isyu ng pambubusabos ang kinasasadlakan ng pangulo at ng kanyang administrasyon. Kaugnay nito, higit na lumalakas at tumitindi ang panawagan ng mamamayan na panagutin at magbitiw ang pangulo.
Isang araw matapos ang madugong engkwentro sa Mamasapano sa pagitan ng Philippine National Police Special Action Force (PNP-SAF), Moro Islamic Liberation Front (MILF), at Bangsamoro Islamic Freedom Fighters (BIFF), tumambad sa bayan ang kalunos-lunos na sinapit ng mga nagsagupaan—bulwak na mga mata, durog na bungo, putol na mga paa, at mga katawan ng mga pulis, Moro at maging ng mga sibilyan na tadtad ng tama ng baril.
Pighati at poot ang nararamdaman ngayon ng mga pamilya, kaanak, at kaibigan ng mga nasawi dahil sa kawalan ng katarungan at patuloy na paghuhugas-kamay ng tunay na may mga sala sa tinaguriang “Wolverine Operation” na pinamunuan ng kaisahang militar ng Estados Unidos (US) at ni Pangulong Benigno Aquino III. Hindi lang payak na walang aksyon ang pangulo, siya mismo kasama ang US ang naging ulo at pasimuno, sa isa sa pinakamalaking trahedya sa bansa.
Hindi pa man nakakabangon ang mga Pilipino sa trahedyang sinapit noong panahon ng bagyong Yolanda, at ng bakbakan sa Zamboanga sa pagitan ng Moro National Liberation Front (MNLF) at mga sundalo, muli na namang naranasan ng mga Pilipino ang mawalan ng mahal sa buhay kung saan mahigit-kumulang 70 ang napaslang— 44 mula sa hanay ng PNP-SAF, 18 mula sa MILF, lima mula sa BIFF at pitong sibilyan.
Hindi na maitatanggi ang katotohanang mismong gobyerno ang lumilikha ng sakuna at trahedya. Noong panahon ng bagyong Yolanda, naging talamak ang korapsyon—pinabulukan ang mga relief goods sa halip na ipamigay at pakinabangan ng mga biktima. Umigting din ang isyu ng pribatisasyon lalo na sa diumano’y programang pabahay o resettlement areas. Ngayon nama’y kinikilala si Aquino bilang tuta ng US, ang promotor ng operasyon sa Mamasapano. Ang tunay na dahilan: ang $5M na patong sa ulo ng tinutugis na kaaway ng US na si Zulkifli bin Adhir, o mas kilala bilang Marwan.
Binatikos ng masa ang maanomalyang operasyon ng US-Aquino sa Mamasapano. Lumalabas na ang diumano’y kontra-teroristang operasyon ng US-Aquino terror operation ay naghasik ng terorismo sa Mamasapano, at sa mamamayang Pilipino.
Hindi lamang nalagay sa panganib ang usapang pangkapayaan sa pagitan ng pamahalaan at ng mga Moro, na ilang taon nang nakasalang, bagkus pinatindi pa nito ang diskriminasyon sa mga Moro. Muli na namang sumambulat sa sambayanan ang iba’t ibang opinyon hinggil sa “all-out war” laban sa mga taga-Mindanao na ilang taon nang ipinapain, isinasalang at ipinapahamak ng gobyernong Aquino.
Sa gitna ng pagdadalamhati ng pamilya ng mga biktima at mga Pilipinong nakikiramay, tila naging interesante para sa pangulo ang usapin ng Bangsamoro Basic Law (BBL), isang batas na kikilala sa kasarinlan ng mga moro at ng kanilang lupain. Nagkukumahog ngayon ang pangulo na isalba ang BBL katumbas ng pag-asang maisasalba ang kanyang sarili at mga kapanalig.
Noong nakaraang taon lamang natapos ang pagbuo sa BBL. Kasalukuyan pang pinag-aaralan ang mga isyung tinatalakay dito tulad ng power sharing, wealth sharing at normalisasyon na sa kagyat na suri ay hindi tuwirang kumikilala sa kasarinlan ng mga Moro. Malinaw na kung papasa man ang BBL, hindi garantisado na magkakaroon ng kapayapaan sa Mindanao. Walang katiyakan ang mga moro kung may insentibo nga ba silang makukuha sa nasabing batas o patuloy lamang sila nitong ibabaon sa kahirapan.
Habang hindi pinagtutuunan ng pamahalaan ang pagkakaroon ng tunay na kapayapaan—pagtukoy sa mga tunay na dahilan ng armadong tunggalian sa rehiyon o sa ibang panig ng bansa dala ng kahirapan, korapsyon, pangangayupapa ng Pilipinas sa US, pangangamkam ng lupa, paghahari ng iilan—magiging hungkag ang anumang batas para sa kapayapaan.
Sa katunayan, marami pang tanong ang nangangailangan ng sagot mula sa gobyerno lalo na at sangkot sa nasabing operasyon ang US na naglalagay sa soberanya ng bansa sa panganib. Patuloy ang US-Aquino sa paghuhugas-kamay at pagtatakip ng kanilang kasalanan: blackout hinggil sa Operation Wolverine, kuwestiyonableng deklarasyon ng pagkamatay ni Marwan, at diumano’y ang marubdob na layunin ng “makabayang pagsusulong ng kapayapaan” ang dahilan ng pagpapadala sa PNP SAF sa Mamasapano.
Taliwas sa binitawang mga pahayag ng gobyerno at MILF hindi lamang mis-encounter ang nangyari. Tahasang ipinagkanulo ng gobyerno ang mga pulis sa isang operasyon na ibinaba ng dayuhang Amerikano para diumano sa kanilang “operasyon para sa kapayapaan,” na kung tutuusin ay “operasyon para sa pera” at “operasyon para sa pananatili ng tropang US sa bansa.”
Sa kabilang banda, kailangang bigyang-diin na hindi “all-out war” ang solusyon sa problema na magdudulot lamang ng pagkamatay hindi lamang ng buhay ng mga sundalo at rebelde kundi maging ng mga sibilyan. Higit sa anuman, kinakailangan na agarang matugunan ang ugat ng armadong pakikibaka ng mga mamamayan na nag-uugat sa kapabayaan at patuloy na pagbingibingihan sa panawagan ng mga mamamayan.
Inaasahan na sa darating na mga araw gagamiting lunsaran ng administrasyong Aquino ang pagsusulong ng BBL upang magpabango sa mamamayan at itago ang karahasan na nangyari sa Mamasapano. Kaugnay nito, mananatili at palalakasin ang panawagan ng mga mamamayan at ng mga progresibong grupo na makamit ang hustisya para sa mga nasawi, ipagpatuloy ang usapang pangkapayapaan, itakwil ang anumang plano ng “all-out war” laban sa mga Moro, at panagutin ang pangulong Aquino at ang US sa pilit na pagsusulong ng terorismo.
Sa lahat ng pambubusabos at patuloy na pagpapabaya ng administrasyon, labis-labis na ang dahilan upang paigtingin ang panawagan na pagbitiwin sa pwesto si Aquino. Doon lamang makakamit ng mga biktima, hindi lamang ng Mamasapano, Yolanda, at Zamboanga kundi maging ng iba pang biktima ng pagkawala at pananamantala sa ilalim ng administrasyong Aquino, ang hustisya.
Umabot na sa quota ang pangulo. Ngayon, higit kailanman, kailangang maipaturol na ang kurakot, sinungaling, traydor, pasista at terorista’y walang lugar na pamunuan ang bayan.



