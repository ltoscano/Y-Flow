
2014 – ASA KA PA!

TUWING sasapit ang Bagong Taon, matindi ang galak at pag-asa ng bawat tao. Positibo, progresibo. Sana nga ay ganoon. Pero paano naman kung konsumisyon ang pasalubong sa iyo?
Imagine, January 1, unang araw ng Bagong Taon 2014, ang regalo’t pasalubong sa atin ay dagdag-presyo ng petrolyo! Of course, asahan natin ang reaksyon ng merkado, pataasan na naman ng dagdag gastos.
Sana mali ako, ha. ‘Yung regalo sa atin noong Pasko ng Korte Suprema (SC) na Temporary Restraining Order (TRO) kontra sa dagdag gastos sa kuryente ng Meralco, kumapit tayo sa ating silya nang mahigpit. Sana mali ako sa TRO na iyan. Pero sabi ng aking isip, maniobra’t panlalansi lamang para hindi tayo magwala sa lansangan – kilos-protesta’t rally.
Sabi ng Chinese calendar, Year of the Horse o kabayo raw ngayon. Para sa kanila, masuwerte’t sumisipa ang biyaya ngayong taon ng 2014.
Papaano naman kaya kung ang pagsipa o tadyak ay malakas na magpapatalsik sa atin? Ibig sabihin, sa mayayaman ay biyaya, sa maliit at mga maralita ay higit na pasakit?
Ano nga ba ang inaasahan natin ngayong 2014? Para sa mga biktima ng mga bagyo’t lindol, mayroon nga ba? Maitatayo ba ni rehabilitation czar Panfilo “Ping” Lacson ang mga bahay at gusali sa mga lugar ng pighati?
Para malinaw rin, hindi kasali sa tungkulin ni Ping ang Mindanao, ha. Mayroon daw naka-assign na iba?
Sa mga walang mahanap na trabaho, magkakaroon na kaya? Ang inilabas ng Malacañang, marami raw ang mapapasukan sa abroad o hindi man ay sa BPOs (outsourcing o call centers!) Lintek naman. Mga nurse, engineer, architect at iba pang propesyon – hanggang call centers na lang ba?
Eh, ‘yung mga iskuwater at maralita, asa kayo? Pambansa man o lokal na gobyerno ay nagpapakita na wala silang interes sa inyo kundi ang inyong boto lang tuwing eleksyon, eh. Asa ka pa, ha?
Ang mga ahensiya ng gobyerno naman bago matapos ang taong 2013 ay nagtanggal pa ng kanilang mga empleyado na kung tawagin ay kontraktuwal o kaswal.
Ang dahilan, para raw sila makatipid sa gastusin sa suweldo at allowances. Naku naman, tuwing naghahanap nga ng serbisyo ang taumbayan sa inyong ahensiya, ang dahilan ninyo, kulang kayo sa tao! Ano ang lohika para magtanggal pa kayo?
Marami na ang nagkakasa ng kilos-protesta. Iba’t ibang samahan at civil societies na ang layon daw ay labanan ang rehimen ni Noynoy Aquino III. Ano naman ang intensyon at direksyon niyan?
Masabi lang na kayo ay tumututol sa kanyang patakaran? Hilaw, ampaw at walang kuwenta iyan!
Hindi ko kayo minamaliit pero sa halip na makapaglingkod kayo sa mamamayan, kayo pa ang nagbibigay lakas sa rehimeng tamad, bahala na at walang direksyon.
2014 kay Aquino? ASA KA PA!



