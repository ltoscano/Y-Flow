Gensan nagtala ng 389 na kaso ng dengue simula Enero

June 23, 2016

LUNGSO NG HENERAL SANTOS, Hunyo 23 (PIA)-- Nagtala ang lungsod ng 389 na kaso dengue simula Enero nitong taon base sa ulat ng City Epidemiology and Surveillance Unit (CESU) ng City Health Office (CHO) kung kaya’t itinaas na ang alerto laban sa nasabing nakamamatay na sakit.
Ayon kay City Disease Surveillance Officer, Dr. Mely Lastimoso simula Enero 1 hanggang Hunyo 11 nitong taon tumaas ng 159 na porsyento ang naitalang kaso ng mga nagkakasakit ng dengue sa lungsod kumpara sa 150 lamang na kaso noong nakalipas na taon.
Dagdag pa sa ulat ng nasabing opisyal tatlo na ang namatay na nagmula sa mga Barangay ng City Heights, Conel at Fatima kung kaya’t mas pinaigting pa ang kampanya upang hanapin at sirain ang mga lugar na madalas pinamamahayan ng lamok lalung-lalo na ang Aedes aegypti na syang nagdadala ng nakamamatay na dengue virus.
Base sa tala ng CESU, sa 389 na bilang 53% nito o 168 na mga apektadong pasyente ay mga bata na may edad 1 hanggang 10 taon.
Bilang aksyon upang mapigilan ang pagtaas ng bilang ng kaso ng dengue sa lungsod ay nakipagtulongan ang syudad sa Department of Health (DOH) 12 para sa implementasyon ng mga programa kontra dengue at pamimigay ng School-Based Insecticide Treated Screen (ITS) sa mga eskwelahan na nasa lugar kung saan mas mataas ang naireport na kaso ng dengue.
Sinabi ni Lastimoso na buong taon ang ginagawang pagmamatyag ng kanilang ahensya laban sa dengue at kinakailangan dito ang kooperasyon ng bawat kabahayan at mamayan sa mga komunidad at hindi lamang umano mag-antay na meron munang mamatay bago umaksyon.
Samantala, noong Hunyo 15 ay ginanap dito sa lungsod ang ika anim na taon ng paggunita sa ASEAN Dengue Day na may temang: "Four O'clock Habit: Stop Look and Listen" kung saan hinihikayat nito ang mga mamamayan na ugaliin ang paglilinis at pagsira ng mga bagay na pinamumugaran ng lamok tuwing ika alas 4 ng hapon.
Nilinaw ni Lastimoso na mahalaga umanong ugaliin ang paglilinis ng kapaligiran at masiguro na walang mga bagay na maaaring tirahan ng lamok gaya ng mga lumang gulong, bote, at mga plorerang hindi napapalitan ng tubig dahilan sa ang mga lamok umano na nagdadala ng mga nakamamatay na sakit gaya ng dengue ay nangingitlog sa mga bagay o lugar na may nakaimbak na malinis na tubig.

(PGFruylan/PIA-Gensan)



