
Unang 1,000 araw ni baby dapat bigyang halaga, ayon sa NNC

July 13, 2016 Voltaire N. Dequina

SAN JOSE, Occidental Mindoro, Hul 13, (PIA)—Dapat bigyan ng importansya ang unang 1,000 araw ng mga bata, ayon sa National Nutrition Council (NNC) Mimaropa. Ito ang ibinahagi ng NNC Mimaropa sa pakikipagpulong nito sa mga miyembro ng media mula sa PROMO Nutricom (Palawan, Romblon, Occidental Mindoro, Marinduque, Oriental Mindoro, Nutrition Communicator’s Inc.) na ginanap noong ika-8 ng Hulyo sa Makati Palace Hotel, lungsod ng Makati.

Ipinaliwanag ng nasabing tanggapan na ang bilang nito ay nagsisimula sa conception (pagtatagpo ng itlog ng babae sa semilya ng lalaki) hanggang sa ikalawang taon ng bata. Sa panahong ito, kinakailangan na makakatanggap ang sanggol ng tamang nutrisyon at ng iba pa niyang mga pangangailangan upang magkaroon ng maayos na physical at cognitive development (pisikal at kognitibong pangkaunlaran). Ang unang 270 araw nito ay ang panahong nasa sinapupunan pa ang bata. Kumukuha ito ng sustansya mula sa katawan ng kanyang ina. Ito ang isang dahilan kung bakit dapat pangalagaan ng buntis na ina ang kanyang kalusugan. Ayon sa ulat ni Ms. Hanna Clemente, Nutrition Officer III ng NNC Mimaropa, dapat ay kumukunsumo ng tamang mga mineral, bitamina at masusustansyang pagkain ang isang ina na nagdadalantao. Bukod sa tamang kalusugang hatid nito sa bata, malalayo rin sa peligro ng panganganak ang isang ina kung wasto ang pangangalaga niya sa kanyang sarili. Nagbigay din ng paalala si Clemente na sa isang birthing facility o sa tamang pasilidad ng paanakan na may health professional na nagpakadalubhasa sa pagpapaanak, dapat magsilang ang isang ina. Ito ay upang matiyak ang kapakanan ng ina at ng sanggol lalo na sa sandaling magkakaroon ng kumplikasyon. Pagkapanganak, dapat ay gatas ng ina lamang ang ibibigay sa sanggol sa loob ng anim na buwan, maliban na lamang kung magbibigay ang doktor ng bata ng karagdagang bitamina o gamot. Batay sa paliwanag ni Ms Clemente, ang gatas ng ina ay isa ng kumpletong pagkain ng sanggol. Nagtataglay ito ng mga sustansyang kinakailangan sa kabuuang development ng bata at magpapalakas ng kanyang immune system. Sakaling hindi nasunod na tanging gatas ng ina lamang ang ibibigay sa isang bata sa kanyang unang anim na buwan, at nabigyan pa ng infant formula, ay posibleng magdulot sa bata ng impeksyon, allergies gayundin ng cancer, diabetes at sakit sa puso. Dapat ding pangangalagaan ng isang ina ang kanyang kalusugan upang magpatuloy ang pagkakaroon nito ng gatas. Dapat siyang magdagdag ng masustansyang pagkain at tubig upang manatili ang magandang kalidad ng gatas nito. Ang pagpapadede ay dapat isagawa hanggang sa ikalawang taon ng bata. Makalipas ang anim na buwan ay saka lamang maaring bigyan ng complimentary feeding o karagdagang pagkain ang bata. Semi-solid ito at may nutrisyon na kinakailangan sa patuloy na paglaki ng bata. Mahalaga na pangalagaan ang nutrisyon ng bata sa kanyang unang 1000 araw upang maiwasan ang kanyang pagkabansot o anupamang epekto ng malnutrisyon. (VND/PIA 4B/Occ Min)



