Carpal tunnel syndrome
By George Nava-True II July 16, 2016
Ano ang carpal tunnel syndrome at gamot nito? — Ferdie ng Taytay.
Ang carpal tunnel ay makitid na daanan sa palad. Pinangangalagaan nito ang meridian nerve sa kamay at ang siyam na tendons na nagpapagalaw sa daliri. Kapag naipit o nairita ito, namamanhid, may tingling sensation at nanghihina ang kamay. Ito ang sintomas ng carpal tunnel syndrome. Unting-unti nagsisimula ito sa hinlalaki, hintuturo at hinlalato at maaaring kumalat sa braso. Nararamdaman ang pamamanhid habang nakahawak sa manibela, cellphone, dyaryo o kahit natutulog.
Inaalog ng iba ang kamay para mawala ang sintomas pero pabalik-balik ito. Humihina rin ang kamay sa katagalan hanggang hindi na makahawak nang mabuti. Kadalasan nahuhulog ang hinahawakan. Huwag pabayaang lumalala ang sakit dahil ang kapalit nito ay nerve at muscle damage.
Sa iba, hindi malaman ang tunay na dahilan ng carpal tunnel syndrome. Maaaring dulot ito ng kumbinasyon ng iba’t ibang sakit. Ilan nito ay wrist fracture o dislocation, taong may maliit na carpal tunnel na madalas makita sa babae, mga sakit na nagsisira ng nerves tulad ng diabetes at rheumatoid arthritis, o dala ng menopause, thyroid disorder, kidney failure at pagiging mataba.
Pwede ring magkaroon ng carpal tunnel syndrome kapag laging gumagamit ng vibrating tools o nagtatrabaho sa assembly line ng isang factory at laging ginagamit o nakabaluktot ang wrist. Akala ng marami na dala ito ng sobrang paggamit ng computer o sa paghawak lagi ng mouse pero hindi ito napatunayan.
Sa iba, pahinga lang ang kailangan para mawala ang carpal tunnel syndrome. Iwasan ang mga bagay na nagpapalala ng sakit at gumamit ng ice packs para mabawasan ang pamamaga.
Pwede ring uminom ng nonsteroidal anti-inflammatory drugs tulad ng ibuprofen or corticosteroids. Mas epektibo ang corticosteroid injections para sa carpal tunnel syndrome. Gumamit ng wrist splint para hindi madistorbo ang tulog. Mabibili ito sa botika. Kung walang pagbabago, operasyon na ang kailangan mo.



