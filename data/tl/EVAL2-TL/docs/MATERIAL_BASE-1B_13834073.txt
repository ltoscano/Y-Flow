I KNOW BETTER!: Iza Calzado, ka-level sa ganda nina Julia Roberts at Angelina Jolie!
By Jun Nardo December 7, 2016
Napaiyak at hindi agad makapagsalita si Paolo Ballesteros sa surprise birthday video greetings na pinanood niya sa grand media-conference ng festival entry na Die Beautiful sa 38 Valencia Events Place last Monday.
Marami na raw siyang sorpresang natanggap nitong nakaraang birthday niya pero ito lang daw ang nagpaiyak sa kanya. Bukod kasi sa Eat Bulaga Dabarkads at mga kaibigang artista sa showbiz, may pagbati rin mula sa kanyang dalawang kapatid.
Hindi nga lang mahagilap ang anak ni Paolo na nasa abroad ngayon. “Ang dami ko nang naging birthdays. Pang-ilang surprise na sa akin ito! Kasi binigyan din nila ako ng surprise sa countdown sa MMFF (Metro Manila Film Festival) and I’m very thankful that I have worked with the very special group of people like Jun (Lana) and sina Mother, Roselle.
“Ang saya lang. Gusto lagi nila akong paiyakin. Ang wish ko sana suportahan natin ang Die Beautiful at lahat ng MMFF movies,” pahayag ni Paolo.
Kahit special participation ang role ni Iza Calzado sa pelikula, sumaglit din siya sa media-con.
“Actually, cameo lang ako rito. Mga 4 scenes, ‘no? As myself. Kaya po ako pumunta ngayong gabi, gusto kong suportahan ang pelikulang ito and of course, ipakita at iparamdam kay Jun, kay Paolo at sa lahat sa inyo, kay Mother Lily, ang aking suporta and thank you for making me part of this film.
“Talagang na-flatter ako na ginaya niya ako! Parang isang akong… Hinanay niya ako kina Julia Roberts, Angelina Jolie, te. So siyempre, sabi ko, kailangang pumunta ako! Ha! Ha! Ha!
“Thankful din ako kay Direk Jun din, kasi, recently, when I was in Hanoi for a film festival. Tinatanong daw ako ng, ‘So what movie was she in?’ Wala silang masagot kungdi ‘yung Barber’s Tale at saka itong Die Beautiful.
“Thank you Direk for introducing me to the world, the world stage, to the global stage,” saad ni Iza.
Naging bahagi rin si Iza ng last year’s entry ng Regal na Haunted Mansion na dinirek din ni Lana.

Present din sa cast ang premyadong actor na si Joel Torre. Maiksi lang ang role niya pero tinanggap pa rin niya ang proyekto.
“By the strength of the script alone, napakagandang pelikula. Visually appealing in taste, People’s Choice Award, from the script to its inception to its execution, napakagandang pelikula. I’m excited din na mapanood ang Die Beautiful,” sey naman ni Joel.
Bago umalis si Iza, may pahabol pa siya. “Sinuportahan ito sa ibang bansa, sana tangkilikin ng ating kapwa Pilipino ngayong MMFF at lahat sana ng pelikula ay suportahan natin! Mabuhay!” dagdag ng magaling na aktres.
Nagkaroon din ng grand paandar bago ang media-con proper ng DB. Nagkaroon ng performance ang Oh Bar Divas kung saan ini-spoof nila ang 2015 Miss Universe finals at nagpabonggahan ang mga impersonators nina Beyonce, Rihanna at iba pang foreign singers.
Ilan pa sa cast ng DB ay sina Luis Alandy, Albie Casiño, Gladys Reyes, Inah de Belen, Lou Veloso, Mimi Juareza, Christian Bables, Cedrick Juan at iba pa.



