
Libreng health services, handog ng Bayombong town fiesta

August 03, 2016 Ben Moses Ebreo

BAYOMBONG, Nueva Vizcaya, August 3 (PIA) – Libreng mga health services ang ihahahndog ng local government unit ng bayang ito sa selebrasyon ng town fiesta nito sa August 5.

Ani mayor Ralph Lantion, libreng medical at dental services at pagbibigay ng mga libreng gamot sa mga nangangailangan ang handog nito sa nasabing araw upang mabigyan ng lunas ang mga sakit at karamdaman ng mga mamamayan.

Mabibigyan din ng libreng school supplies, dental at medical kits ang mga mahihirap na mag-aaral sa elementarya mula sa iba’t-ibang barangay ng bayan.

“Ito ay handog natin sa mga kababayan natin dahil ito ay isa sa sentro ng ating mga programa para sa mga mamamayan. Ang health care, education at skills training at job employment,” paliwanag ni Lantion.

Ayon sa Alkalde, nakipag-ugnayan na siya sa mga iba’t-ibang ahensiya ng pamahalaan at volunteer groups upang tumulong sa nasabing medical at dental services.

Dahil dito, tutulong ang mga kawani ng Department of Health (DOH), Veterans Regional Hospital (VRH), Philippine Red Cross (PRC), Rotary International at iba pang organizations upang maisagawa ang nasabing programa para sa mga mamamayan.

Nauna rito, nagbigay na rin ng mga TseKap (Tamang Serbisyo para sa Kalusugan ng Pamilya) kits ang LGU para sa mga 25 na barangays nito upang maitaas ang kalidad ng kalusugan sa mga komunidad.

Ang ‘Bayombong Day’ o Araw ng Bayombong ay nakasaad sa Proclamation No. 24 ng Malakanyang na isang special non-working holiday. (ALM/BME/PIA 2-Nueva Vizcaya)



