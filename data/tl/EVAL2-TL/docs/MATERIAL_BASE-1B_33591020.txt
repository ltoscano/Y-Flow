Desisyon kay Vargas nakabitin pa By Ramil Cruz November 6, 2016
Nasa nag-uumpugang bato ang 3-man Philippine Olympic Committee Comelec na binubuo nina chairman Frank Elizalde at members Conrado Estrella III at Bernie Oca.
Kilalang mga kapanalig ni incumbent POC president Peping Cojuangco, hindi pa rin makapaglabas ng desisyon ang Comelec sa santambak ng mga reklamo’t protesta ng mga kalaban ni Cojuangco na nagrereklamo sa palakad ng 12 taong liderato nito.
Nagpahayag si Elizalde nung Martes na maglalabas ng pasya sa mga dumarating na reklamo at protesta, tampok ang paghingi ni Ricky Vargas ng boxing na patakbuhin siya sa panguluhan laban kay Cojuangco. Disqualified ng Comelec si Vargas dahil sa isyu ng pagiging active member. Namuti ang mga mata kamakalawa sa maghapong pag-aabang sa hatol ang kampo ni Vargas kasama ang mga abogado, walang pasabi ang komite.
Sa Nov. 25 ang POC elections.
“They said we will get a decision within 24 hours. So hopefully, they do that. The longer it takes, the more uncertain the situation,” komento ni Atty. Jake Corporal, isa sa mga sumama kay Vargas sa pulong.
Hiniling din ni Abraham Tolentino na patakbuhin siyang chairman bilang party-mate ni Vargas at pinadi-disqualify ang katiket ni Cojuangco na si Tomas Carrasco, Jr. sa pagka-chair din, at ang reklamo ni Mariano Araneta ng football na idiskwapilika sina Cojuangco (violation ng IOC charter) at Joey Romasanta (forum shopping) na natakbo sa 1st VP.



