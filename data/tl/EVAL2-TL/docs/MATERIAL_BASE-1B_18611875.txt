RESPETO AT P90B DAP NASAAN?

‘DI mabilang sa daliri ang reklamo na natanggap natin ukol sa grabeng trapik na nilikha ng Tanging Pagsamba ng Iglesia ni Cristo na ginanap sa Ciudad Victoria sa Bocaue, Bulacan.
Tatlong araw ba naman kasi ang trapik na nilikha ng pagtitipong iyon na dinaluhan ng milyon-milyong miyembro ng mga kapatid nating Iglesia.
Ang masasabi natin ay irespeto na lang natin sila lalo’t minsan lang naman sa kada 100 taon ang pagtitipong ito.
Sentenaryo kasi ng INC ang taong ito at dalawang buong araw na sinelebreyt ito sa buong bansa at ibang bansa na may nakatayong kongregasyon ng INC.
GAYA RIN NG KATOLIKO
Kaya natin nasabi na kailangan ang respeto ay trapik ding katakot-takot ang mga malalaking pagtitipon ng ibang mga relihiyon.
Sa bahagi ng mga kapatid ding Katoliko, hindi biro-birong trapik ang nililikha taon-taon, halimbawa, ng araw ni Poong Itim na Nazareno at iba pang mga santo gaya ni Sto. Niño sa Tondo, Manila at Cebu.
Sa darating na taon yata, eh, darating naman si Papa Francis at tiyak na milyones ang sasalubong sa kanya sa Metro Manila hanggang mapunta siya sa mga lugar na sinalanta ng bagyong Yolanda.
Katakot-takot na trapik tiyak ang aabutin natin.
BRO. EDDIE AT BRO. MIKE
Trapik din na katakot-takot ang inaabot natin kung isinasara, halimbawa, ang Luneta ng mga pagtitipon nina Bro. Eddie Villanueva ng Jesus is Lord. Gayundin kina Bro. Mike Velarde.
Milyones na katao ang tinitipon-tipon ng mga ito taon-taon na lumilikha ng trapik.
TRAPIK NG GOBYERNO
Katakot-takot ding trapik ang nililikha ng gobyerno sa mga proyekto nito at sa kainutilan nitong solusyunan ang trapik, lalo na sa Metro Manila.
May kasamang inis ang trapik na nilikha ng gobyerno dahil marami sa mga ginagawa ngayon ang pinagkakakitaan ng mga anak ng tipaklong na korap.
Hindi man nila aminin, katakot-takot na proyekto ang ginagawa ngayon para makaipon ang mga korap ng pondo para sa halalang 2016.
Ito ngang multi-bilyon na DAP ay pinaniniwalaan nang kabilang sa mga pinanggagalingan ng mga proyekto na lumilikha ng trapik kahit saan pero sa dulo nito ay kita ng mga walang ginagawa kundi magpayaman sa pwesto at maghanda para sa halalang 2016.
Walang naniniwala na walang kumikita sa salaping bayan sa laki ng halaga ng lahat ng mga proyektong isinasagawa sa kasalukuyan. Marunong lang maglihim o magtago ng korapsyon ang mga nasa poder sa kasalukuyan. Trapik sa may kalkal doon, kalkal dito na pagawaing bayan?
Anak ng tokwa, muli, napipilitan tayong magpairal ng respeto.
P90b DAP NASAAN?
Habang naging very busy ang mga beteranong senador sa pagtatanggol kina PNoy at Abad sa kontrobersya sa Disbursement Acceleration Program, naging matalim naman ang mga mata ng dalawang baguhang senadora sa pagtingin sa parang misteryo rito.
Pangiti-ngiti lang sina DBM Sec. Butch Abad at Finance Sec. Cesar Purisima habang “ginigisa” raw sila ng mga beterano at naglabas ang mga ito ng mga halaga ng DAP na pinakinabangan umano ng taumbayan.
At kinikilala pa nga umano ng Supreme Court ang bunga ng kanilang ginawang DAP, kasama si PNoy.
Pero habang nagaganap ito, mga Bro, nagkukuwenta pala sina Sens. Grace Poe at Nancy Binay sa mga “kwenta” nina Abad at Purisima.
Sa huli, nagtanong sina Poe at Binay ng “Nasaan ang P90 bilyong DAP?
KLARONG KWENTA
Pagyayabang nina Abad, nakaipon sila ng pondong P237-bilyon mula sa iba’t ibang ahensya ng gobyerno at P167B lang ang napunta talaga sa DAP program.
Pagkatapos mayroong P157B aprubadong proyekto sa DAP pero nasa P144.3B lang ang ipinalabas nila.
Pinagmukha nina Abad na bida sila at maganda ang paghawak nila ng salaping bayan at hinigpitan nila nang husto ito.
Pero habang nagkukuwento at nagkukuwenta sina Abad, lumalabas namang may kabuuang P90-bilyong pondo sa DAP na walang malinaw na paliwanag ng mga ito kung ginastos o itinago.

Kasama sa kwentang P90B ang nakalilitong rekord sa pagbili ng PCOS machine ng Comelec at pagbili ng Commission on Audit ng magagarang sasakyan ng mga opisyal nito.
RESIGN NA
Mayroon pang nakitaan ng matalim na mata…. si Sen. Serge Osmeña.
Pinagsusumite nito sina Abad sa takdang panahon ng mga detalyadong rekord nina Abad ukol sa kung saan galing ang pondo ng DAP at kung saan-saan ginastos talaga ang mga ito.
Pakiramdam natin, parang matutulad sa P720-milyong abono iskam ang kahihinatnan ng DAP.
Sa abono iskam, ipinagmamalaki noon ng mga anak ng tipaklong na promoter nito na nasa 90-95 porsyento ang na-“liquidate” o nagkaroon ng malinaw na listahan ng pinagkagastusan kaya walang iskam. Pero sa pagsusuri sa liquid fertilizer, anak ng pitong putakte, 10% lang pala ang abono samantalang nasa 90% ang tubig.
Ito ang gusto mong tumbukin, Mr. Senator, sir?.
‘Di nga ba, Mr. Senator?
NAKATATAKOT
Pero alam ba ninyo ang talagang nakatatakot? Hindi na pala kailangan ng Palasyo ang Kongreso at Supreme Court.
Pinalalabas ng Palasyo na may kapangyarihan itong gumawa ng sarili nitong batas sa badyet at hindi lang ang Kongreso mayroon ito… at hindi lang ang SC ang may kapangyarihan na mag-interpret ng kuwestyon sa batas at Konstitusyon kundi maging ang Palasyo.
Sa Palasyo na lang ang lahat at consuelo de bobo lang ang pagbibigay-respeto nito sa Kongreso at SC.
Hindi ba diktadura ‘yan?



