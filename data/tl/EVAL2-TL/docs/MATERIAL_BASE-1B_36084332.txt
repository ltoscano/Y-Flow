ISPORT LANG!: Bargain tickets
By Zaldy Perez SSeptember 11, 2016 Magkakaalaman sa Nov. 5 kung may angas pa at panghatak na natitira si senator Manny Pacquiao sa mga boxing fans sa kanyang laban kay WBO Welterweight champion Jesse Vargas.
Dito malalaman kung tatabo sa takilya at PPV ang comeback fight ng senador kontra kay Vargas, na reject sa maraming boxing fans sa ibaâ€™t ibang panig ng mundo.
Sabi ng maraming fans dapat daw si Terence Crawford ang sinagupa ni Pacquiao at hindi si Vargas para may excitement at hindi nakakaantok. Isa sa senyales na medyo kabado si Arum sa magiging reception ng mga boxing fans ay ang desisyon nito na ilagay ang laban ni WBO super-bantamweight champion Nonito Donaire Jr. kontra kay Jessie Magdaleno sa undercard.
Ang isa pang teknik ni Arum ay mapanood ang laban ni Pacquiao sa mismong venue sa halagang $50 na halos halaga lamang ng pay-per-view. Meron ding ticket na $100, $300, $500 at pinakamahal na ang $700.
Sobrang bargain ang $50 kung ikukumpra sa laban ni Pacquiao kay Floyd Mayweather Jr. na ang pinakamurang ticket ay $1,500 at ang pinakamahal ay $7,500.
Napaso na rin siguro si Arum sa farewell fight ng senador kay Tim Bradley noong Abril na balitang 400,000 hits lamang ang PPV.
Bukod sa rejected nga si Vargas sa mga boxing fans, maaring walang epekto ang one-time promotion na ginawa ng senador sa Beverly Hills Hotel kamakalawa.
Taliwas ito sa mga nakaraang laban niya na may press tour sa tatlong malalaking siyudad tulad ng New York, Las Vegas at San Francisco.



