EDITORIAL: Bakit hindi opsyon ang rehabilitasyon?
October 7, 2016
Nitong huling pagkakataon na nagbitaw ng maanghang na salita si Pangulong Rodrigo ‘Digong’ Duterte laban sa Amerika (nang sabihan niya si US President Barack Obama na “You may go to hell”) at sa European Union (“EU you may choose purgatory”), ang ikinagagalit niya ay ang panghihimasok pa rin ng mga dayuhang ito sa kanyang ‘war on drugs’.
Naiipokrituhan ang Pangulo sa pagpalag ng Amerika sa mga patayan sa bansa bilang resulta ng pagsugpo sa salot na illegal drugs at ang patuloy nitong pagsusulong ng rehabilitasyon, imbes na ibulagta na lang basta, ang mga sangkot sa bawal na gamot.
Sabi mismo ng Pangulo ay hindi opsyon para sa kanya ang rehabilitasyon. “‘Wag na tayong magbolahan!” Nakakalungkot ang mga salitang ito. Para pala sa ating Pangulo ay sentensyado na ang mga drug personalities. Wala silang pagkakataon na magbago at kumalas sa masamang bisyong ito dahil hindi naniniwala sa rehabilitasyon ang punong lider ng bansa.
Hindi ito ang turo ng Poong Lumikha sa Kanyang mga nilalang, lalo na ng tao na ginawa Niya sa Kanyang wangis.
Kung paanong minamahal ng Diyos ang tao, kahit gaano pa ito makasalanan at kahit pa nga ito ang nagpako sa krus sa Kanyang bugtong na anak na si Hesukristo, sana ay tubuan naman ng ganitong damdamin ang Pangulo na tinitingala at sinusuportahan ng malaking bilang ng mga Pinoy.
Nang bumaba sa lupa at mamuhay bilang karaniwang tao, ipinakita ng Dakilang Manunubos na si Hesukristo kung gaano kalaki ang pagmamahal ng Kanyang Ama sa tao.
Niyakap, sinaluhan, kinalinga at tinanggap ni Hesukristo sa Kanyang buhay sa sandaigdigan ang mga prostitute, ang mga kurakot na tax collector at ang mga itinakwil ng lipunan gaya ng mga may ketong.
Binago ng Manunubos ang masamang pagtingin sa kanila ng lipunan na itinanim sa kanilang isip ng mga ipokritong Pariseo at ng mga namumuno.
Walang pinipili, walang itinatakwil at walang hinuhusgahan ang pag-ibig ng Diyos. Lahat ay pantay-pantay na minamahal ng Diyos, anuman ang nagawa nitong kasalanan o kabuktutan.

Pero ito ay pag-ibig ng Diyos. Tama naman na hindi ito dapat gamitin at abusuhin para gumawa ng mali at krimen. Kaya mayroong itinakdang batas sa lupa para sundin ng tao.
Ito ang batas na nagpaparusa sa mga nagkasala.
Pero kahit sa batas ng tao, hindi basta iginagawad ang kamatayan bilang parusa. Kahit ang batas ng tao, nagbibigay ng pagkakataon para makapagbago ang isang nagkasala at ginagawa ito sa kulungan.
Sa kaso ng mga drug personalities, mayroong rehabilitasyon bilang ‘second chance’. Sana naman ay huwag itong ipagkait sa kanila ng Pangulo.
Ang kampanya pa mandin ng kanyang administrasyon ay “pagbabago” pero bakit tila walang tsansa sa pagbabago ang mga biktma ng salot na droga?



