AHDP Tri-city model, inilunsad sa Batangas City

June 22, 2016

LUNGSOD NG BATANGAS, Hunyo 22 (PIA) -Matagumpay na idinaos ang grand launching ng Adolescent Health and Development Program (AHDP) Tri-City Model sa Provincial Auditorium noong ika-9 ng Hunyo sa pangunguna ng Batangas city health office. Ang programa ay naglalayong mabawasan ang bilang ng mga maagang nagbubuntis at masiguro ang access ng mga kabataan sa reproductive at health services upang magkaroon ng magandang kalidad ng buhay. Hangad din nito na maiwasan ang early sexual encounters at mabawasan ang bilang ng mga kaso ng sexually transmitted infections at HIV/AIDS sa mga kabataan. Sinabi ni Provincial Health Officer Dr Rosvilinda Ozaeta na nakaka-alarma ang tumataas na bilang ng mga teenage pregnancies sa lalawigan ng Batangas. Aniya, noong 2015, may 826 kaso ng teen pregnancy ang napatala sa anim na main health centers ng Batangas City, 839 teen pregnancy mula sa limang health centers ng Lipa City at 429 naman mula sa dalawang rural health units ng Tanauan City.

Ang AHDP ay makakatulong sa mga kabataan upang tulungan silang maging mga responsableng kabataan, maging produktibong myembro ng komunidad at magkaroon ng maayos na pamumuhay kasama ang kanilang pamilya. Sa mensahe ni Ambassador Philip Goldberg ng USA Embassy na kinatawan ni Nathan Hilgendorf, Agreement Officer – Regional Office of Acquisition and Assistance, USAID, binigyang diin nito na ang Pilipinas lamang ang tanging bansa kung saan mayroon silang partnership for growth na nagsimula pa noong taong 2011. Sa ilalim ng Cities Development Initiative (CDI), binibigyang prayoridad aniya ang maternal at child care development. Naniniwala din aniya siya sa sinabi ng pambansang bayani na si Dr Jose Rizal na ang kabataan ang pag-asa ng bayan. Ipinagmalaki ni Governor Vilma Santos Recto ang public and private partnership sa lalawigan sa pagpapatupad ng AHDP. Pinayuhan din niya ang mga kabataang nakiisa sa nasabing okasyon na pangalagaan ang kanilang kalusugan upang magkaroon ng magandang kinabukasan. Ipinaabot naman ni Dr Pearl Intia, kinatawan ni DOH –RO IVA Regional Director Dr Rio Magpantay ang taos pusong pasasalamat sa USAID sa kanilang inisyatibo. May 300,000 aniya o 18 porsyento ng 1.3 milyong bilang ng mga kabataang edad 10-19 taong gulang sa public elementary at highschool sa lalawigan at 63,000 mula sa private schools (SY 2016-2017) ang makikinabang sa naturang programa. Dumalo sa paglulunsad sina Catherine Fort, Global Health Director for Asia Research Triangle Institute International; Helen Hipolito, Project Development Specialist; Office of Health, USAID; at Easter Dasmariñas, Chief of Party, USAID Luzon Health Project. Isang mahalagang milestone achievement ng lalawigan, ang AHDP Tri-City Model ay ipinatutupad ng City Health Office ng Batangas City, Lipa City at Tanauan City katuwang ang mga pampubliko at pribadong paaralan na may Teen Health Kiosk. Ito ay kinabibilangan ng Batangas National Highschool, Batangas State University, Lyceum of the Philippines-University Highschool, Lipa City National HS, The Lipa Grace Academy, Bernardo Lirio Memorial NHS, at Christian College of Tanauan. Mayroon ding mga Teen Parent’s Clinic na matatagpuan sa Batangas Medical Center, Lipa City District Hospital at Laurel Memorial District Hospital. Malaking tulong sa implementasyon ng naturang programa ng Provincial Health Office (PHO) bilang lead agency, ang Department of Health, Department of Education at ang USAID Luzon Health Project of RTI International. (Ronna Endaya Contreras-PIO Batangas City/PIA Batangas)



