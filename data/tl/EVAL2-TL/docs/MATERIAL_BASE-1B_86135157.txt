THE SOURCE: Mercedes, dapat mag-SORRY kay Mother Lily!
Bossing, masama ang loob sa MMFF… “Para sa mga bata…” -- Vic Sotto By Jojo Gabinete November 26, 2016
Mother Lily
Hindi magiging kabawasan sa pagkatao ni Mercedes Cabral kung hihingi siya ng paumanhin kay Regal Entertainment Inc. producer Mother Lily Monteverde na tinawag niya na “fucking idiot” sa kanyang Facebook post dahil nagpadala siya sa bugso ng damdamin.
Malinaw na ang mga nabalitaan niya ang naging rason nang walang basehan at wala sa lugar na pagtataray, pambabastos at pang-iinsulto ni Mercedes sa isang babae na halos magulang na niya at malaki ang kontribusyon sa local movie industry.
Wala si Mercedes sa presscon ng Mano Po 7: Chinoy kaya hindi niya narinig nang personal ang mga pahayag ni Mother Lily tungkol sa kawalan ng mga pelikula na pambata sa Metro Manila Manila Festival 2016. Kung personal na napakinggan ni Mercedes ang mga sinabi ni Mother Lily, mararamdaman niya ang malaking malasakit sa manonood ng film producer na isa nang institusyon sa industriya ng pelikulang Pilipino.
Higit sa lahat, malalaman ni Mercedes na hindi pambata ang Mano Po 7: Chinoy kaya ang The Super Parental Guardians at Enteng Kabisote 10 and The Abangers na parehong hindi mga project ng Regal ang mga pelikula na tinutukoy at major concerns ni Mother Lily.
Kabilang kami sa mga na-offend para kay Mother Lily nang mabasa namin ang Facebook rants ni Mercedes na nagpakita ng kawalan ng respeto sa mga nakatatanda sa kanya.
Mabigat ang paratang ni Mercedes na “Sabihin mo lang e ang habol mo lang e kita ng pelikula mo. Saka bayaran mo ng maayos mga tao mo. Ni hindi ka nga makapagbayad ng matino sa mga taong nagtatrabaho sa’yo e” dahil kung makapagsalita siya, parang malaki ang atraso sa kanya ni Mother Lily.
Kung talagang hindi matino na movie producer si Mother Lily, wala nang mga direktor at artista na papayag na gumawa ng pelikula sa movie company niya.
Kung hindi mabuting tao si Mother Lily, hindi siya pasasalamatan ni MOWELFUND Executive Director Boots Anson Rodrigo dahil sa patuloy na pagtulong at pagbibigay niya ng donasyon sa naturang organisasyon nang walang anumang kapalit.
Wala si Mercedes sa birthday celebration ni Mother Lily noong August 21 kaya hindi niya nasaksihan ang sobrang kaligayahan ni Boots dahil hindi nito inaasahan ang P1 million donation ng Regal matriarch para sa Movie Workers Welfare Foundation, Inc.(MOWELFUND).

Mula nang maging artista si Mercedes, naranasan na ba niya na magbigay ng kahit katiting na tulong sa MOWELFUND?
Nakadalo na ba siya sa mga fund raising event ng MOWELFUND na isa sa mga beneficiary ng Metro Manila Film Festival?
Nakita na ba niya ang nakakaawa na kalagayan ng mga maliliit na manggagawa sa local movie industry na tinutulungan ng MOWELFUND na malaki naman ang pasasalamat sa mga tulong na ibinibigay ni Mother Lily?
At kung sa paniniwala ni Mercedes na fucking idiot si Mother Lily dahil sa sinabi nito na nakakaawa ang mga bata na hindi makakapanood sa MMFF 2016 ng mga pelikula na pambata, fucking idiot din ba si Vic Sotto sa kanyang paningin dahil sa mga naging pahayag ng respected TV host/comedian tungkol sa kontrobersya?
Sa presscon ng Enteng Kabisote 10 and The Abangers noong Huwebes, sinabi ni Vic ang kanyang saloobin tungkol sa pagkakaitsa-pwera ng pelikula niya sa MMFF 2016.
Klarung-klaro sa statement ni Vic na nalulungkot siya para sa mga bata dahil hindi nirespeto ng screening committee ng MMFF ang panlasa nila.
“Kung ako ay may sama ng loob, ito ay hindi para sa akin kundi para sa mga bata.
“With all due respect sa mga kasamahan natin sa pelikula, for the first time in so many years, panahon pa nina FPJ, nina Dolphy, hindi nawawalan ng pambata basta ang pinag-usapan ay Metro Manila Film Fest.
“Ako, naniniwala ako sa salitang respeto. Respetado ko ang panlasa ng bawat tao. I’m talking about panlasa. Nirerespeto ko ang panlasa ng screening committee.
“I don’t have anything against them pero para sa akin, nirerespeto ko na ang panlasa nila ay ganito. Ang panlasa nila ay ganoon pero pag dumarating ang Pasko, meron tayong panlasa na minsan nagkakaisa.
“Alam nating lahat na pagdating ng Pasko, inaabangan ito ng buong pamilya, ‘yung mga pelikula na mapapanood nila. Ito ay panahon na ang nakakapili, lalo na sa araw ng Pasko, ang nakakapili ng panonoorin ay ‘yung bata and once a year, nagkakaroon sila ng sariling pera, galing sa kanilang mga ninong, ninang.
“Ang masakit lang para sa akin, hindi nila nirespeto ang panlasang ‘yon ng manonood ng pelikulang Pilipino,” ang pahayag ni Vic na hindi naiiba sa sentimyento ni Mother Lily.



