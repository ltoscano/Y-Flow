Pinay lifter humabol ng bronze By Ramil Cruz November 17, 2016
Nadagdagan pa ng isang bronze ang kabuuang pitong medalya na iuuwi ng Team Philippines mula sa nagwakas kahapong 18th Asian Youth (Boys’ & Girls’) Weightlifting Championships, 23rd Asian Junior Women’s & 30th Asian Junior Men’s Weightlifting Championships 2016 sa Ota City General Gymnasium sa Tokyo, Japan.
Buhat ang karangalan ni Kristel Macrohon, isa ring Zamboangueña na matagal nang miyembro ng national pool at maaaring sumunod sa yapak ni 2016 Rio de Janeiro Olympics silver medalist Hidilyn Diaz.
Idinagdag ng ilang beses nang naging record holder sa mga Philippine National Youth Games-Batang Pinoy Championships ang bronze sa unang nakamit ng tatlong hoisters sa delegasyon dito, na pinamunuan nina Philippine Weightlifting Association officials Monico Puentevella (president) at Elbert Atilano, Sr. (vice president). Ito ay ang tatlong silver na nabuhat ni Ma. Dessa delos Santos sa Girls’ Youth 53kg matapos ang pagsegunda sa snatch, clean and jerk at total, dalawang silver kay Paolo Rivera, Jr. sa Youth Boys’ 60kg at tig-isa pang second-place finishes nina Macrohon sa clean and jerk ng Junior Girl’s 69kg at Rosegie Ramos sa Youth Girls’ 44kg.
Kabuuang 14 sa 15 batang lifters nina national coaches Alfonsito Aldanete, Gregorio Colonia at Ramon Solis ang sumali sa nine-day, 14-nation lifting competitions. Kasama rin sina technical official Cecilia Atilano at team manager Dioscoro Himotas.
Asinta ng mga Pinoy na mag-qualify sa 3rd Summer Youth Olympic Games 2018 sa Buenos Aires, Argentina.



