Bayan ng Balabac sa Palawan, mabibiyayaan ng Individual Solar Home System

August 22, 2016

PUERTO PRINCESA, Palawan, Agosto 22 (PIA) --- Magiging maliwanag na ang gabi ng mga residente ng Bayan ng Balabac simula ngayong araw dahil sa pamamahagi ng pamahalaang panlalawigan ng mga Individual Solar Home System.

Ngayong araw ang simula ng dalawang araw na pamamahagi ng pamahalaang panlalawigan ng nasabing kagamitang pailaw sa mga mahihirap na residente ng Bayan ng Balabac na hindi naaabot ng linya ng kuryente.

Sa pangunguna ni Engr. Saylito M. Purisima, OIC, Program Manager ng programang pang-enerhiya ng pamahalaang panlalawigan ay nasa mahigit 4,000 yunit ang kanilang ipapamahagi sa Balabac, partikular sa Barangay Mangsee at Bancalaan.

Ayon sa datos na nakalap ng Community Affairs Division ng kapitolyo na siyang nagsagawa ng validation ng mga kwalipikadong aplikante, lubhang maraming residente pa rin ang hikahos sa kanilang pamumuhay at nanatiling walang maayos na pailaw sa kani-kanilang kabahayan. Ito ang nagbunsod sa amahalaang panlalawigan upang bigyan ng agarang atensyon ang bayan ng Balabac.

Ang Individual Solar Home System Project ay nakapaloob sa Palawan Island Energy Development Plan 2015-2035. Layunin ng proyekto na mapailawan ang mga kabahayan sa mga liblib na komunidad na di kayang abutin ng regular na serbisyo ng elektrisidad. (OCJ/PIA-MIMAROPA, Palawan)



