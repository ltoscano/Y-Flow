
Higit Php7 milyong proyekto ipinagkaloob sa Pigcawayan

August 17, 2016

LUNGSOD NG KIDAPAWAN, North Cotabato, Ago. 17 (PIA)--- Abot sa Php7.7 milyong halaga ng mga proyekto ang nai-turn over ng pamahalaang panlalawigan sa bayan ng Pigcawayan kamakailan.

Kabilang sa mga ito ay ang solar drier, storage with board and ring sa Barangay Lower Baguer, covered court sa mga barangay ng Matilac, Simsiman at Bulucaon at two- classroom building sa Buracain Elementary School sa Barangay Buracain.

Lahat ng mga ito ay pinondohan ng pamahalaang panlalawigan maliban sa isang covered court sa Bulucaon kung saan ang pondo ay nagmula sa Trade Union Congress of the Philippines (TUCP).

Ayon kay Governor Emmylou Mendoza, ang mga ipinamahaging proyekto ay mismong hiniling ng mga benepisyaryong barangay.

Giit niya, sa pamamagitan nito, mas natutugunan ang totoong mga pangangailangan ng mamamayan.

Sa kabilangbanda, nagpaabot naman ng kanyang pasasalamat si Barangay Bulacaon Chairman Mark Jonathan Montales sa pagsagot ng pamahalaang panlalawigan sa kanilang kahilingan.

Inihayag niya na malaking tulong sa kanyang mga nasasakupan ang bagong covered court na kanilang natanggap.

Sinabi pa ni Montales na patuloy na susuportahan ng kanilang lugar ang adbokasiyang “Serbisyong Totoo” ng pamahalaang panlalawigan sa layong mabigyan ng tamang serbisyo, proyekto at programa ang mga mamamayan ng North Cotabato.

(SJDuerme-PIA12 with report from JSta.
Cruz-NorthCot Media Center)



