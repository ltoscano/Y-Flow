TALBOG!!!: Sitcom ni Bitoy, humamig ng awards!
Michael V., comedy genius!
By Joe Barrameda October 15, 2016 Nanatili bilang paboritong comedy show ng mga Pilipino ang kauna-unahang reality-sitcom ng GMA Network, ang Pepito Manaloto, dahil sa patuloy nitong pag-ani ng karangalan mula sa iba’t ibang award-giving bodies.
Natanggap ng Pepito Manaloto ang Certificate for Creative Excellence (Comedy Category) sa 2016 US International Film & Video Festival. Muli ring nasungkit ng programa ang Best Comedy Program sa katatapos lamang na 38th Catholic Mass Media Awards (CMMA).
Ibinahagi ng lead star na si Michael V. ang kanyang pasasalamat sa lahat ng mga taong nasa likod ng tagumpay na ito at sa lahat ng manonood na walang sawang sumusuporta sa programa. “We got 2 prestigious awards in 3 days and all of you to thank! That’s how dedicated this group is to bring you the kind of entertainment you deserve!

Congratulations sa lahat ng bumubuo ng Pepito Manaloto at maraming salamat sa inyong walang sawang pagsubaybay!” sabi ni Bitoy na tinuturing ngang Kapuso comedy genius.
Samantala, sa episode ngayon (Oktubre 15), mapapanood ang guest appearance ng seasoned actor na si Gabby Concepcion bilang si Reggie, ang business partner ni Elsa (Manilyn Reynes).
Jacky Woo, balik-Bubble Gang!
Jacky Woo
Matapos ang ilang taon na pagkawala ni Jacky Woo sa Bubble Gang, dahil sinubukan nga niyang umarte sa ABS-CBN, hayun at napanood na nga siya kagabi ulit sa naturang gag show.
Sobrang na-miss nga niya ang mga dating kasamahan sa Bubble Gang, at mainit siyang sinalubong ng cast na pinangungunahan ni Michael V. Ramdam niya at na-overwhelm talaga siya sa mainit na pag-welcome sa kanya.
Kaya madalas na naman ninyo siyang mapapanood sa number one gag show rito sa Pilipinas at malamang mag-guest din siya sa iba pang comedy shows ng GMA 7.
Ariel Rivera, sobrang na-miss ang Kapuso stars!
Kahit hindi pa siya muling nakikita sa TV bilang isang Kapuso, ramdam namin ang saya ng mahusay na aktor na si Ariel Rivera sa kanyang pagbabalik sa GMA Network. Kasama ang singer-actor sa upcoming GMA Afternoon Prime series na Hahamakin Ang Lahat na pagbibidahan ng love team nina Joyce Ching at Kristoffer Martin.
Nabanggit ni Ariel na na-miss niya ang mga katrabaho niya sa Kapuso Network kaya naman looking forward talaga siya na muli silang makatrabaho.

“I love it. Kasi kilala ko ‘yang mga ‘yan. We’re very close friends outside of work. So si Eula, we’re good friends. Palagi kami magkasama kapag may free time. It’s nice. Kasi I missed working with them. Plus, I was here for like 8 years so I have made very good friends kaya nilo-look forward ko talaga itong show na ‘to,” ani Ariel.



