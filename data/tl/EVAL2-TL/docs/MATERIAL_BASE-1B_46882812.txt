
TAGAPANGALAGA NG ALAALA

MGA alaala ng kasaysayan ng bansang Pilipinas ay minsang pinangalagaan ng Pinoy na miyembro ng American Legions War Memorial Commission na si Rudy Asercion!
Sa minsang pagbisita ko noong taong 2004 sa isang museo na kung tawagi’y War Memorial sa San Francisco, USA ay natagpuan ko ang pinaniniwalaang kauna-unahang bandila ng ating bansa, at ilang alaala ng giyera na naging piping saksi sa madugong sigalot ng mga Filipino at Amerikano noon.
Sedula, medalya, dokumento, espada at bandila, na sinasabing pagmamay-ari ng bayaning si Heneral Emilio Aguinaldo ang nakatago at pinangangalagaan ng War Memorial Commission, katuwang ang ilang Filipino, kasama na si Rudy Asercion.
Sa lalawigan ng Cavite ipinanganak si Rudy, subalit sa Amerika na siya lumaki at nagkaisip. Bagama’t malayo sa ating bansa, hindi lingid sa kanya ang mayamang kultura at kasaysayan ng bansang Pilipinas, lalo na ang mga pagsubok na pinagdaanan natin, kabilang na ang labanang nangyari sa pagitan ng Pilipinas at ng Amerika.
Ayon kay Rudy, isang aksidente lamang at hindi pinlano ang pagiging bahagi niya ng American Legions War Memorial Commission, bilang isa sa mga commissioner nito na tumatayong tagapagpreserba o tagapangalaga ng artifacts na nagsisilbing alaala ng makasaysayang labanan sa pagitan ng Amerika at Pilipinas.
“It happened by accident, this was never a plan, it just progressed the way it is because of the historical relationship between the Filipinos and the San Franciscan. Kasi ang San Francisco and Philippines has a very close military socio-economic relationship,” kwento ni Rudy.
Bukod sa pagiging isang commissioner, tumatayong Director of Public Relations din si Rudy.
“Ang aking appointment is director of Public Relations, although I am also a part of the board of directors, my co-board members appointed me to be in the public relations so that we can go anywhere and promote the organization,” wika pa niya.
Ayon pa kay Rudy, ang kanilang organisasyon ay naglalayong panatilihin ang alaalang iniwan ng kasaysayan upang magamit ng mga tao sa kasalukuyan ang mga aral nito. Layon din nilang humikayat ng mga miyembro na siyang magpapatuloy ng kanilang adhikain.
Talino at katapangan ang naging puhunan ng ating mga ninuno para makamit ang kalayaan. Buhay at buong pusong pagmamahal ang kanilang inialay para sa ating bayang sinilangan, kaya nararapat na ang bawat isang nagtatamasa ng bunga ng kanilang mga itinanim sa nagdaang panahon ay maging tagapangalaga ng mga alaala ng kahapon.
Ang bawat kahapon ay susi sa isang higit na magandang bukas.



