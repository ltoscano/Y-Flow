Lanao ex-mayor, 2 pa tinuluyan ng Ombudsman By Tina Mendoza August 25, 2016
Tatlong opisyal ng Lanao del Norte kabilang ang dating alkalde nito ang kinasuhan ng graft ng Office of the Ombudsman dahil sa fund disbursement na aabot sa P11 milyon.
Ayon sa Ombudsman may probable cause para kasuhan ng paglabag sa Anti Graft and Corrupt Practices sina Pantar, Lanao del Norte ex-Mayor Norlainie Limbona, Municipal Accountant Paganaibae Macaumbos at dating Municipal Treasurer Orac Racmat.
Sa imbestigasyon lumilitaw na ang tatlong opisyal ang siyang nangasiwa at nag-apruba ng ilang fund disbursements mula Enero 2008 hanggang Enero 2009 na aabot sa P11.8 milyon. Ayon sa Ombudsman, maliban sa disbursement ay mayroon pa umanong mga cash advances ang lokal na pamahalaan na hindi pa naili-liquidate na malinaw na paglabag sa Commission on Audit (COA) Circular No. 97-002.
“The Commission on Audit reported that Racmat had unliquidated cash advances of P2,310,185.30 and also cited the lack of reports, records and documents to account for the funds,” ayon pa sa Ombudsman.
Sa ilalim umano ng COA rules walang cash advances ang dapat ibigay kung hindi mabibigyang katwiran kung saan ito gagastusin at hindi muling makakakuha ng cash advance kung hindi pa nali-liquidate ang naunang nakuhang pondo.



