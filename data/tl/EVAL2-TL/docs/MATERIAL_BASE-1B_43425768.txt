IPATUPAD ANG JAO NO. 2014-21

MADALAS nating sisihin ang ating pamahalaan sa kahirapang nararanasan ng ating bayan. Maging ang Bigwas ay malimit magbato ng puna dahil na rin sa napakaraming kapalpakan ng administrasyon ni Pnoy.
Sa kabila ng ating mga pambabatikos, batid din naman natin na hindi lahat ng ating kabiguan ay kagagawan ng ating pamahalaan. Batid natin ang paghihirap ng ating bayan ay hindi lamang kagagawan ng gobyerno kundi maging ng ating mga pasaway na kababayan.
Matagal na nating binabatikos ang kawalan ng disiplina itong mga drayber ng mga pampasaherong sasakyan, mapa-bus man ‘yan, jeepney, tricycle at pedicab. Napakarami sa mga ito ang talagang walang modo at walang malasakit sa kanilang mga kapwa motorista.
Ito ang dahilan kung bakit isa ang Bigwas sa mga natuwa noong ipalabas ng Department of Transportation and Communication sa ilalim ni Secretary Joseph Emilio Abaya ang Joint Administrative Order (JAO) No. 2014-01 na nagtatakda ng mas mataas na multa sa pangongolorum ng mga pampasaherong sasakyan at iba pang mga paglabag sa batas-trapiko.
Ayon na rin sa naturang kautusan, magmumulta ng P1 milyon ang may-ari ng mga mahuhuling colorum na bus, P200,000 sa mga van at trak, P120,000 sa mga kotse na ginagawang taxi, P50,000 sa mga tricyle at P6,000 sa mga motorsiklo na madalas gamitin bilang mga tinatawag na “Skylab” at “habal-habal” sa Kamindanawan.
Itinaas din ang mga multa sa iba pang mga paglabag sa batas-trapiko gaya ng pagtanggi ng pasahero, overcharging, pagkakaroon ng mga hindi gumaganang ilaw, trip-cutting at iba pang uri ng violation.
Gaya ng inaasahan, todo-protesta itong ating mga transport group dahil dagdag-pahirap daw ito sa ating mga dukhang drayber at kanilang mga operator. Abah, eh, ‘di sumunod kayo sa mga batas-trapiko para hindi kayo mahirapan, mga bugok!
Sabi pa ng isa sa kanilang mga kumag na lider na hindi naman daw bago sa atin mga jeepney na walang mga seatbelt, walang mga handbreak at sira-sirang ilaw at kung ipatupad umano ng bagong patakaran ay tiyak na marami sa mga jeepney drayber ang mawawalan ng hanapbuhay.
Ang ibig bang sabihin ng kumag na ito, eh, pababayaan na natin ang mali dahil ito na ang nakagawian? Hindi ba niya alam na matagal nang umiiral ang batas na nag-oobliga sa mga drayber na magsuot ng seatbelt?
Malinaw na itong mga bugok na nagrereklamo laban sa JAO No. 2014-01 ay nagmamaktol dahil ayaw nilang magkaroon ng disiplina sa ating mga lansangan. Ngunit hinding-hindi tayo dapat pumayag na manaig ang kanilang kalokohan dahil sa pagkatagal-tagal ng panahon ay pinabayaan nating umiral ang kanilang katarantaduhan.
Panahon na upang tanggalan natin ng sungay ang mga demonyong ito sa lansangan. At kung ako si LTFRB Chairman Winston Ginez, hindi ako mangingiming tanggalan ng prangkisa ang mga walanghiyang namumuno ng ating mga transport strike.



