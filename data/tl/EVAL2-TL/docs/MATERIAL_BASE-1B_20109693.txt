ON BOARD: Mga ulat sa ika-1299 na pagpupulong ng BOR

ni Julian Bato
Sa kabila ng protesta sa labas ng Executive House noong Hulyo 31, ibinasura ng UP Board of Regents (BOR) ang mungkahi ni Student Regent Neill Macuha na ibalik sa P40 kada yunit ang matrikula sa Unibersidad, habang ipinasa naman nito ang Master Development Plan (MDP) at itinatag ang UP Primary Manila Reproductive Health Care Center (PHRCC).
Walang pagbaba ng matrikula
Agad na ibinasura ni Pascual ang panukala ni Macuha na pagroll back sa matrikula.
Sa mungkahi ni Macuha maibabalik umano ng 1989 na rate ng matrikula sa UP ang pampublikong karakter ng Unibersidad na ayon din sa isang pag-aaral na kinomisyon mismo ni Pascual upang suriin ang admissions policy ng Unibersidad.
Ngunit iginiit naman ni Pascual na hindi umano dapat ginamit ni Macuha ang kanyang pag-aaral sa usapin ng matrikula dahil binuo niya umano ito upang pag-aralan ang admissions policy ng Unibersidad.
“Ang hindi nila maintindihan ay bago pa lang pumasok ang estudyante sa UP, discouraged na sila dahil mahal ang tuition,” ani Macuha.
Tatlong beses nang nagtaas ng matrikula ang UP mula nang ipatupad ang Socialized Tuition and Financial Assistance Program noong 1989.
‘Master Development Plan’
Ipinasa naman ng BOR ang mga panuntunan ng Master Development Plan na gagamitin umano ng Unibersidad upang takdaan ang gamit ng mga lupain sa pagtatakda ng gamit ng mga lupain nito.
Kabilang sa panuntunan ng MDP ang “resource generation zone” na siyang magtitiyak sa pagtukoy ng mga lugar sa bawat UP unit kung saan maaaring kumita ang Unibersidad.
Sa ilalim ng MDP, kasama sa mga panuntunan ang paggawa ng mga “resource generation zone” na siyang magtitiyak sa pagtukoy ng mga lugar sa bawat UP unit na maaaring pagkakitaan ng Unibersidad.
“Pinangangambahan natin ang nakasaad sa ilang pamantayan nito na maaari umanong maging isang porma ng komersalisasyon sa ating Unibersidad,” ani Macuha.
Ayon kay Macuha, isa sa maaaring proyekto sa mga ganitong resource generating zones ay ang isang pay-parking lot na itatayo sa College of Science.
Bukod sa kawalan umano ng konsultasyon sa mga komunidad namaapektuhan, wala ding environment at social impact assessment ang mga proyekto sa ilalim ng MDP.
“Railroaded ang pagpasa [ng MDP]. Inilalatag pa lang namin ang nakikita naming mga isyu pero dumiretso na sila sa pagdedesisyon,” ani Macuha.
Pagtatag ng komersyal na ospital sa PGH
Samantala inaprubahan naman ng BOR ang pagkakatatag ng UP Manila (UPM PRHCC) sa Philippine General Hospital (PGH) na magiging opisyal na medical training center ng UPM para sa mga estudyante ng College of Medicine, College of Nursing, at School for Health Sciences.
Sa donasyon ng mag-asawang Jorge Ortoll at Immaculada Ortoll-Mutuc, itinayo ang PRHCC sa halagang P21 milyon upang gawing paanakan ng mga sobrang pasyente ng PGH.
Bagaman UPM ang mamamahala sa operasyon ng PRHCC, presyo umano ng mga pribadong ospital ang nakatakdang bayaran ng mga pasyente para sa paggamit ng mga pasilidad.
Nagsampa naman ng mosyon si Staff Regent Anna Ramirez upang ipagpaliban umano ang paggawa ng desisyon ukol sa PHRCC ngunit binalewala ito ng BOR.
“The UP PHRCC should remain a facility for training of UP Manila students, in addition to serving the reproductive health care needs of the people,” ani Macuha.
Dagdag ni Macuha hindi umano dapat ito naniningil ng matataas na bayarin dahil nasa ilalim pa rin ito ng isang pampublikong ospital.



