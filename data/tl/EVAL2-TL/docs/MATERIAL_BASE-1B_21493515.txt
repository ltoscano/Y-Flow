ALAB: King Arthur hinog na
By Al S. Mendoza SSeptember 28, 2016 Sa 3 panalo natin laban sa Mehiko noong Linggo sa StubHub Center, Carson City, California, pinakamaganda ang kay King Arthur Villanueva.
Sa puntos pareho nanalo sina Mark “Magnifico” Magsayo laban kay Ramiro Robles at Donnie “Ahas” Nietes laban kay Edgar Sosa.
Pero ibahin si Villanueva. Pinatulog niya sa ika-2 round si Jhoan Jimenez na lubhang ikinatuwa ng manedyer niyang si Michael Aldeguer ng ALA Promotions. Mas malakas sumuntok si Jimenez pero mas magaling tumayming si Villanueva.
Sa paninibasib halos ni Jimenez, nakitaan siya ng butas nang ibaba nito ang kaliwang kamay habang papaikot.
Nakadyot siya ni Villanueva ng humahaginit na kanan sa panga at plakda ang inabot.
Tumagal ng ilang minuto sa pagkakahiga sa lona si Jimenez, na talo by KO sa 2:20 ng second round.
Nabura ang controbersyal na panalo ni Villanueva laban kay Jimenez noong Mayo sa Bacolod nang ma-KO ang Mehikano sa 6th round sa untugan ng ulo.
Nakunsensiya, halos nagmakaawa si Villanueva kay Aldeguer na bigyan nila ng rematch si Jimenez.
Sa panalo noong Linggo, nabura rin ang sinapit na third-round knockdown ni Villanueva kay Jimenez noong Mayo.

Sa rekord na 31-1 kasama ang 17 KOs, wari’y hinog na rin para sa world title fight si Villanueva na ngayo’y WBO Asia-Pacific bantamweight champ.
Hindi na ako makapaghintay.



