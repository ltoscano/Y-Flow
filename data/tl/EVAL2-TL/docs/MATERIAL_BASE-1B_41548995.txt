ASAL MAFIA

TAMA rin si Rep. Toby Tiangco sa sinabing parang mafia kung makaasta si Sen. Alan Peter Cayetano at dalawa pang kasamang senador sa “sub-kumita”, este, sub-committee na nangangalkal ng mga kayamanan umano ni Vice-President Jejomar Binay. E kung ‘di ba naman ay bakit nila biglang pinatayan ng microphone si Rep. Tiangco at ang kapwa niya UNA official na si JV Bautista sa hearing ng kanilang komite noong nakaraang linggo?
Hindi pa nakuntento sa pagbusal sa bibig ng dalawang kaalyado ni VP Binay, kulang na lang ay ipabitbit din ng mga senador sina Tiangco at Bautista palabas ng Senado. Ganyan pala ‘pag nalalasing sa kapangyarihan si Cayetano at ‘yung dalawa pang “itlog” na kasama niya.
Malinaw namang may political agenda na ibagsak si Binay na No. 1 presidential contender sa 2016.
Kung nagpunta man sina Tiangco at Bautista sa huling hearing ng Senate Blue Ribbon ay dahil inimbita mismo ni Cayetano sa hearing noong Oct. 8 ang lahat daw ng mga kaalyado ni Binay para magsalita sa harap nila.
Pero ano ang nangyari sa imbitasyon kuno ni Cayetano? Wala! “Walang palabra de honor” si Cayetano, sabi nga ni Tiangco.
Kung pinakinggan lang sana ng komite ang gustong sabihin nina Tiangco at Bautista, e, ‘di sana’y nalaman nila na ang dalawa ay binigyan ng awtorisasyon ni Binay para magsalita sa kanya. Pero dahil inuna ng “tatlong bugok” ang init ng ulo at mukhang natakot naman si Cayetano sa mga pwedeng ilahad nina Tiangco at Bautista sa madla, hindi nila pinagsalita ang dalawa.
Prostituted na ang Senado! Gamit na gamit ito nina Cayetano na sukdulan na ang pangbebengga kay Binay kahit hindi naman tatayo sa korte ang mga ebidensya raw nila. On the flipside, nagsisilbi namang protective umbrella ang Senado ng mga kaalyado ng administrasyon na kahit nasasangkot sa mga iskandalo ay hindi naman iniimbestigahan.
Sacred cows e!
Tamang-tama ang dalawang nobela ni Rizal sa nangyayari sa Senado.
Kapag kalaban ka sa oposisyon tulad ni Binay, Filibustero ka! Pero kapag sabit ka sa anomalya, Noli Me Tangere o “huwag mo akong salingin” ang treatment sa iyo. Double standard of justice ang tawag diyan.



