Sa Gitna ng Sigalot

ni Gloiza Plamenco
Kung naroon lang ako sa biglaang pulong ng United Nations Human Rights Committee (UNHRC) noong Hulyo 23, marahil ay binato ko na ng sapatos ang delegasyon ng Estados Unidos.
Paano ba naman kasi, wala itong takot at pag-aalinlangan sa pagboto ng “no” sa panukala ng UNHRC na magkaroon ng masinsinang imbestigasyon hinggil sa paglabag ng batas ng bansang Israel. Tanging ang US lamang ang sumalungat sa 47 bansang miyembro ng UNHRC. Wala itong pagpapanggap sa kagustuhan nitong palaganapin ang kultura ng impunity sa buong mundo, lalo na sa tumitinding krisis sa Israel at Palestine ngayon.
Kung tutuusin, hindi ko na kailangang ipaliwanag ang masalimuot na kasaysayan ng hidwaan ng dalawang estado na nakaugat sa hidwaan sa usapin ng teritoryo. Bukod sa malaking espasyo ang kakailanganin ko, ipinakita na sa mga balita sa dyaryo at TV ang kawalan ng hustisya na nagdulot nang pagkasawi ng daan-daang sibilyan ng Palestine. Sunod-sunod ang naging pag-atake ng armadong pwersa ng Israel sa Gaza Strip, kaya’t kinilala ng UNHRC ang pangangailangang panghimasukan ng iba’t ibang bansa ang naggigiriang bansa.
Oo, malayo tayo sa kaguluhan, ngunit kung hindi pa mababagabag ang damdamin mo sa mga litratong nagkalat sa internet—burol ng isang buong pamilya.mga batang duguan napilit isinasalba ng mga doktor, mga nagsilikas na residente ng Gaza na naninirahan sa gilid ng patalim, at ang mga pinulbos nilang tahanan – baka pusong bato ka talaga tulad ng US.
Ngunit kung iisipin kong mabuti hindi na rin nakapagtataka na ipilit US na isantabi ang pagpapanagot sa pamahalaan ng Israel sa paglabag ng karapatang-pantao ng mga taga-Gaza dahil sa kaalyado nila ang Israel at nagbibigay ng suporta sa armadong pwersa nito. Maraming bansa na rin ang naging biktima ng pang-aapi ng US at hindi ko na kailangang lumayo pa upang humanap ng halimbawa.
Sino ba naman ang makakalimot sa kaso ni Nicole, ang Pilipinang ginahasa ng mga sundalong Amerikano noong 2005? Baka kailangang ipaalala ko pa sa inyo na hindi nanagot ang mga akusado at nagawang makabalik sa US matapos mapawalang-sala ng Court of Appeals. Ngayon, nandito na naman ang mga Amerikano at muling magpapatayo ng mga base militar na tahasang lalabag sa ating konstitusyon.
Samantala, hinding-hindi naman matutumbasan ng salapi ang pinsalang dulot nang pagsadsad ng USS Guardian sa Tubbataha Reef, na siyang sumira sa daan-daang kilometro ng coral. Dagdag pa sa lahat ng ito ang malawakang kontraktwalisasyon ng mga dayuhang kompanya sa ating mga manggagawang Pilipino, na karamihan ay galing sa industriya ng Business Process Outsourcing ng US.
Hindi lamang mga bata, matatanda at mga pamilyang nasawi sa Gaza ang biktima, maging tayong mga Pilipino. Hanggang ngayon, hindi pa rin nananagot ang tunay na mga maysala.



