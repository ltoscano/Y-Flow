MAKIKINIG KAYA SI PNOY?

HABANG binabayo tayo ng bagyo rito sa bansa, nagpipista naman si Don Benigno Aquino III sa Europe at ngayon sa Amerika. Pero huwag daw tayong mag-alala, alam daw niya lahat ang nangyayari sa ating bansa.
O ‘di sige, alam na kung alam. Pero alam ba niya na habang kasagsagan ng bagyo ay parang mantika na tulog ang kanyang mga miyembro ng gabinete na dapat manguna sa pagliligtas sa mga biktima?
Dahil ayaw rin niyang makarinig ng kritisismo, ang tanong, makikinig naman kaya siya sa mga payo ng ordinaryong mamamayan, lalo na mula sa media na itinuro niyang mga kritiko at kalaban?
Milyong boses na ang nanawagan na sibakin ang kanyang mga pabaya na opisyal.
Sa halip na makinig, ipinagtanggol niya ang mga tamad at korap niyang opisyal, taumbayan pa ang sinermunan ni PNoy, lalo na ang media na kritiko raw niya.
Gayunpaman, heto ang mga unsolicited advice para kahit papaano ay makabawi siya sa laki ng pagkukulang niya sa bayan.
Pagbalik mo, Don Benigno, ipahukay mo kaagad ang Laguna Lake at karugtong na daluyang tubig para mawala na ang baha sa loob at labas ng Metro Manila.
Ibigay mo uli ang pamamahala sa trapiko sa PNP Highway Patrol Group dahil sila ang eksperto riyan. Utusan ang MMDA na balik-linis na lang sila ng mga lansangan kanal, ilog, sapa kasama ang DPWH.
Ipaalis mo lahat ang sidewalk vendors sa lakaran ng tao, kasama ang mahigpit na pagbabawal sa lahat ng uri ng sasakyan na nakaparada sa kalsada. Utusan mo ang LGUs na gumawa sila ng “parking areas” sa kanilang komunidad.
Paalisin lahat ng uri ng sasakyan na nakabalagbag sa Port Area, sa Divisoria, sa Chinatown at sa buong Metro Manila. Kung maaari ay isama na lahat ng lalawigan, bayan at lungsod sa buong bansa.
Mahigpit na ipatupad ng PNP-HPG ang “no loading and unloading zone” at lahat ng uri ng batas trapiko.
Utusan ang DENR na palakasin ang programa ng reforestation at ipatigil sa kanila ang malalang pagmimina sa buong bansa.
Pwede naman magmina pero sa atin dapat iproseso lahat at ilabas lang sa bansa ang lahat kapag luto na ito bilang tapos nang produkto. Tiba-tiba ka riyan hindi lang sa koleksyon ng buwis kundi darami ang trabaho!
Alisin sa kamay ng mga mambabatas ang pakikialam sa mga proyektong pambayan o pambansa. Ibigay ang pondo sa mga tukoy lang na ahensya. Iyan lang muna Don Benigno.
Sana naman, makinig ka! BALETODO/ED VERZOLA



