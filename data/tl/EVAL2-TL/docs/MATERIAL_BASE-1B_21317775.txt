20,670 school kits ipinamahagi ng 4ID, Phil. Army sa mga batang mag-aaral sa Caraga region

July 01, 2016 Venus L. Garcia

BUTUAN CITY, Hulyo 1 (PIA) - Umabot sa 20,670 school kits ang ipinagkaloob ng 4th Infantry Division (4ID), Philippine Army (PA) sa mga batang mag-aaral na lumad at hirap sa buhay sa isinagawang Project Shoebox Distribution Ceremony dito sa lungsod ng Butuan nitong Huwebes, Hunyo 30, 2016.
Ang nasabing school kits ay naglalaman ng notebooks, lapis, krayola at iba pang pangunahing school supplies na siyang kakailanganin ng mga mag-aaral. Maliban pa sa school kits ay namahagi rin ang 4ID ng mga tsinelas sa bawat isa sa kanila.
Ang nabanggit na proyekto ay sinimulan noong 2012 na pinalaganap sa Luzon, Visayas at dito sa Mindanao sa kasalukuyan. Ito ay suportado din ng Department of Education, National Book Store Foundation at ng 2go Express.
Ayon pa kay BGen Paul Atal, assistant division commander ng 4ID, PA, ang proyektong Shoebox ay isang inisyatibo ng kapwa niya kawal na si Col. Thomas Sedano, battalion commander ng 4th Light Battalion Armor.
“Layunin ng proyektong ito ang makatulong upang maibsan ang problema sa pantustos sa eskwela lalung-lalo na yuong galing pa sa malalayong lugar upang makapasok man lamang sa paaralan,” sabi ni BGen Atal.
Ito ay bunga daw ng kagandahang loob na ipinamalas ng isang sundalo na bigyang kabuluhan ang bawat serbisyo hindi lamang sa pagpapalaganap ng peace, security at development kundi pati rin ang pagbibigay importansya sa social services component ng kanilang organisasyon.
Dagdag pa ni BGen Atal, hangad din ng Philippine Army na palakasin at palaganapin ang adbokasiyang Project Shoebox, sa tulong na rin ng iba pang partner stakeholders na handang makibahagi ng kani-kanilang kontribyusyon.
Samantala, ipinaabot din ng mga mag-aaral ng Consuelo Elementary School ang kanilang taos-pusong pasasalamat sa biyayang hatid ng Philippine Army. (VLG/PIA-Caraga)



