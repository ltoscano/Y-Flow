Pichay iwas selda sa P250K By Bernard Taguinod August 3, 2016 Nakaiwas na humimas ng selda si Surigao del Sur Rep. Prospero Pichay Jr., matapos maglagak ng piyansang umaabot ng P250,000 para sa kanyang pansamantalang kalayaan kahapon sa Sandiganbayan.
Ang piyansa ni Pichay ay kaugnay ng tatlong kaso ng katiwalian, 3 counts ng malversation at isang count ng paglabag sa banking law na isinampa sa kanya ng Office of the Ombudsman.
Umaabot sa P90,000 ang piyansa ni Pichay sa 3 counts ng katiwalian, P120,000 para sa 3 counts ng malversation of public funds at P40,000 para naman sa paglabag sa General Banking Law of 2000. May kaugnayan ang kaso noong chairman pa ng Local Water Utilities Administration (LWUA) at binili ang Express Savings Bank Inc., na pag-aari umano ng pamilyang Gatchalian.
Ginawa umano ni Pichay at iba pang opisyales ng LWUA ang nasabing transaksyon sa kabila ng katotohanan na nalulugi na ang nasabing bangko.



