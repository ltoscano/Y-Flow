EDITORYAL â€“ Kulang pa rin

GENERALLY peaceful ang pagbubukas ng klase sa public school noong Lunes. Salamat sa Philippine National Police (PNP) dahil nakapagbantay sila nang maayos sa mga paaralan kaya walang nangyaring kaguluhan at pagsasamantala. Sana ay ganito rin sa pagbubukas ng klase sa Lunes sa mga pribadong eskuwelahan.
Ang hindi magandang nangyari noong Lunes ay mayroon pa ring naranasang kakulangan sa mga classroom ang mga estudyante. At hindi lamang classroom, may kakulangan din sa mga silya. May mga school pa nga sa probinsiya na kailangang magdala ng sariling silya ang mga estudyante.
Hindi na yata mawawala ang problemang ito tuwing magbubukas ang klase. Lagi na lamang may kakulangan sa mga classroom kaya napipilitang sa corridor ng school pansamantalang nagdaraos ng klase ang mga estudyante. Ilang eskuwelahan sa Quezon City ang nakaranas ng shortage sa classroom. Para mapagkasya ang mga estudyante, ginawang 100 bawat room. Napakarami ng 100 estudyante sa isang room na ang dapat lamang na capacity ay 40 estudyante. Masyadong siksikan na ang mga estudyante sa dami. Isa umano ang Batasan National High School sa mga pinakasiksikang eskuwelahan sa QC. Ang eskuwelahan ay mayroon lamang umanong 127 classrooms para sa 12,921 na mga estudyante. Grabeng siksikan na ito. Kawawa ang kalagayan ng mga estudyante na siksikan sa kuwarto. Grabeng init ang kanilang titiisin sa classroom. Sa sobrang siksikan at init ay hindi na sila makapagko-concentrate sa kanilang pag-aaral. Kawawa naman ang mga estudyante na para lamang makatapos ay kailangang magtiis sa hirap at pasakit.
Ilang araw bago ang pasukan, tiniyak ni Department of Education (DEpEd) secretary Armin Luistro na walang kakulangan sa classrooms. Hindi na raw mauulit ang shortage ng mga classroom.
Subalit nagkamali sa paghahayag si Luistro sapagkat mayroon pa ring kakulangan.
Mas tumatama si ACT party-list Rep. Antonio Tinio nang sabihin na kulang ng 67,849 classrooms sa buong bansa. Ayon kay Tinio, 7,062 classrooms lamang ang natapos ng gobyerno kaya asahan na ang shortage. Tama si Tinio, kulang na kulang pa rin.



