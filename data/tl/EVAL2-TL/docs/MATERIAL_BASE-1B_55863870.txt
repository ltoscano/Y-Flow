Dental health bus at ilang gamit pang-medikal, ipinagkaloob sa Pangasinan

July 01, 2016 Elsha Marie Soriano

LINGAYEN, Pangasinan, Hulyo 1 (PIA) – Isang dental health bus at ilang medical equipment ang ipinagkaloob ng Department of Health (DOH) at Bridge of Life-Da Vita USA organization sa lokal na pamahalaan ng Pangasinan.
Ang dental health bus at ilang gamit pang-medikal ay personal na tinanggap kamakailan ng bagong gobernador na si Amado Espino III kasabay ng regular na flag-raising ceremony ng provincial government sa Capitol Plaza sa bayan ng Lingayen.
Ang mga medical equipment na ipinagkaloob ng Bridge of Life-Da Vita USA na pinangunahan ng kanilang Technical Operations Director na si Engr. Christopher Atwater ay 863 pirasong wheelchairs, 42 pirasong infant weighing scale at 12 pirasong binocular microscopes.
“Ang pangunahing mandato ng provincial government ay magbigay ng dekalidad ng serbisyong pangkalusugan sa mga Pangasinense, at sa pamamagitan ng inyong serbisyo at tulong na ipinamamahagi sa aming lalawigan, mas marami pang tao dito ang makikinabang,” ani Espino nang kaniyang taos-pusong pasalamatan ang U.S based group at DOH.
Samantala, ayon kay Dra. Anna Maria Teresa De Guzman, provincial health officer ng Pangasinan, ang mga dentista sa lahat ng hospital na pinamamahalaan ng pamahalaang panlalawigan ay nabigyan na ng direksiyon sa schedule ng paggamit ng dental health bus.
Ani De Guzman ang dental health bus, kung saan pansamantalang pamamahalaan ng Provincial Health Office (PHO), ay magbibigay ng mobile dental services gaya ng tooth extraction, tooth cleaning at pasta procedures.
Saad pa nito, ang lalawigan ay kasalukuyang naghihintay sa isa pang yunit ng dental health bus mula pa rin sa DOH. (JNPD/EMBS/PIA-1, Pangasinan)



