ANG HUDAS SA BUHAY NI PNOY

NGAYONG araw ay muling magsasalita si Pangulong Aquino para sa kanyang State of the Nation Address (SONA) at inaasahan natin na kanyang ibibida ang mga nagawa ng kanyang administrasyon. Malamang din ay muli niyang ipagtatanggol ang Disbursment Acceleration Program (DAP) at muling sisisihin si dating Pangulong Arroyo sa problemang kinasasadlakan ng ating bansa sa ngayon.
Kumbinsido pa rin naman ako hanggang sa ngayon na mabuti ang loob nitong si Pangulong Aquino. ‘Yun nga lang, eh, medyo tanga at uto-uto lang ito kaya’t napakaraming palpak ang kanyang administrasyon.
Sa peace and order situation, halimbawa, ay semplang ang grado ng Pangulo at walang ibang dapat sisihin dito kundi itong kanyang dating bodyguard na si PNP Chief Director General Alan Purisima. Kaliwa’t kanan ang mga patayan at lalong nagiging matatapang ang mga kriminal matapos ang ginawang paghihigpit ng PNP sa gun licensing.
Ano ba naman kasi ang aasahan natin sa taong ito, eh, maliban sa nuknukan ang kakapalan ng kanyang mukha ay hindi rin siya nirerespeto maging ng kanyang mga sariling tauhan.
Hindi natin alam kung kailan magigising sa katotohanan itong si PNoy na itong si Purisima ang dahilan kung bakit napakarami sa ating kababayan ang dismayado sa kanya. Eh, kung totoo lang siguro ang kulam ay tiyak na matagal nang nangisay sa tusok ng karayom itong paboritong security guard ni PNoy.
In fairness, marami naman talaga akong nakikitang magandang pagbabago sa ilalim ni Pnoy. Unti-unti ay nagkakaroon na ng resulta ang mga isinasagawang road widening sa Manila North Road na madalas natin daanan kapag bumibiyahe sa Ilocos.
Sinisimulan na rin ang Skyway extension at kapag natapos ito ay tiyak maginhawa na ang biyahe patungong North Luzon Expressway at South Luzon Expressway. Nagkakaroon na rin ng katuparan ang inaasam-asam na LRT patungong Cavite. Mukhang maganda ang galaw nitong si DPWH Secretary Babes Singson.
Maganda rin ang nangyayari sa ating Hukbong Sandatahan dahil sa unti-unti ay natutupad na rin ang ating AFP Modernization Program.
In short, bagama’t nakikita naman natin na tunay at totoo ang hangarin ni PNoy na mapabuti ang kalagayan ng ating bansa, sablay naman ito pagdating sa pagpili ng mga taong kanyang mapagkakatiwalaan. Siya nga yata iyong tipo na kahit inilulubog na siya sa putikan ay hindi pa rin niya binibitawan ang taong nagkanulo sa kanya dahil ito ay kanyang kaibigan.
Ngunit kung ako ang tatanungin, hindi na dapat magtagal sa pwesto itong si Purisima. Siya ang Hudas sa buhay ni Pnoy na siyang magdadala sa kanya sa kapahamakan.



