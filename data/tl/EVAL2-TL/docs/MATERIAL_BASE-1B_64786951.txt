PNOY, MAKINIG KA KAY ‘BIG BROTHER’

DAPAT makinig si Pangulong Noynoy Aquino kay ‘Big Brother’ kung ayaw niyang magtampisaw sa batis ng batikos ng media at maging ng taumbayan sa isyu ng pandarambong ni Janet Napoles.
Halata naman e! Hindi siya nakikinig kay ‘Big Brother’ kapag may mga kontrobersyal na isyu na ipinupukol sa kasalukuyang administrasyon lalo na ngayon kay Budget Secretary Florencio ‘Butch’ Abad.
Nakita ninyo ba si ‘Big Brother’ kung paano umiwas sa mga tanong ng taumbayan kapag may isyu sa kanya? Kahit kaharap na niya ang media ay ‘no comment’ pa rin.
Kung baga… ‘ let it die the natural way’. Kapag hindi sumagot, magbilang ka lamang ng ilang araw ay matatabunan na ang isyu dahil walang mga pahayag na nakukuha sa inaakusahan na puwedeng laruin sa TV, radyo at diyaryo.
Nang maging isyu noon na burat na burat sa alak itong si ‘Big Brother’ kasama si PNoy habang nagaganap ang Luneta Hostage, humarap ba siya para magbigay ng paliwanag? Hindi siya humarap!
Nang maging isyu sa media ang multi-milyong pisong bahay ni ‘Big Brother’ sa isang magara at ekslusibong komunidad, humarap ba siya para magpaliwanag? Hindi siya humarap!
Nang maging isyu noon ang bayaw ni ‘Big Brother’ sa Philippine Forest Corporation na dating pinaghaharian nung kalbo na, nagkukunwari pang matino na whistleblower kuno, humarap ba siya para magpaliwanag? Hindi siya humarap!
Ilan lamang ang mga isyu na iyan kung saan nasangkot itong si ‘Big Brother’ ng Malakanyang pero pinili niyang itikom ang bibig upang hindi lumaki pa ang sunog kaya ang lahat ng isyu ay lumamig na tila binuhusan ng yelo.
Ang totoo nga niyan ay hanga ako kay ‘Big Brother’ dahil napanatili niya ang ganitong estilo ng pamumuno kahit narating na niya ang Malakanyang. Siya na yata ang pinakatahimik na sundalo ni PNoy.
Nagawa ni ‘Big Brother’ ang maging tahimik na tila walang kapangyarihan sa administrasyon ni PNoy pero ang totoo ay siya ang pinakamalakas kay PNoy. Ang sabi nga nung taga-Malakanyang sa akin ay minumura pa raw ni ‘Big Brother’ si PNoy kapag sablay ang desisyon ng Pangulo.
Sobrang dikit nung dalawa, ‘di ba?
Kaya sa ganitong punto ko nakita na dapat makinig si PNoy kay ‘Big Brother’ kung ayaw niyang pulbusin siya ng mga batikos lalong higit ngayon kung saan hindi nagbabago ang init ng taumbayan sa isyu ng Pork Barrel Scam.
Kapag wala na sa trono si PNoy, mawawala lahat ng mga sulsol diyan sa kanyang tabi pero sigurado akong nariyan pa rin si ‘Big Brother’ na kanyang sanggang-dikit kahit wala pa sila sa Malakanyang.



