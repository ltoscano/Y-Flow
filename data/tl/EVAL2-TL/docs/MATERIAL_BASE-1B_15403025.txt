
South Cotabato, may pinakaunang LGU-managed HIV/AIDS treatment hub sa Pilipinas

August 04, 2016

LUNGSOD NG KORONADAL, South Cotabato, Ago. 4 (PIA) -- Ang lalawigan ng South Cotabato ang pinakaunang lokal na pamahalaan sa buong bansa na may treatment hub sa human immunodeficiency virus/acquired immune deficiency syndrome (HIV/AIDS).

Ayon kay Dr. Rogelio Aturdido Jr., ito ay matapos nakamit ng lalawigan ang accreditation ng Department of Health para sa HIV/AIDS Core Team (HACT) Clinic ng South Cotabato Provincial Hospital kamakailan.

“Ang HACT Clinic ng South Cotabato ang nag-iisang HIV-AIDS treatment hub sa buong bansa,” pahayag ni Dr. Aturdido.

Nangangahulugan ito na bukod sa testing at counseling sa nagnanais malaman kung may HIV o AIDS sila at mga indibidwal na biktima ng naturang sakit, at pagbibigay ng paunang pangangalaga sa mga maysakit, maari na ring magbigay ng antiretroviral medicines ang HACT Clinic ng South Cotabato Provincial Hospital sa mga HIV/AIDS patient.

Ang mas mahalaga, hindi na kailangang pumunta ang mga may HIV/AIDS sa South Cotabato at kalapit na mga lugar sa Southern Philippines Medical Center sa Davao City upang kumuha ng kanilang gamot o magpatingin sa kanilang kalagayang pangkalusugan dahil naibibigay na rito ang mga serbisyong dati doon lang sa SPMC nakukuha.

Sa kasalukuyan, 253 na pasyente ang sumasailalim ng treatment sa HACT Clinic ng South Cotabato Provincial Hospital, kabilang na ang iilan mula sa ibang lugar tulad ng Isulan, Sultan Kudarat; General Santos City; at Butuan City.

Sa pinakahuling ulat, mula 1984 hanggang sa kasalukuyan umabot na sa 385 ang kaso ng HIV/AIDS sa South Cotabato.

Siniguro naman ni Dr. Aturdido na mananatiling sekreto ang pagkakakilanlan ng mga nagpapa-HIV/AIDS test at mga pasyente ng HACT Clinic.

Inaasahan ng Integrated Provincial Health Office ng South Cotabato na matatanggap ang opisyal na certificate of accreditation para sa treatment hub sa Oktubre. (DEDoguiles-PIA 12)



