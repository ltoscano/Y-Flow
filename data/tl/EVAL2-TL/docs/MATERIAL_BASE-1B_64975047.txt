
PANUNULOT NI ALAN CAYETANO KAY MAR ROXAS

MALAMANG, matorotot ni Senador Alan Peter Cayetano si Interior Secretary Mar Roxas para sa darating na eleksyon 2016. Aba, kaliwa’t kanan ang painterbyu ni Boy Taguig para lang idepensa ang kanyang boss na si Benigno Aquino III sa salang pagwawaldas sa pera ng bayan gamit ang iligal na Disbursement Acceleration Program (DAP).
“Honest mistake” raw ang ginawa ni BSA3 sa iligal na DAP? Ukinnam! Alam na alam ni Cayetano kung saan ginamit ang DAP – impeachment kay Supreme Court Chief Justice Renato Corona, wala nang iba pa.
Kung ipagpipilitan pa rin ni Alan na “honest mistake” ni Noynoy ‘yun, isa lang ang ibig-sabihin niyan. Gusto niyang siya ang i-endorso ni Aquino para President sa 2016.
Alam ni Alan na kahit itaya lahat ni Mar Roxas ang pinakahuling kusing ng yaman nila, hindi mananalo si Boy Palengke. Hayan nga at pati trabaho ni rice czar Kiko Pangilinan pinapelan na rin ni Roxas, eh.
Matinding kontes ang ginagawa nina Alan at Boy Bawang. Hala bira sa kanilang media blitz. Papogi pilit kaliwa’t kanan. Kung magkano ang badyet makahila lang ng media, sila lang ang nakakaalam.
Wala ba naman nabubukulan?
Kailangan ni Roxas na magkaroon ng bagong pr team. ‘Yung talagang kanya lang at walang yabang sa katawan. Marami na ang nagrereklamo sa kanyang hawi boys na tila namimili lang ng kausap.
Lamang, alam kaya ng dalawang ito na sinoman ang i-endorso ni Aquino ay tiyak na talo dahil sa anomalya dala ng PDAF at DAP? Ayon kasi sa ulat ng IBON, IMF at World Bank, tinalo ng rehimeng Aquino ang tatlong nagdaan na administrasyon sa usapin ng korapsyon at paglaspag ng pondo ng bayan.
‘Yung mga ibinibintang niya sa mga “nagdaan na administrasyon” na pinagsamang P60-bilyon o P100-bilyon na, sa isang “proyektong in good faith” ay P170-bilyon na!
Kapag pinagsama ang lahat na pondong winaldas na hindi naman maituro at makita ang mga proyekto ay umaabot ng P470-bilyon!
Kaya kung ipagpipilitan ni Alan Cayetano na “honest mistake” lang daw ang nagawa ni Noynoy, aba, napakawalang kwenta pala ng estado kung siya ang mauupo na Pangulo. Lahat ng mali niya kung sakali ay sasabihin niya rin na “honest mistake” lang.
Malinaw, ang depensa niya kay BSA3 at walang ibang dahilan kundi ang panunulot niya kay Mar Roxas.



