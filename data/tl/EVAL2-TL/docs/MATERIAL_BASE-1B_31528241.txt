Tiyak na Kapahamakan

by Teo S. Marasigan
February 4, 2015

Apatnapu’t apat na operatiba ng Philippine National Police-Special Action Force (PNP-SAF). Labing-walong mandirigma ng Moro Islamic Liberation Front (MILF). At dalawa hanggang anim na sibilyan. Kabisado na ng marami ang mga datos na ito tungkol sa madugong operasyon ng PNP-SAF sa Mamasapano, Maguindanao noong Enero 18. Makaisang-panig na tumampok sa midya ang maraming namatay sa hanay ng PNP-SAF, kaya naging mabilis ang pagsisi sa MILF. At sa pamumuno ni dating Pangulong Joseph Estrada, lumakas ang panawagan para maglunsad ng todo-gera laban sa MILF.
Pero mas malawak ang pagkondena kay Pang. Noynoy Aquino. Itinanggi niya ang direktang pananagutan sa nangyari sa kanyang talumpati sa telebisyon noong Enero 28. Wala siya sa parangal noong dumating ang mga bangkay ng napatay na PNP-SAF sa Villamor Air Base noong Enero 29. Nahuli rin siya ng pagdating sa parangal sa burol ng mga ito noong Enero 30. Sa mga aksyon niyang ito nagmula ang bansag sa kanyang “traydor” sa mga napatay na elite na pwersa ng kapulisan. Sa paglakad ng mga araw, tumatalas din ang pagsisi sa kanya dahil sa pag-uutos niyang ilunsad ang operasyon.
Marami nang nasabi at nasulat tungkol sa nangyari sa Mamasapano. Alam mong galit ang publiko at delikado ang pangulo kapag bumabaha ng salita at imahen sa Facebook at iba pang social media, kapwa sa istatus at komento ng mga tao. Sa ganitong mga panahon, ang mga selfie at larawan ng pagkain, alagang hayop at anak ay nagiging sekundarya sa mga balita at komentaryo tungkol sa pulitika. Naganap ang pagdanak ng dugo sa Mamasapano sa panahong lumalalim din ang galit ng publiko sa gobyernong Aquino dahil sa pagtaas ng pamasahe sa MRT-LRT at ng iba pang singilin sa serbisyo.
Anu’t anuman, heto ang mga aspeto ng isyu na tawag-pansin at interesante para sa akin:
(1) Papel ng US. Binansagang internasyunal na terorista ang target ng operasyon. Ang US ang matagal nang tumutugis sa kanya. Umano’y eksakto ang impormasyon tungkol sa lokasyon ng target. Nagkumahog si Noynoy, matapat na tuta ng US, para ipatupad ang operasyon. At lihim itong ipinatupad. Lahat ng ito, indikasyon na ang US, kasabwat si Aquino, ang pangunahing nagtulak ng operasyon at responsable rito. Kumpirmasyon na lang ang mga larawan ng mga sundalong Kano na tumutulong sa paglilikas sa mga napatay sa labanan – at kung hindi ito nakunan ng larawan, posibleng itatanggi rin ito.
Mas malamang na ang US ang nakatunton sa target na terorista, nag-utos ng operasyon, nagdisenyo nito, at namuno sa pagpapatupad nito. Antas-imperyalista ang kumpyansa, kaya nga ipinwesto na si Aquino sa Zamboanga City para sa press conference na magbubunyi dapat sa harap ng internasyunal na midya ng noo’y inaasahang tagumpay. Itinanggi na ng US Embassy ang anumang mahalagang papel sa operasyon, pero sinong naniniwala rito? Hindi ang mga mamamayang alam ang madugong rekord ng US sa buong mundo at ang kasinungalingan ng mga embahada nito sa iba’t ibang bansa.
(2) Paggamit sa mga Pilipino, pagmaliit sa paglaban ng sambayanang Moro. Kung direktang sakop ng US ang Pilipinas, mga tropang Kano ang lalaban sa mga Pilipino. Pero dahil neo-kolonya ng US ang Pilipinas, at tuta nito ang gobyerno, Pilipino mismo ang ginamit laban sa Pilipino. Patunay ng kumpyansang imperyalista ang paggamit ng kapulisan at hindi militar sa operasyong ito. Sa pagpakat ng mahigit 400 pulis sa Mamasapano, malinaw na labanan ang pakay nila. Pero patunay ang madugong resulta na lubhang minaliit ng US at ni Aquino ang paglaban ng sambayanang Moro.
(3) Paglabas ng katotohanan. Lumalakas ang panawagan para sa katotohanan hinggil sa nangyari, na dapat lang. Pero magandang itanong: anong katotohanan ang hinahanap? Iyung pamperyodismo? Iyung ligal? Dapat hanapin ang mga ito, pero dapat kilalanin din ang isang katotohanan: na kayang-kayang itago, baluktutin, o ipitin ng mga naghahari ang mga ito. Dapat ding kilalanin ang isa pang katotohanan: Na sa kasaysayan ng People Power, lumalabas ang katotohanan kapag ang sambayanan ay nagpoprotesta, naggigiit ng pananagutan batay sa pinapaniwalaan nitong katotohanan.
(4) Gera kontra-terorismo. Inilunsad ang operasyon sa balangkas ng tinatawag na “gera kontra-terorismo” ng US. Maaalala ang tuligsa ni progresibong intelektwal na si Michel Chossudovsky: ang “gera kontra-terorismo” mismo ay terorismo – atake sa mga mamamayan ng daigdig para sa interes ng malalaking kapitalista at gobyerno ng US. Kailangang palawakin ang pag-unawa lampas sa mga indibidwal na terorista at mga kaso ng terorismo, patungo sa kalagayang nagluluwal ng mga binabansagang terorista – na hinuhubog ng mga mapaminsalang patakarang imperyalista sa ekonomiya at militar.
Larawan ng “gera kontra-terorismo” ng US ang nangyari sa Mamasapano. Sa panahong ipinagyayabang ng US ang mga abanteng kagamitan para sa presisong pagtukoy at pagbigwas sa umano’y terorista, mas maraming mamamayan ang namamatay. Sa panahong ipinagyayabang nito na isinusulong ng mga gera nito ang “demokrasya,” pinakilos nito ang gobyerno sa paraang palihim at di-demokratiko. Sa panahong ginagamit nito ang mga usapang pangkapayapaan para pasukuin ang mga armadong grupo, ipinakita nito na hindi ito magpapapigil sa paglulunsad ng mga atake at gera.
03 Pebrero 2015



