
Astig na si Pacman, astig din sina JV at Toby! November 24, 2014 Written by Marlon Purificacion Published in Opinion Read: 1798 MACAU -- Aaminin ko, first time ko nakapanood noong Linggo ng tanghali nang live na laban ni Sarangani Rep. Manny ‘Pacman’ Pacquiao. Salamat sa nag-sponsor. Madalas, nakuntento na lamang tayo na manood sa pay per view, kasama ang aking mga anak. Minsan sa National Press Club (NPC) o minsan sa ilang sinehan sa Metro Manila. Ang huling panood ko ng pay per view sa laban ni Pacquiao ay nang talunin nito si Timothy Bradley noong nagdaang April at nasa Winnipeg, Canada tayo noon. Kakaibang karanasan iyon dahil kalimitan, kung bago magtanghaling tapat o pasado tanghali na natin napapanood sa Pilipinas ang laban ni Pacquiao, doon sa Canada ay maghahatinggabi na nang aming masubaybayan. Dagdag na saya ang makasama ang pamilya sa ibang bansa na kitang-kita kung gaano sila kasabik na mapanood ang kababayang si Pacquiao habang nakikipaglaban sa ring. Naisulat ko rin minsan kung anong buhay mayroon ang ating mga kababayan sa labas ng bansa tuwing may laban si Pacquiao na para bang tumitigil din ang ikot ng kanilang mundo para lamang mapanood ang magaling na boksingero. Maliban sa Pasko at iba pang mahahalagang petsa, sa ganitong kaganapan lang din nagkakaroon ng ‘reunion’ ang magkakapamilya sa labas ng bansa. Isang pagkakataon na nagpapakita kung ga’no pinagtitibay ni Pacquiao ang ‘family values’ nating mga Filipino. Sa laban ni Pacquiao kamakalawa, kitang-kita rin ang pananabik ng ating mga kababayan dito sa Macau. Iyong iba siyempre nag-aksayang gumastos ng pasahe patungong Macau at magbayad ng tiket, samantalang ang iba naman ay nagkasya na lang sa pag-antay sa labas ng Cotai Arena sa Venetian Hotel bilang pagpapakita ng suporta kay Pacman at siyempre para makita ang ilang sikat na si Chris Algieri. Nakatutuwa dahil karamihan sa mga ‘foreigner’ na nakita natin sa Macau ay nakasuot pa ng MP (Manny Pacquiao) shirts at jacket at iyong iba ay naka-jacket pa na may bandera ng Pilipinas. Sabi nga ng dalawang broadsheet reporter na kasama kong nagpunta sa Macau, mabuti pa raw ang mga foreigner dahil ‘proud’ silang magsuot ng Pacquiao shirts o jacket, samantalang ang ilan nating kababayan, kung hindi man pabonggahan sa pagsuot ng mga ‘branded’ na damit, talagang wala nang nag-aatubili pang magsuot ng ‘souvenir shirt.’ Sabagay, ang magsisigaw ka lang, tumayo o iyong iba ay maglulundag na may kasamang palakpak na bahagi ng halos 13,000 crowd estimate sa Cotai Arena ay malaking bagay na. Paano pa kaya ang mga kababayan natin sa ’Pinas o ibang bansa na sigurado tayong pinanood kung paano paulanan ng suntok ni Pacquiao si Algieri. Bukod kina Sylvester Stallone at Arnold Schwarzenegger na banyagang celebrities na nagsadya sa Macau, marami ring mga sikat na personalidad ang personal na nanood ng laban ni Pacquiao. Ilan sa mga namataan natin ay ang artistang si Antonio Aquitania, Andrew E., Hayden Kho at ang buong miyembro ng Kia Motors team. Hindi siyempre mawawala si Ilocos Sur Gov. Chavit Singson, gayundin si dating Pangulo at ngayo’y Manila Mayor Joseph ‘Erap’ Estrada. Sabi ng isang Pinoy na ‘room boy’ sa amin, naka-check in din daw si Davao City Mayor Rodrigo Duterte sa Galaxy Hotel, samantalang ang kasama nating isang tabloid reporter ay nagsabing nakita rin daw niya si Rehabilitation czar Sec. Panfilo ‘Ping’ Lacson. Nasalubong namin si Senador Bongbong Marcos sa lobby ng Venetian Hotel pero mukhang nagmamadali ito kaya hindi na niya napansin ang grupo ng mga mamamahayag na kasama ko. Sa Imperial Restaurant sa ground floor ng Venetian, lumapit si UNA interim president Toby Tiangco sa aming mga reporter, nakipagkamustahan nang sandali saka ito umalis. Gayundin si Senador JV Ejercito na umaming hindi niya maaaring palagpasin ang manood ng live sa laban ni Pacquiao bilang pagpapakita ng suporta sa kaibigan. Katunayan, tulad ni Tiangco, kasamang nanood ni Senator JV ang 14-anyos na anak nito. Sa pamamagitan ng facebook account, nagpadala rin ng mensahe si JV. “Truly proud to be a friend of Manny Pacquiao. Watching the fight for only the second time gave me goose bumps and I felt the electricity at the Cotai Arena. Makes you even proud that the likes of Stallone and Schwarzenegger and other big stars make an effort to watch him fight. There will never be another Manny Pacquiao, not in this lifetime. Pacman has given so much pride to us Filipinos. Let’s enjoy him while he is still there,” sabi pa ng senador. Marami ring kilalang broadcaster ang nakita nating nanood ng Pacquiao fight, pati si election lawyer Romy Macalintal at ilang kilalang broadcaster ng bansa. Kapansin-pansin ang giliw ng mga kababayan natin kina Senador JV at Cong. Toby dahil halos lahat yata ng Pinoy na nasa Venetian ay nakikipag-selfie sa kanila. Bulong ko kay Senador JV, may bago na siyang bansag ngayon -- siya na ang bagong ‘Selfie King’ ng Senado na isang matamis na ngiti lang ang ipinukol sa aming mga mamamahayag. Nakita ko rin si Caloocan Rep. Egay Erice na ‘counterpart’ ni Tiangco sa administrasyon. Biro ko kay Toby, kung itutuloy na lang ba nila sa ‘boxing ring’ ang ‘away’ nila ni Erice. Pero ang sagot ni Toby sa atin na wala naman daw personalan ang sagutan nila ni Cong. Egay. Nagkataon lang na nasa oposisyon siya at si Egay naman ay nasa administrasyon. Kapansin-pansin lang talaga na mas sikat si Toby kay Erice kasi kung gaano pinagkakaguluhan ang spokesman ni Vice-President Jejomar Binay para magpa-selfie sa kanya, parang wala namang pumapansin o nakakakilala kay Erice. Ang sabi na lang niya sa atin, kasama raw niya si Mayor at hindi ko alam kung si Mayor Oca Malapitan ang tinutukoy niya habang nasa labas ng VIP entrance ng Cotai Arena. Gusto ko pa sanang biruin si Cong. Toby na kaya siya pinagkakaguluhan dahil baka napagkakamalan itong si Cavite Gov. Jonvic Remulla, pero hindi na namin nakita matapos ang laban ni Pacquiao. Maraming kulay ang napansin natin sa Pacquiao fight dito sa Macau. Pero iisa lang ang nasisiguro kong nangyari. Ito ay napag-isa ni Pacquiao ang sambayanang Filipino, gayundin ang ating mga politiko. Nagkamayan pa nga raw sina Cong. Toby at Cong. Egay nang magkita sila sa Venetian. Ang catch lang talaga, mas pinagkakaguluhan ng tao si Toby Tiangco kaysa kay Erice na halos dinadaan-daanan lamang ng ating mga kababayan at hindi pansin na ito iyong kongresistang tagapagsalita ni DILG Sec. Mar Roxas.



