Juan Series 3: Mula pa sa simula ay naroon na ang ‘Logos’ at si Jesus iyon
By Zayith Hebron December 3, 2016
“Sa simula ay ang Salita, at ang Salita ay kasama ng Diyos, at ang Salita ay Diyos. Sa simula ay kasama na siya ng Diyos. Lahat ng mga bagay ay ginawa sa pamamagitan niya at kung wala siya ay hindi nagawa ang anumang bagay na ginawa.” (Juan 1:1-3)
Kapag binasa mo ang umpisa ng aklat ng Genesis, ay ganito naman ang sinasabi:
“Nang pasimula, nilikha ng Diyos ang langit at ang lupa.” (Genesis 1:1) Magkahawig, hindi po ba? Sa wikang Griyego, ang “salita” ay “logos”. Kung matagal ka nang sumusubaybay sa Ulan ng Pagpapala, marahil ay pamilyar na sa iyo ang katotohanang ang orihinal na mga manuskrito ng Bagong Tipan ng Bibliya ay isinulat sa wikang Griyego. At kapag ginagamit ng mga Griyego ang salitang “logos”, ang tinutukoy nila ay hindi lang ang salitang binigkas kundi pati rin ang salitang nasa isip pa lamang; ang tinatawag na “reason” sa wikang Ingles.
Kapag ginagamit ng mga Griyego ang salitang “logos” at iniuugnay ito sa sansinukob, ang tinutukoy nila ay ang sinasabi sa NIV Study Bible na “the rational principle that governs all things”. Ang ‘logos’ para mga Griyego ay ang makapangyarihang sanhi ng lahat ng bagay na nakikita at hindi nakikita.
Sa mga Judio naman, ang salitang “logos” ay isang paraan para tukuyin ang Diyos mismo na si Yahweh (Adonai). Samakatuwid, ang pagkakagamit ng apostol Juan ng salitang ‘logos’ ay makabuluhan para sa mga Judio at sa mga Hentil ng kanyang panahon. (Judaismo ang pangunahing relihiyon ng mga Israelita noon. Judio ang tawag sa kasapi ng relihiyong iyon. Hentil naman ang tawag sa hindi Judio, katulad ng karamihang Griyego. Hentil din ang karamihan sa ating mga Pinoy.)
Tingnan natin ang transliteration ng Juan 1:1 sa orihinal na Greek text nito:
“En arche en ho Lógos, kaì ho Lógos en pròs tòn Theón, kaì Theòs en ho Lógos.”
Ang katapat na salin nito sa Ingles ay ganito naman:
“In beginning was the Word, and the Word was with the God, and God was the Word.”

Ulitin nating basahin ang salin sa Tagalog:
“Sa simula ay ang Salita, at ang Salita ay kasama ng Diyos, at ang Salita ay Diyos.”
Sinasabi ng apostol Juan na ang tinatawag na “Logos” ay hiwalay na persona sa Diyos. Ang “Logos” ay Diyos din mismo. Ang “Logos” ang ‘gumawa sa lahat ng bagay… at kung wala siya ay hindi nagawa ang anumang bagay na ginawa.” (Juan 1:2)
Ibig pong sabihin, ang “Logos” na personang Diyos din ay nauna pa sa paglikha ng sanlibutan. Mas matanda Siya sa mga anghel, mas matanda Siya kay Satanas o Lucifer, ‘di hamak na mas matanda Siya kina Adan at Eba dahil Siya ang lumikha sa kanila.
Ang Logos ang ugat at sanhi ng lahat ng nilikha sa buong sansinukob. Iyan ang sinasabi ng apostol Juan dito.
Ngayon, binanggit ba ni Juan kung sino talaga ang Logos na ito? Nagbigay po ba siya ng kahit isang ‘clue’ sa katauhan ng Logos na ito?
Meron po. Basahin natin ang Juan 1:14-15 —
“At naging tao ang Salita at tumahang kasama namin, at nakita namin ang kanyang kaluwalhatian, kaluwalhatiang gawa ng sa tanging Anak ng Ama, puspos ng biyaya at katotohanan.
“Nagpatotoo si Juan (Bautista) tungkol sa kanya at sumigaw, “Siya yaong aking sinasabi, ‘Ang dumarating na kasunod ko ay naging una sa akin sapagkat siya’y nauna sa akin.’
“At mula sa kanyang kapuspusan ay tumanggap tayong lahat, biyaya na sinundan pa ng ibang biyaya. Sapagkat ibinigay sa pamamagitan ni Moises ang kautusan; ang biyaya at ang katotohanan ay dumating sa pamamagitan ni Jesu-Cristo.” (Juan 1:14-17)
Kaibigan, umpisang-umpisa pa lang ng ebanghelyo ng apostol Juan ay kinaklaro na niya ang isang bagay: Ang Jesus na taga-Nazaret na pag-uusapan sa 21 kabanata ng kanyang akda ay ang LOGOS.
Siya ang Diyos na nagkatawang-tao.
Iisang Diyos, tatlo ang persona.

Makikita natin ang katotohanang iyan sa susunod pang mga kabanata.
Kaibigan, pakinggan nating maigi ang sinasabi ni Juan. Si Jesus ay Diyos, Siya’y karapat-dapat sambahin at pag-ukulan ng tapat na pananampalataya. Handa ka bang ibukas ang puso mo sa Kanya?
Dalangin kong iyan ang gawin mo ngayong araw. Sundan ang Ulan ng Pagpapala tuwing Martes, Huwebes, at Sabado. Shalom and God bless!



