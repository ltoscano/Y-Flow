
EDSA PEOPLE POWER REVOLUTION 1 NILANGAW

TOTOO nga kaya ang paniniwala ng marami na wala nang katuturan ang EDSA People Power Revolution 1?
Ito’y sa kabila ng katotohanang dinagsa naman ng tao ang paggunita nito sa Cebu kamakalawa.
Nang magdaos nga ng misa sa EDSA Shrine si Bishop Soc Villegas na batang Cardinal Sin, naging kapansin-pansin din ang pagkalangaw ng mga upuan ng simbahang ito. Hindi tuloy napigilan ni Bishop Villegas ang maglabas ng sama ng loob, kahit kaunti lang.
SOMETHING IS WRONG
ANG pagkawala ng interes ng mga taong EPPR1 at mismong mga mamamayan ay malaking palatandaan ng pagtingin ng mga ito sa kasalukuyang pamahalaan.
Paano kung sa EDSA idinaos ang “Salubungan”, eh, nilangaw rin? At kung napuno man ay pawang mga nagpoprotesta laban sa pamahalaan ang gumawa nito?
Ito rin ba ang isang malaking dahilan kung bakit hindi isinentro ng pamahalaan ang selebrasyon sa EDSA at isinagawa na lang ito sa Cebu? Paano ang tingin ng marami na palusot lang ng pamahalaan ang pagdaraos ng EPPR1 sa Cebu at pagsasabing gumampan din ang Visayas at Mindanao ng mga katumbas na laban sa diktadurya noon at pakikiisa sa EPPR1?
MAY KATUTURAN PA RIN
PARA sa atin, malaki pa rin ang katuturan ng EPPR1. Isang leksyon dito ang katotohanan na nasa mamamayan ang tunay na lakas sa pagbagsak at pagtayo ng isang pamahalaan gaano man makapangyarihan ang huli.
Makapangyarihan ang huli dahil hawak nito ang mga militar, pulis, CAFGU at iba pang armado, husgado, Kongreso, Palasyo at mga lokal na pamahalaan.
Pero sa pamamagitan ng People Power, kayang durugin ng mga mamamayan ang pamahalaan kahit itatag pa ito sa moog ng martial law kung taliwas na ang kilos nito sa interes ng una.
Ano nga ang magagawa ng daang libo lang na armadong puwersa ng pamahalaan sa milyon-milyong mamamayan na gustong magtatag ng pamahalaan na magsusulong ng kanilang interes?
BIGO KAYA NILALANGAW
MAGANDA na sana ang pasimula ng kasalukuyang pamahalaan dahil nagsimula ito sa pangakong dudurugin nito ang mga nakaugat na sobrang korapsyon at pandarambong sa mga taong 2004-2010.
Pero apat na taon na ito at dadalawang taon na lang ang nalalabi para ito lilisan ngunit wala pa rin itong masasabing malaking pagbabago sa nabanggit na mga salot sa pamahalaan. Kung may nagagawa man ito, tanging sa pulitika lang nagaganap at ang mga hindi nito kasundo lang ang nape-perhuwisyo.
Nananatili ang korapsyon at pandarambong at ang masama nito, sa tingin ng taumbayan, ay lumipat lang ng kamay ang mga ito.
WALANG KATARUNGAN
HIGIT na masama, tabinging-tabingi ang katarungan sapagkat walang pagkilos ang pamahalaan upang ilagay sa harapan ng dambana ng katarungan ang mga may tangan sa poder. Ito pa naman ang pinakaaayaw ng mga mamamayan. Walang puwang sa buhay ng mga mamamayan ang katarungang walang pagkakapantay-pantay at pinaiiral ng mga mapagkunwari at abusado na rin sa kapangyarihan.
‘Yun bang === kung hindi kinakasuhan ang mga taga-Palasyo at mga kaalyado ng mga ito sa Kongreso at mga lokal na pamahalaan gaano man katarantado ang mga ito, diyan na tahimik ngunit umaalma ang mga mamamayan.
Kung hindi sa halalan inilalabas ito, mismo sa mga lansangan. At ang masama pa, kung ipinakikita na ng mga ito ang kawalan nila ng interes maging sa katulad ng EPPR1 na napakahalaga sa ating pambansang buhay, paktay na ang kinabukasan ng nakatayong pamahalaan.
HIRAP AT GUTOM
KABILANG sa mga sukatan ng mga mamamayan ng pagiging seryoso ng pamahalaan sa buhay pambansa ang pag-aahon sa kahirapan ng nakararaming mamamayan.
Sa nakalipas na apat na taon, bakit dumarami ang nagsasabing pahirap nang pahirap ang kanilang buhay? Taliwas naman ito sa ipinangangalandakan ng pamahalaan ng payaman na payaman ang Pilipinas.
Pero sa harap nito, umaamin naman ito na napakalaki ng pagkukulang nito kung kinokompronta na ito ng mga organisasyong katulad ng United Nations at International Labor Organization. Sinasabi ng UN na bigo ang pamahalaan sa pagsugpo sa kahirapan at sinasabi naman ng ILO na hindi nararamdaman ng mga mamamayan, lalo na ng mga obrero, ang sinasabing pagyaman ng Pilipinas.
Hangga’t wala talagang pagbabago sa gutom at kahirapan at kung mayroon man ay pasama nang pasama, lalangawin at lalangawin nga ang EPPR1 at lalong nakikitang walang kredibilidad ang pamahalaan.
BLACKEYE AT KNOCKOUT
KUMBAGA sa boksing, maituturing ngayon na naba-blackeye at nana-knockout na ang mga kalaban sa pulitika ng mga nasa administrasyon at may kaugnayan ito sa halalang presidensyal sa 2016.
Akalain mo bang “guilty” agad ang mga nasa oposisyon kahit imbestigasyon pa lang ang inaabot ng pagkalkal sa kabulukan ng mga ito.
Subalit kung mismong sa EPPR1 ay naba-blackeye at nana-knockout ang administrasyon, may malaking problema.
Iba ang pamantayan ng mga mamamayan sa gusto nilang pagkamit ng katarungan at tamang pamamahala sa pamahalaan. Paano kung ang tingin ng mga mamamayan ay kasing bulok at umaalingasaw sa kabulukan ang mga nasa poder o administrasyon ng mga ipinaparada nilang mga bulok at umaalingasaw sa pamahalaan? Hmmm!
oOo
Anomang reklamo o puna ay maaaring iparating sa www.remate.ph o i-text sa 09214303333.



