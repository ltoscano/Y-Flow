‘Handa ka na ba sa malakihang protesta sa Agosto 25?’

Isang malawakang noise barrage ang isinagawa ngayong Agosto 15 sa iba’t ibang bahagi ng Kamaynilaan para itambol ang pagtutol sa pagpapatuloy ng sistema ng pork barrel sa bansa.
Pinangungunahan ito ng #AbolishPork Movement. Nag-ingay at nagprograma ang iba’t ibang grupo para rin mangumbida sa mas malawak na publiko na lumahok sa malakihang pagtitipon sa Agosto 25, sa bisperas ng isang taong anibersaryo ng Million People March.
Kabilang sa mga nagsagawa ng noise barrage ang mga grupong nagtipon sa harap ng Korte Suprema, UP Manila, Elliptical Road, National Housing Authority, Department of Agriculture, Lung Center, Sandiganbayan, and Guadalupe (EDSA) sa tanghali.
Sa hapon naman, alas-kuwatro ng hapon, may mga pagtitipong naganap sa Philippine Womens’ University, Philippine General Hospital, Philippine Normal University, sa Kalaw at Padre Faura Avenue, sa National University, Blumentritt, Espana, E. Rodriguez, Sto. Domingo Church, at Philcoa.

“Nagpapakita si Aquino ng mga senyales ng sobrang hibang na megalomaniac (taong lango sa kapangyarihan). Sobrang high sa pork, nahihibang. Malinaw na nababaliw na ang kapita-pitaganang si Aquino: una, inatake ang Korte Suprema, tapos naglunsad ng yellow ribbon campaign na di pinatos, at ngayon naman, (inihayag) ang plano niyang mamuno habambuhay–para depensahan lang ang ilegal niyang holDAP. Nakakarinig na ba siya ng mga boses?” sabi ni Vencer Crisostomo, tagapangulo ng Anakbayan.
Pinatutungkulan ni Crisostomo ang pinakahuling pahayag ni Aquino na “bukas” siya sa pagrepaso sa Saligang Batas para bawasan ang kapangyarihan ng Korte Suprema at pahabaan ang termino ng kanyang Panguluhan.
Million People March: Isang Taon Pagkatapos
Samantala, mag-iisang taon na sa Agosto 26 ang protestang Million People March, na naghudyat sa malawakang pagtutol sa sistema ng pork barrel sa administrasyong Aquino. Pero sa kabila nito, at sa kabila ng pagtindig ng Korte Suprema laban sa pork barrel, nanatili ito sa pagbabadyet ng gobyerno.
Kung kaya, sa Agosto 25, Araw ng Kagitingan, muling nananawagan silang mga nag-organisa ng Million People March ng isang malawakang protesta, para muling igiit ang pagbasura sa sistema ng pork barrel. Sa Roxas Boulevard malapit sa Lunet Park, isang malaking programa ang gaganapin, habang titipunin ang pirma ng pinakamaraming bilang ng tao para sa People’s Initiative to Abolish the Pork Barrel System.
Ayon sa #AbolishPork Movment, na isa sa mga tagapanguna ng aktibidad, sinisikap nilang lalong palawakin ang suporta ng protesta at inisyatiba. Maliban sa iba pang grupong kontra-pork tulad ng #ScrapPork Network, inaasahang susuportahan din ito ng di-bababa sa 73 Katolikong obispo. Sinusuportahan din ng naturang mga obispo ang pangangalap ng pirma para makapagpasa ng batas na nagbabawal sa discretionary lump-sum spending o pork barrel.

“Noong nakaraang taon, sinimulan natin ang krusada kontra sa korupsiyon (at) sa sistemang pork barrel.Isang taon na at nagawa nating iangat ang kamalayan ng publiko tungkol sa congressional at presidential pork, (gayundin ang) patronage politics at pambansang badyet. Nagwagi tayosa paglaban sa PDAF (Priority Development Assistance Fund) at DAP (Disbursement Acceleration Program) sa Korte Suprema. Pero nakakita ang gobyernong Aquino ng mga paraan para mamantine ang korap na sistema ng pork barrel,” sabi ng musiko at convenor ng #AbolishPork na si Monet Silvestre.
Kabilang sa mga hakbang ng Malakanyang para manatili ang pork barrel ay ang di-pormal na aregluhan sa pagitan ng mga mambabatas at kinatawan ng mga departamento sa gabinete ni Aquino.
“Hindi pa naipagwawagi ang laban. Kailangan na muling lumabas tayo, manindigan at pumirma laban sa pork,” sabi pa ni Silvestre.
Maliban sa #AbolishPork at #ScrapPork Netwrok, kasama rin sa magpapakilos at magpoprotesta ang mga grupong Volunteers Against Crime and Corruption, Concerned Citizens Movement, Babae Laban sa Katiwalian, Youth ACT Now, Whistleblowers Association, Artista Kontra Korapsyon, at progresibo at sektoral na mga grupo sa ilalim ng Bagong Alyansang Makabayan.
Nakiisa ang iba’t ibang personahe sa pormal na paglulunsad sa planong protesta na ginawa noong Agosto 12, kabilang sina Bernardo Bernado; VACC Chair Martin Dino; ang artistang si Mae Paner (a.k.a. Juana Change); Renato Reyes Jr. ng Bayan; ang whistleblowers na sina Melchor Magdamo at Col. George Rabusa; si Fr. Robert Reyes; si Victor Villanueva, na presidente ng University of Sto. Tomas Law Student Council; ang lider-guro na si France Castro; ang nars na si Robert Mendoza; si Bong Labog ng Kilusang Mayo Uno, ang petisyuner sa Korte Suprema na si Greco Belgica at ACT Teachers Rep. Antonio Tinio.
Maliban sa noise barrage kanina, maglulunsad din ang nabanggit na mga grupo ng isang People’s Congress na mag-aapruba sa panukalang batas na lalamanin ng People’s Initiative.
“Sa halip na pag-usapan ang pangalawang termino para kay Aquino, o ang tambalan at pakikipag-alyado ng mga pulitiko, dapat pag-usapan natin ang natatagong congressional pork na isiniwalat ni Rep. Tinio. Dapat mapanagot natin si Aquino sa DAP at mapigilan ang plano niya na isama sa 2015 badyet ang ilegal na mga iskemang mala-DAP,” sabi ni Reyes ng Bayan.



