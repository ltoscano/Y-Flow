TARA

SABI ni dating Bureau of Customs (BOC) Commissioner Ruffy Biazon, luma na raw na isyu ang “tara.” Noon pa raw may bintang na ganito sa BOC pero wala naman kahit sino ang lumantad para patotohanan ang mga bintang.
Ang “tara” ay ang sistema raw ng suhulan sa BOC para makapagpalabas ng mga iligal na kargamento ng bigas na galing sa ibang bansa. Syempre, iligal kaya walang maayos na buwis at binabayaran na lang ang mga opisyal ng BOC para makalusot ang mga kontrabando. Lugi na naman ang bayan dito.
Itinatanggi ito ng BOC pero iginigiit ng ilang media outfit ang istorya.
Ang sabi pa, umiinit daw ang “tara”, lalo ‘pag nalalapit ang halalan. Kung bakit ay may iba pang kUwento. Ilang taon na rin na nangangako ang ating pamahalaan na magiging ‘rice self-sufficient’ daw tayo.
Ang ibig sabihin ay kaya na nating huwag mag-angkat ng bigas mula sa ibang bansa at tayo na mismo ang magsu-supply ng bigas para sa lahat ng pangangailangan ng buong Pilipinas. Proteksyon na rin sana ito para sa ating sariling mga magsasaka.
Ayon sa mga eksperto, medyo mahirap daw makamit ang pangarap na ‘rice self-sufficiency’ sa ngayon, lalo pa at hindi halos tantanan ang Pilipinas ng mga bagyo. Tuwing may bagyong nananalasa, sira ang pananim, wasak ang palay, kulang na naman ang ani.
Pero interesante ang komentaryo ng isang eksperto na napanood ko minsan. Bakit natin ipipilit ang ‘rice self-sufficiency’ kung ang mas importante naman ay ‘food security.’
Oo nga naman, mas mahalaga naman na hindi gutom ang tao kumpara sa gusto nating ipilit na hindi na tayo mag-aangkat ng bigas. Hindi masama ang mag-angkat ng bigas para matustusan ang pangangailang ng mga Pinoy sa kanin.
Pero sa gitna ng debate ng “rice self-sufficiency” at ng “food security”, saan sa larawan ang “tara?” Sumisingit ang isyu ng “tara”, pilit na nauungkat.
Kaya para sa marami ay ang “tara” na nga ang salita na dapat tutukan at pag-aralan sa umiinit na usapin ng suplay ng bigas para sa bayan.



