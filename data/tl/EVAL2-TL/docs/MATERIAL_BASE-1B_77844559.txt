MAHINANG PINUNO

KAHIT ipagpilitan ni Pangulong Benigno Aquino III na kailangang ipagpatuloy ang kanyang nasimulan sa “Daang Matuwid” hindi pa rin mahihikayat ang marami sa mahihirap na mamamayan na patuloy na tangkilikin ang pamumuno nito sapagkat ramdam na ramdam ng mamamayan ang kahinaan ng kanilang halal na puno ng bansa.
Itanggi man ng mga alipores ni Pangulong Aquino na mahinang klaseng lider ang kanilang amo, hindi maitatatwa na mula nang maupo ito sa Malakanyang ay humina ang ekonomiya ng bansa. Patunay rito ang pagtaas ng presyo ng langis, pagtaas ng presyo ng bilihin tulad ng bigas, bawang, de-lata at iba pa, kawalan ng hanapbuhay at pagtaas ng krimen.
Bukod pa sa napakataas na buwis na kanilang kinakaltas sa sahod ng mga manggagawa.
Hindi ba’t pahirap sa mga manggagawa ang hindi pagtaas ng sahod gayung hindi naman makontrol ang pagtaas ng mga pang-araw-araw na gastusin tulad ng pagkain.
Kaya nga marami sa mga manggagawa ang dalawang beses o isang beses na lang kumakain ang kanilang mga miyembro ng pamilya.
Ang mga anak ng mahihirap ay hindi makapag-aral sa eskwelahan dahil kulang na kulang ang kanilang oras sa pagtulong sa kanilang mga magulang sa paghahanapbuhay upang kumain sila sa oras. Bukod pa sa katotohanan na kulang na kulang din ang mga paaralan na kayang ipagawa ng pamahalaan.
Kasi naman, inuuna pa ng administrasyon ni Pangulong Noynoy ang paggastos sa walang kakuwenta-kuwentang paninira sa kanyang mga kalaban sa politika kaysa pagbibigay-tulong sa mga mahihirap tulad ng mga batang lansangan na delikado ang buhay sapagkat posibleng madisgrasya sila ng mga sasakyan.
Magandang unahing sibakin ni PNoy ang undersecretaries, assistant secretaries, commissioners, directors at mga katulad na wala namang silbi sa kanyang gobyerno maliban sa pagngatngat sa kanyang tainga at pagbubulong ng mga payong ‘di naman niya maintindihan o kaya’y pinakikinggan niya pero pawang para lang pagkaperahan ng kanyang mga alipores.
Kaya nga walang karapatan si Pangulong Aquino na ipagpilitan ang kanyang sarili sa mga mamamayan sapagkat ayaw na talaga sa kanya dahil wala naman siyang maipagmamalaki na pagbabagong dulot ng kanyang “Daang Matuwid.”
Kaya nga wala na dapat term extension sapagkat lalo lang ilulubog ni PNoy ang Pilipinas at lalong maghihirap ang mga mamamayan na wala na talagang masulingan dahil sa mga hirap na pinagdaraanan bunga ng mga kakulangan ng kasalukuyang pamunuan.
Pero kung gusto at ipipilit ni PNoy ang kanyang muling pagtakbo sa 2016 presidential election sa pamamagitan ng Charter change, makabubuting paimbestigahan niya ang kanyang mga kaalyado na nagbubulsa ng pera ng bayan.
Baka kapag naipakulong niya ang mga ito kapag napatunayang nagkasala, magbago ang isip ng mga tao at maisipang muling mahalin ang anak ni dating Pangulong Corazon Aquino. PAKUROT/LEA BOTONES



