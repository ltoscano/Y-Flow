HEBREO SERIES 34: Kumapit nang mabuti kay Jesus para hindi malagas sa darating na pagyanig
By Zayith Hebron November 22, 2016 “Pag-ingatan ninyong huwag itakwil ang nagsasalita; sapagkat kung hindi nakatakas ang mga nagtakwil sa nagbabala sa kanila sa lupa, lalo pa tayo kung tatalikuran natin ang nagbabala buhat sa langit!
“Sa pagkakataong iyon niyanig ng kanyang tinig ang lupa.

Subalit ngayo’y nangako siya na sinasabi, ‘Minsan pang yayanigin ko, hindi lamang ang lupa, kundi pati ang langit.
“Ngayon ang salitang, ‘Minsan pa,’ ay nagpapahiwatig ng pag-aalis ng mga bagay na niyanig, gaya ng mga bagay na ginawa, upang manatili ang mga bagay na hindi nayayanig. “Kaya’t yamang tinanggap natin ang isang kahariang hindi mayayanig, magkaroon tayo ng biyaya na sa pamamagitan nito ay makapaghahandog tayo sa Diyos ng kalugud-lugod na paglilingkod, na may paggalang at takot, sapagkat ang Diyos natin ay isang apoy na tumutupok.” (Hebreo 12:25-29)
Nagpapatuloy po tayo sa ating serye ng pag-aaral sa Liham sa mga Hebreo, na matatagpuan sa huling bahagi ng Bagong Tipan ng Banal na Bibliya.
Dito sa bahaging ito ng liham ay tila ba naghahanda na ang manunulat na tapusin ang kanyang akda. Nilalagom na niya ang mga pangaral at ipinaaalala sa mga Hebreong Kristiyano noong mga panahong iyon na isang seryosong bagay ang magbingi-bingihan sila sa mga sinasabi ng Diyos Ama at talikdan nila ang ebanghelyo ni Cristo Jesus.
Nagbabala ang manunulat. Huwag nilang gayahin ang katigasan ng ulo ng mga Israelita noong panahong ibinigay ng Diyos ang Kanyang mga batas kay Moises doon sa Bundok ng Sinai. Hindi nakaligtas sa parusa ni Yahweh ang mga nagrebelde sa Kanya sa ilang.

Pinagpapatay Niya ang mga iyon.
E ngayon, isang higit na ‘rebelasyon’ o pahayag kaysa sa mga pahayag ng Diyos sa Sinai ang kanilang tinanggap! Ang rebelasyong iyon ay ang katotohanang si Jesus ang Diyos na nagkatawang-tao upang magligtas ng mga makasalanan sa lupa. Siya ang Mesias, Siya rin ang Hari ng mga Hari. Ang sinumang tatalima sa Kanya at mananalig sa Kanya ay maaabswelto sa parusang hatol ng Batas ng Diyos; ang mismong mga batas na ibinigay ni Yahweh kay Moises doon sa Bundok ng Sinai. (Basahin ang aklat ng Exodo para sa buong tala ng kasaysayang ito ng mga Israelita.)
Si Jesus ay higit na mataas na propeta kaysa kay Moises, na kanilang labis na iginagalang at ikinararangal.
“Subalit kayo’y lumapit sa Bundok ng Zion, at sa lunsod ng Diyos na buháy, sa makalangit na Jerusalem, at sa mga di-mabilang na mga anghel, sa isang masayang pagtitipon, at sa kapulungan ng mga panganay na nakatala sa langit., at sa Diyos na Hukom ng lahat, at sa mga espiritu ng mga matuwid na pinasakdal, at kay Jesus na tagapamagitan ng bagong tipan, at sa dugong iwinisik na nagsasalita ng lalong mabuti kaysa dugo ni Abel.” (Hebreo 12:22-24)

Sa pamamagitan ni Jesus, ang mga Hebreong Kristiyano ay nakalapit na sa totoong Bundok ng Zion–ang makalangit na lungsod ng Diyos at ang lahat ng mga naroroon na’t naninirahan doon. Ibinukas ng Anak ng Diyos ang isang dakilang pribilehiyo para sa kanila; isang pribilehiyong hindi mapapasakanila kung mananatili sila sa ilalim ng Lumang Tipan ng Judaismo.
Ang pangunahing babala: May paparating na malaking ‘pagyanig’ na hindi pa nararananasan ng tao. Ang pagyanig ay mangyayari sa ikalawang pagdating ni Jesus sa lupa; isang pagdating na may dalang maluwalhating gantimpala para sa lahat ng patuloy na nananalig sa Kanya, at isang kalunos-lunos at madilim na kapalaran para sa lahat ng tatalikod.
Ang isang bagay na mananatili at hindi mayayanig kailanman: ang kaharian ng Diyos.
Kaya kaibigan, makinig tayong mabuti sa sinasabi ng manunulat ng Liham sa mga Hebreo. Walang ibang pag-asa ang tao kundi si Jesus lamang. Kung ang mismong Judaismo na mismong si Yahweh ang nagdisenyo noong panahon ng Lumang Tipan ay wala nang bisa, papaano pa kaya ang libu-libong mga relihiyong gawa ng tao sa iba’t ibang panig ng mundo?
Kasama rin diyan ang hindi paniniwala sa Diyos. Ang kawalan ng relihiyon ay isa ring relihiyon (atheism).
Kaya kaibigan, makinig tayong mabuti sa mensahe ng Hebreo, ha? Si Jesus lamang ang katiyakan ng bukas. Huwag na nating ikiling ang ating mga pandinig sa mga boses na hindi Kanya.
Pag-isipan natin nang mabuti. Mga tagubilin tungkol sa paglilingkod sa Diyos ang susunod.

Shalom and God bless!



