Deboto si VP Noli, si Erap ay de-bote

Posted by: hataw tabloid
on January 12, 2015
in Opinion

AKALA mo kung sinong may nagawang mabuti si ousted president, convicted plunderer at de facto mayor Joseph “Erap” Estrada na nagsermon kay dating VP Noli de Castro kaugnay ng reklamo tungkol sa “stick” na gamit sa sari-saring kakanin sa Quiapo na inilalako ng mga vendor tuwing Kapistahan ng itim na Nazareno.
Wala sigurong maisip na isasagot si Erap kung bakit ang napaka-simpleng problema na unang ipinarating sa kanya ni De Castro noong nakaraang taon ay hindi niya nagawang aksiyunan kaya kung saan-saan niya dinala ang isyu, imbes na magpaliwanag.
Ayaw lang aminin ni Erap na siya ay impertinenteng nilalang at kahit problemang mababaw lang, pero malaking perhuwisyo naman sa publiko, ay hindi niya magawang solusyunan.
Sadyang iniwasang sagutin ni Erap na kaya pinapayagang dumami ang vendors sa Maynila dahil sila ang “gatasan” para mapanatili ang marangyang pamumuhay ng kanyang mga alipores.
Daan-daang milyong piso kasi ang nakokolektang “tong” ng kanyang mga alipores mula sa mga vendor kada buwan na hindi pumapasok sa kaban ng lungsod kaya siya napikon kay De Castro.
Hindi nag-aksaya ng oras si Erap sa interview para buweltahan ng alanganin si De Castro at magpanggap na may habag sa mahihirap, kahit ang totoo ay kailangang maghanap-buhay ng mga maralita dahil sila ang kanyang “source of income” na bumubuhay sa ilang tulisan ngayon sa city hall.
Daan-daang milyong piso ang nakokolektang ng kanyang mga alipores mula sa mga vendor kada buwan na hindi pumapasok sa kaban ng lungsod kaya bakit nga naman siya hindi mapipikon kay De Castro?
Lasing pa marahil si Erap at hawak ang bote ng alak kaya kung anu-ano na lang ang kanyang sinasabi laban kay De Castro, na noon pa man kilala nang masugid na deboto ng Nazareno.
Pag-ibig sa Emar Suites dapat busisiin ng Senado
WALANG gatol na sinabihan ni Erap si De Castro na wala raw nagawa bilang noo’y bise presidente at hepe ng Pag-ibig Fund.
Hindi ba si Erap at si Vice President Jejomar Binay mismo ang dapat magkumpisal kung ano ang kanilang naging “cash-sunduan” sa paglipat ng tanggapan ng Pag-ibig sa EMAR suites, isang gusali sa Shaw Blvd., Mandaluyong City na pagmamay-ari ng angkan ng mga Estrada, mula sa dati nitong opisina sa Makati?
Paano malilimutan ng publiko na noong si Erap pa ang pangulo ng bansa ay itinalaga niya ang kanyang sarili bilang “housing czar” kaya ang real estate business ng kanyang pamilya ay nakasalakab ng housing projects.
Harinawa ay isama rin sa nakatakdang pagdinig ng Senado sa January 22 ang highly suspicious at anomalous deal sa pagitan ng Pag-ibig at Emar suites kung legal ba na pumasok sa kontrata ang isang government agency at gusali na pag-aari ng mga opisyal sa gobyerno.
Noong nakaraang taon, kinasuhan ng Ombudsman ang ilang mataas na opisyal ng Professional Regulation Commission (PRC) sa Sandiganbayan kaugnay ng paglipat sana ng kanilang opisina sa isang gusali na pag-aari ng maimpluwensiyang contractor cum developer na si Jerry Acuzar, bayaw ni Exec. Sec. Paquito Ochoa, Jr.
Nagbabanal-banalan pa pero sa casino nag-pista
NAGPAYO rin si “Ghost Employees Scam mastermind” at “RPT Shares brains” Vice Mayor Isko Moreno sa publiko na magpakabuti raw, habang nagsasalita siya sa isang himpilan ng radyo.
Nagbabala pa siya sa mga mandurukot na kakarmahin daw kapag nandukot sa mismong araw ng Kapistahan ng itim na Nazareno. (Ibig niya palang sabihin, sa ibang araw lang pwedeng mandukot.)
Pero nakalimutang payuhan ni Isko ang kanyang sarili at ang mga alaga niyang konsehal na malimit makitang nagbababad sa casino, na alam naman nating ipinagbabawal sa mga opisyal at empleyado ng gobyerno.
Nakalimutan din siguro ni Isko na dalawang kasong plunder laban sa kanya ang nakabinbin sa Ombudsman bilang utak ng ghost employees scam sa Konseho at pasimuno ng RPT shares scam.
Noong araw mismo ng kapistahan, namataang nasa magkahiwalay na casino sa Paranaque ang dalawang loyalistang Konsehal.
Sa casino ng Solaire ay kilalang sugarol si Konsi J at kulang na nga lang na sa mga lamesa ng nasabing sugalan siya matulog, may mga pagkakataong inaabot pa siya ng ilang araw sa kasusugal.
Marami rin ang nakakita kay Konsi Alyas Lason sa kabubukas na City of Dreams habang nagsusugal. Saan kaya nanggagaling ang kuwartang isinusugal ng mga damuho, gayong hindi naman sila umeebak ng pera at wala naman silang itinatagong balon ng kayamanan sa kanilang bakuran?
Abangan na lang natin kung kanino unang tatalab ang sinasabing karma ni Isko, kung sa kanya at mga alaga niyang Konsuhol, este, Konsehal, o sa mga mandurukot sa Quiapo.



