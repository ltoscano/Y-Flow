KABIT, DAPAT ITINATAGO HINDI DINIDISPLAY

NOONG nakalipas na dalawang linggo ay may napansin akong isang lalaki na nakikipag-holding hands sa isang babae habang naglalakad sa harapan ng tanggapan ng Criminal Investigation & Detection Unit (CIDU) ng QCPD sa Kampo Karingal.
Magandang panoorin ang dalawa na animo’y naglalakad sa liwanag ng buwan sa isang parke, wala silang pakialam kung sino ang makakita sa kanila.
Habang papalapit sila sa kinaroroonan ko ay napansin ko na parang pamilyar sa akin ang dalawang magka-holding hands kung kaya tinitigan ko silang mabuti.
Oo nga kilalang-kilala ko pala talaga ang dalawa, isang dating Heneral ang lalaki at dating District Director ng QCPD at ‘yung babae naman ay isa ring imbestigador ng QCPD.
Wala po tayong pakialam doon sa pagho-holding hands nilang dalawa ang sa akin lang sana ay ilagay naman nila sa lugar, hindi ‘yung idi-display nila ‘yung pagkakaroon nila ng relasyon, dahil itong dating heneral na ito ay may asawa.
Hindi lang malinaw sa akin kung may asawa ang policewoman, pero sa edad at hitsura nito ay napaka-imposible kung dalaga pa rin si babae.
Maraming pulis ang nakakita sa pagho-holding hands ng dalawa habang naglalakad sa harapan ng CIDU at halos lahat ay iisa ang naging reaksyon.
Sa tingin ko naman, sa ginawa ng dating Heneral, ay gusto lang nitong ipakita sa publiko na kahit retirado na siya ay kaya pa rin niyang kumuha ng kabit.
Parang gusto niyang sabihin sa mga pulis na naroon na tularan n’yo ako na kahit may asawa ay may kabit pa rin.
Hindi ba dapat ang ganyang kabit ay itinatago, hindi idini-display sa dating mga tauhan bilang respeto na rin sa kanyang asawa?
Sa parte ng kabit na babae ay proud ito dahil isa nga namang dating heneral ang kanyang nasungkit kahit na sabihing kabit lang siya nito.
Paano naman sa parte ng asawa ng Heneral na kilala rin ng mga pulis ng QCPD?
General, sir, hindi po sa nakikialam ako. Marami naman pong tagong lugar na pwede ninyong puntaan, huwag n’yo namang i-display ‘yang mga kalandian n’yo sa harap ng maraming tao at sa loob pa mismo ng kampo.
Alalahanin n’yo na pamilyado kayong tao at posibleng makarating sa asawa mo ‘yang kataksilan na yan.
Hay naku. Pulis, pulis, pulis nga naman, napakatulis. LILY’S FILES/LILY REYES



