BASURA

NAKAUGALIAN nating mga Pinoy na salubungin ang Bagong Taon na puno ng kasiyahan at pag-asa. Umaasa tayo ng mas masaganang buhay sa papasok na taon. Marami sa atin ang nangangako na magbabago na sa Bagong Taon. Mayroong mga mister na hindi na raw mambababae, hindi na totoma, hindi na magyoyosi at aalagaan na ang katawan.
Pero sa totoo lang, mahirap alisin ang mga masasamang gawing ito kung hindi sasamahan ng disiplina. At mukhang pagdating sa salitang ‘disiplina’, bagsak ang marami sa atin. Kaya nga sa pagsalubong sa Bagong Taon, marami tayong kababayang nasabugan ng paputok.
Sinabihan na ngang huwag magpapaputok, nagpapaputok pa rin. Kay titigas ng ulo. Wala kasing mga disiplina.
Eksampol pa, tone-toneladang basura ang iniwan ng ating mga kababayan na sinalubong ang Bagong Taon sa Rizal Park, Manila. Iniulat ng National Parks Development Committee na nitong nakalipas na Dec. 31 at January 1, umaabot sa 25 truck ng basura sa Luneta ang kanilang nahakot. Nagpaalala ang NPDC sa ating mga kababayan na huwag magkakalat pero iyan pa rin ang kanilang dinatnan…gabundok na basura.

Noong bago mag-Pasko, kay
aga-aga kaming binubulabog sa Brgy. Pasong Tamo, QC ng mga katok ng mga naghahakot ng basura. Babatiin ka ng matatamis na ngiti at “Merry Christmas”, sabay abot ng sobreng walang laman.
Noong bago matapos ang taon ay ganito rin. Siyempre,
mag-aabot ka ng pera para kolektahin ang iyong basura. Mahirap nang mamaho sa harapan ng bahay. Ngayong tapos na ang Pasko at Bagong Taon na, wala na ang mga mokong. Porke wala na silang makokolektang pera, ayaw na rin nilang mangolekta ng basura. Mga anak ng tokwa! Mga basura rin ang asal.

Galing tayo kamakailan sa Tacloban City at iba pang lugar sa Samar at Leyte na winasak ng bagyong Yolanda para mamahagi ng tulong sa mga biktima. Misyon ito ng National Press Club (NPC) sa pamumuno ni Pangulong Benny Antiporda na hindi napapagod sa pagtulong sa kapwa.
Wala pa rin tayong nakikitang pagbabago at pagbangon sa mga nasabing lugar. Kaawa-awa pa rin ang mga tao roon. Kung hindi sa tulong ng mga nagmamagandang loob, patay sa gutom ang mga grabeng nasalanta.
Napatunayan nating bugok si Pangulong Aquino at gaya niya’y bugok din ang kanyang mga opisyal sa hindi pagkilos sa Tacloban. Wala silang matibay na ginagawa para matulungan ang ating mga kababayang naghihirap. Simple lang naman para makita nating nakababangon na ang Tacloban sa hagupit ni Yolanda. Dapat ay wala nang nagkalat na basura. Pero gabundok pa rin ang mga namamahong basura sa gilid-gilid ng mga kalsada.
Ang akala ko ay biktima rin ng bulok na pulitika ni PNoy ang lokal na pamahalaan. Pero kabilang din pala sila sa mga bulok. Naging biktima ang NPC ng bulok na pulitika sa Tacloban. May inilaang tulong ang NPC para sa ilang barangay ngunit nagamit ito sa pamumulitika at pagpapapogi ng isang politiko.
Kagagawan ito ng mga tauhan niyang masahol pa sa basura ang istayl. Magbago na kayo! Ang masamang ugali ay kasamang itapon ng basura at ibaon na sa lupa.



