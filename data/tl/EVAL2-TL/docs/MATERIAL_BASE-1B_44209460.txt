PAGPAPAALIS KAY PURISIMA PLINANO

MARAMI ang nagulat, lalo na ang Kampo Krame, sa biglaang pagsuspinde kay PNP Dir. Gen. Alan DG Purisima ng Office of the Ombudsman.
Sinuspinde si Purisima ng Ombudsman dahil umano sa involvement nito sa maanomalyang gun license courier contract. Paano raw nag-decide si Ombudsman Carmencita Carpio sa suspensyon ni Purisima gayong noong isaganap ang kontrata ay hindi pa siya ang PNP chief.
May punto ang mga abogado ng beleaguered PNP boss kaya hiniling nila sa Court of Appeals na pigilin ang kanyang suspensyon.
Kung kanino papabor – sa Ombudsman ba o kay Purisima – ang desisyon ng mga mahistrado ng CA, ‘yan ang inaabatan ng publiko.
Pero teka, ano itong ulat na inaangalan ng kampo ni Purisima ang pagmamadali raw ni Sec. Mar na pagpapatalsik kay Purisima bilang PNP chief? Hindi raw tama dahil labag sa batas, ayon sa mga abogado ng police director general, ang pag-aakto ng DILG para matanggal na si Purisima.
Isang Atty. Edwin Enrile, na Usec. umano ng DILG, ang nag-post ng suspension notice sa pinto ng opisina ng chief PNP sa Camp Crame.
Mukhang sabik na sabik na raw si Sec. Mar na alisin si Purisima bilang kasalukuyang hepe ng Pambansang Kapulisan. Why ang kanilang malutong na tanong. Dapat, ayon pa rin sa mga lawyer ng PNP chief, ang National Police Commission ang dapat na umakto sa order na pinalabas ng Ombudsman.
Sa mga pahayag na ito ng kampo ni Purisima, malinaw na tama ang matagal nang haka-haka na ‘di nagkakasundo sina PNP chief at Sec. Mar. Dahil sa pagmamadali ni Sec. Mar na maalis na sa puwesto si Purisima, ito’y patunay raw na ‘Mar doesn’t like Purisima’, anila.
Dahil sa mga ipinakilalang anti-criminality strategies, bumaba ang crime incidents sa pamunuan ng kasalukuyang PNP chief. Pero ang ginagawa raw ni Sec. Mar ay itinataas umano nito ang insidente ng krimen para masira ang liderato ni Purisima.
Dahil mataas ang crime incidents, ito ang umano naging dahilan ni Sec. Mar sa kanyang pagsibak sa ilang magagaling na pinuno ng PNP. At ang ipinapalit ang mga opisyal ng malalapit at sipsip umano sa SILG.
Sana raw ‘di drawing ang ginagawa ni Sec. Mar sa PNP dahil kapag nagkataon – tulad ng nangyari sa kanya kamakailan – baka sumemplang din ang kapulisan. CHOKEPOINT/BONG PADUA



