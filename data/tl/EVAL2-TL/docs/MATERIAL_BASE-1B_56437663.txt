Pasukin ang Pinto Art Museum By Alyssa Damil November 7, 2016 Ikaw ba ay artist? May passion sa sining? Gustong magpaka-artsy? O naghahanap ng mapapasyalan na hindi karaniwan gaya ng malls at amusement parks? Halina’t ating bisitahin ang isang napaka-gandang “modern” at “contemporary” art museum sa Lungsod ng Antipolo, ang Pinto Art Museum.
Noong nakaraang buwan ang pangalawang beses na pagpunta ko sa museum na ito (unang beses ay Nobyembre nu’ng nakaraang taon).
Mula sa Parañaque kung saan kami nakatira ng aking kasama, kami ay sumakay ng bus mula sa Coastal Road, mag-aalas-12 ng tanghali, patungo sa SM Megamall (hindi ko matandaan ang eksaktong presyo ng bus ride, pero wala pa itong P25). Pagbaba sa SM Megamall ay naglakad kami tungo sa likurang parking lot ng mall kung saan maaaring sumakay ng van patungong Antipolo (tapat ng Seattle’s Best Coffee Shop).
Sa halagang P50 ay maaari ka nang makarating sa Antipolo at bumaba sa terminal na malapit sa simbahan/cathedral.Dahil sa mahinang pag-ulan ng mga araw na iyon ay inabot kami ng kasikipan ng traffic sa biyahe kaya’t umabot nang mahigit dalawang oras ang aming paglalakbay sakay ng van, na halos sumakit na ang aming mga likod sa kakaupo.
Pagbaba sa terminal ng van ay maaaring sumakay ng tricycle sa halagang P50 patungo sa Pinto Art Museum.
Pagbaba ng tricycle ay makikita na ang entrance ng museum na sa unang tingin pa lang ay tiyak na ma-eengganyo na kayong pumasok at ikutin ito.
Nagkakahalaga ng P200 ang entrance fee para sa mga adult, P180 para sa mga senior citizen at persons with disability (PWD) at P100 sa mga estudyanteng may valid school ID. Samantalang libre ang pagpasok para sa mga bata edad 3 years old pababa.
Galleries at iba pa
Pagpasok mo ay agad na makikita ang isang malawak na open grounds na may mga halaman at mga puno na talaga namang masarap tingnan sa mata at nakakapagpa-relax.
Bukod dito ay mayroon ding swimming pool, hindi nga lang pwedeng pagliguan at pwede lamang gawing background sa pagkuha ng pictures.
Malapit sa pool na ito ang roof deck na pwedeng tambayan kung nais mong makalanghap ng sariwang hangin at makita ang magandang sunset view mula sa taas nito.
Mayroong humigit kumulang 300 modernong paintings, sculptures at iba pang uri ng artworks ang matatagpuan sa anim na galleries ng Pinto Art Museum.
Una naming pinuntahan ang Museum of Indigenous Art. Dito masasaksihan at makikita ang mayamang kultura ng ating mga katutubo sa pamamagitan ng kanilang mga likhang sining.
Makikita rin dito ang portrait ng tinaguriang huling “mambabatok” (traditional Kalinga tattoo artist) na si Whang-od.
Dito ay maaari ring bumili ng mga kagamitang likha ng mga katutubo gaya ng handmade coin purse, blangkets, at iba pa.
Bawat gallery sa museum na ito ay maaari natin sabihing may iba’t ibang tema.
Gaya na lamang sa unang gallery kung saan matatagpuan ang aking “personal favorite” painting sa museum na ito, ang ‘Karnabal’ na likha ng isang grupo ng mga artists na Salingpusa.
Sa unang gallery makikita ang mga paintings na gawa ng mg Filipino artists na sumasalamin sa realidad ng buhay sa ating bansa.
Sa pangalawang gallery naman makikita ang mas moderno at “contemporary” art piece. Samantalang ang gallery 3 ay mga artworks made out of wires ang maaaring matunghayan.
Sa mga huling galleries naman na 4, 5 at 6 ay mga abstract art pieces na gawa sa iba’t ibang materials.
Picture- Picture!
Bukod sa pag-appreciate sa mga artworks na gawa ng ating mga kapwa Filipino artists, siguradong mag-e-enjoy ang karamihan dahil sa “Instagram-worthy” photos na maaaring makunan sa bawat sulok ng museum na ito.
Payo ko lang sa mga nais kumuha ng kanilang pang-IG o pang-profile picture sa lugar na ito, mas maiging magpunta nang mas maaga o tuwing weekday dahil dagsa na ang mga taong bumibisita rito pagsapit ng after lunch at tuwing weekend.
Mas mabuti rin na magdala ng inyong payong dahil kalimitang open space at walang bubong ang mga daraanan patungo sa iba’t ibang galleries ng museum.
Food trip sa museum
Kung kayo naman ay nagutom sa inyong pag-iikot, mayroong maaaring makainan sa loob mismo ng museum, ang Pinto Café at Café Tan-aw by Peppermill.
Sa kasamaang palad ay hindi na namin nagawang pumunta at matikman ang mga pagkain dahil sa pagbabadya ng malakas na ulan.
Ngunit maaari niyo paring subukan dahil bukas ang mga café na ito simula 9:00 AM-6:00 PM, tuwing Martes hanggang Linggo.
Kaya ano pa ang hinihintay niyo? Tara na sa Antipolo at bisitahin ang Pinto Art Museum! Ito ay matatagpuan sa 1 Sierra Madre St., Grand Heights, Antipolo, Rizal. Bukas ito tuwing Martes hanggang Linggo (9:00 AM-6:00 PM).
Isama na ang buong barkada, pamilya o kaklase man ‘yan. Hindi lamang magkakaroon ng appreciation sa art, magkakaroon pa ng “Instagram-worthy” shots!



