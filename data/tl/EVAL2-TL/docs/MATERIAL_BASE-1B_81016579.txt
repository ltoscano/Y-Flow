ISPORT LANG!: Rookie at Gilas draft aabangan
By Zaldy Perez October 23, 2016 PBA Rookie Draft na sa Robinsons Place Manila sa October 30.
Pero bago ito, mag-uusap muna sa Huwebes ang PBA Board of Governors para i-finalize ang issue sa order ng draft ng 12 teams para sa Gilas Pilipinas players.
Ireresolba ng mga board member ang maselang issue kung susundin ang draft order sa regular draft, pati na ang draft rights na na-acquire sa mga nakaraang deal nila o ang bagong sistema. Gayunpaman, iisa lang ang nasisiguro anuman ang mapagkasunduan ng board sa kanilang miting sa PBA office sa Libis, Quezon City.
Tiyak na ang Blackwater ang top pick dahil palaging kulelat ito sa nakaraang dalawang taon.
Ang Phoenix Petroleum ang nagmamay-ari ng No.2 pick, pangatlo ang Barangay Ginebra, Mahindra, Star, San Miguel, Meralco, NLEX, Rain or Shine, Ginebra, Alaska at Phoenix. Ito ang draft order sa 1st round.
Ang mga Gilas players na maaaring pag-agawan sa first round ay ang 6-4 na si Mac Belo dahil sa kanyang angas sa UAAP sa FEU, pagiging Gilas cadet, SEA Games, SEABA at sa FIBA Asia Challenge.
Bukod kay Belo, ang iba pang players na nasa roster ng Gilas ay ang mga shooter na sina Kevin Ferrer at Roger Pogoy, tatlong guards na sina Ed Daguiaog, Mike Tolomia at Jio Jalalon at ang matangkad na si Arnold Van Opstal, Russel Escoto, Von Pessumal, Carl Bryan Cruz, Alfonso Gotladera at Matthew Right.
Ang guwardiya na si Almond Vosotros ay nasa Gilas roster din, pero hindi na siya kasama sa draft ngayong taon dahil na recruit na siya noon pa ng Blackwater.
Batay sa naunang kasunduan ng PBA at SBP isang players lamang sa Gilas ang puwedeng i-draft ng bawat PBA teams at hindi nila ito puwedeng i-trade sa loob ng dalawang taon.

Sa regular draft na hindi kasama ang mga Gilas players ay 40 silang lahat at kabilang diyan sina Raphael Banal, Joshua Alolino, Chris Javier, Joeffrey Javillonar at Jonathan Grey. Silang lahat ay maaaring makuha sa first round.



