‘ASAN NA ANG NAGTATRAPIK?

MURA ako nang mura habang nagmamaneho pauwi kamakalawa ng gabi. Grabe kasi ang trapik sa Lungsod ng Maynila patungong Quezon City. Resulta ang trapik ng biglaang pagbuhos ng malakas na ulan, bandang hapon.
Ang bilis ng pagbaha sa harap ng Manila City Hall. Pati ang bagong gawang kalsada sa may Lawton sa harap ng bus terminal ay binaha na rati namang hindi.
Kung bahain man, sa gilid na bahagi lang. Pero kahapon, nagmistulang dagat ang nasabing lugar. Baha rin syempre sa España. Wala pa ring ipinagbago ang kalsadang ito kapag biglaan ang pag-ulan.
Mura ako nang mura hindi dahil sa trapik. Ang trapik ay karaniwan nang tanawin sa Maynila lalo kung biglaan ang ulan. Nagagalit tayo kasi’y wala tayong makita ni isang nagtatrapiko para isaayos ang buhol-buhol na mga sasakyan.
Kapag walang ulan, may mga makikitang tauhan ng Manila Traffic and Parking Bureau (MTPB) bago mag-underpass sa harap ng Manila City Hall patungong Taft Avenue.
Pero kamakalawa, wala ang mga hinayupak! Magagaling lang ang mga tarantado kapag nanghuhuli para makapangotong. Kung kailan sila kailangan ng mga motorista ‘pagkat sobrang trapik, nagkakawalaan ang mga tarantado.
Masakit itong katotohanan, mga suki, na sana ay makarating sa mga kinauukulan. Ang mga nagtatrapiko natin ngayon kaya nasa mga lansangan ay hindi talaga para magsaayos ng daloy ng sasakyan.
Sila ngayon ay mistulang mga buwaya na nag-aabang ng masisila. Ang inaabangan nila ay mga nagba-violate sa color coding, mga nagsi-swerving at beating the red light. Dito kasi, tiyak na may kotong sila. O kung magpatiket ang nahuli, may komisyon pa rin.
Totoo ang kasabihan noong araw na kaya may trapik ay dahil may pulis sa kanto. Ibig-sabihin, pulis ang nagpapatrapik kasi’y hindi naman talaga siya nagtatrapiko.
Nag-aabang lang siya ng mahuhuli at makokotongan.
Kaya inalis sa pulis ang pagtatrapik sa lansangan. Ibinigay ito sa mga sibilyan kagaya ng MTPB.
Pero walang ipinagbago, gayundin ang lakad ng mga kolokoy. Mas masahol pa kung umasta sa mga pulis. Marami ang walang galang, mga dugyot na hagisan lang ng barya ay areglado na.
Hindi naman natin hinihingi sa mga nagtatrapiko na magpakamatay sila sa pagsasaayos ng daloy ng mga sasakyan.
Ang hinihiling natin, sa oras de peligro, sa panahong may biglaang pagbaha at nakikita na nilang sumisikip na ang mga kalsada lalo kung rush hour, e, maging alerto naman sila.
D’yan namin kayo lubos na kailangan.
Serbisyo muna bago kotong! KANTO’T SULOK/Nats Taboy



