EDITORYAL - Delikado kung babalik sa manu-manong election

POSIBLE raw na bumalik sa manu-manong election sa 2016. Nagsusulputan ang mga problema ngayon sa Commission on Elections (Comelec) at nakadagdag pa ang kawalan ng Chairman nito na hanggang ngayon ay hindi pa mapunan ni President Aquino. Mahirap kung walang nagpapasya sa isang tanggapan. Kung babalik sa dating sistema, balik din sa dati na ilang linggo o buwan bago malaman ang resulta ng election at ang matindi, muling iiral ang dagdag-bawas.
Isa sa mga dahilan kaya maaaring bumalik sa manu-manong bilangan ay ang tungkol sa sinabi ng Supreme Court na mayroong paglabag sa P268.8 milyong kontratang pinasok ng Comelec sa Smartmatic-Total Information Management na nagsusuplay ng voting machines. Ayon sa SC, hindi dumaan sa public bidding ang pinasok na kontrata ng Comelec. Ginawa umano ang kontrata sa Smartmatic, ilang araw bago umalis sa Comelec si Chairman Sixto Brillantes. Paliwanag naman ng Comelec, ang kontratang nilagdaan ni Brillantes ay extension lamang ng kontratang napanalunan ng Smartmatic. Ang Smartmatic ang nag-provide ng PCOS machines noong 2010 at 2013 elections. Pero sa unanimous decision ng kataas-taasang hukuman, lumalabas na hindi nga nagkaroon ng public bidding ang kontrata.
Ang kontrobersiyang ito sa Comelec ang nagbibigay ng pangamba na maaaring bumalik sa manu-mano ang election sa susunod na taon. At kapag manu-mano, tiyak na madaling maniobrahin ang panalo ng kandidato. Sa mga nakalipas na eleksiyon sa bansa, maraming nanalo kahit na hindi sila ang ibinoto ng taumbayan. Dinaan sa hokus-pokus ang lahat.
Dapat magkaroon ng kaayusan sa Comelec at nang makapaghanda para automated elections. Huwag hayaang bumalik sa manu-manong bilangan na magiging daan para sa malawakang dayaan. Huwag nang bumalik sa lumang paraan na mitsa rin ng kaguluhan at maraming nasasayang na buhay. Ipagpatuloy ang automated election.



