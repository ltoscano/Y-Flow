ALAB: PacMan at Bong Go
By Al S. Mendoza August 31, 2016
Hindi ba’t may laban si Manny Pacquiao sa Nob. 6 (PHL Time)? Si world welterweight champ Jessie Vargas ang makakaharap niya sa Las Vegas. Hindi sisiw si Vargas (27-1). Pero pansinin. Hindi pa man siya todo-ensayo para sa laban kay Vargas ay heto na naman si Pacquiao: Todo basketbol. Hindi lamang sa PBA Governors’ Cup kundi sa UNTV Cup na rin? Bilang playing coach ng Mahindra sa PBA, si Pacquiao ay naglalaro paminsan-minsan. ’Di ba’t nakaisang tres na siya? Hindi pa nagkasya, pangungunahan ni Pacquiao ang Senate Defenders sa UNTV Cup ni Daniel Razon. At kakampi pa ni PacMan si Joel Villanueva, ang bagitong senador na naglaro pala para sa UST sa UAAP. OK, idagdag na rin sa mga “bagong superstars” ng UNTV Cup si Bong Go, ang pambato ng Malacañang Kamao. Si Bong Go ang magiting na executive assistant ni Pangulong Duterte na tinaguriang “Mr. Three-Point Machinegun” ng Davao. Hindi na wari puwedeng maliitin ang UNTV Cup. Idinaos ang opening nito noong Lunes sa Mall of Asia Arena mismo sa Pasay. Big time.

Ang kaba ko lang muli ay ang pagsali dito ni Pacquiao. Iba ang basketbol.

Ito’y lantarang contact sport at isang bangga lang ay posibleng masaktan si Pacquiao—kundi man mapilayan. ’Pag nagkataon, paano na ang laban niya sa Nob.

6? Sakuna’y ’di alintana, si PacMan ay utak Superman?



