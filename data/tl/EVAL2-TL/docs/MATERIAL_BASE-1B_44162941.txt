MAPAGLARONG VICE MAYOR

ALAM kaya ng mga taga-Maynila, na sa tatlong ordinansa sa pagpapalayas ng oil depot sa Pandacan ay parehong nakapirma itong si Vice Mayor Isko Moreno?
Sinasabing nagmamalaking iwinawagayway nitong si Isko ‘yung pirma niya sa City Ordinance No. 8283 noong 2012 na nagsasabing i-relocate ang oil depot sa darating na January 2016 at sinisisi pa nito si dating Mayor Alfredo Lim dahil sa ginawang pag-veto sa ordinansa.
Sa totoong nakaaalam ng kwento at kasaysayan ng pagpapalayas ng oil depot sa Maynila, bumuhos daw ang milyon-milyong rason sa City Council para magkaroon ng iba’t ibang anggulo ang ordinansa sa usapin ng oil depot sa lungsod Maynila.
Pwede raw itong itanong kay Vice Mayor Isko Moreno at sa mga konsehal na nakapirma sa tatlong version ng Ordinansa ng City Council.
Ang Ordinance No. 8027 ni dating Mayor Lito Atienza na nagpapalayas sa oil depot, ang Ordinance No. 8187 nina Mayor Alfredo Lim at Vice Mayor Isko Moreno upang manatili ang oil depot at i-classify na lamang bilang High Intensity Commercial Mixed Use Zone ang kinalalagyan ng oil depot, at ang Ordinance No. 8283 na nagsasaad ng hanggang January 2016 na lang ang pananatili ng oil depot.
Sa tatlong ordinansa ay pawang nakapirma sina Vice Mayor Isko Moreno at mga konsehal.
Talaga naman itong si Isko pasaway. Pati tuloy ang Korte Suprema ay nalito at nagulo sa kanila dahil sa unang version ng Ordinansa 8027 na naipanalo si Atienza dahil kinatigan ng Korte Suprema ang pagpapalayas sa oil depot. Pero nang maging Vice Mayor si Isko, biglang nagkaroon ng Ordinance 8187 na kumokontra sa naunang ordinansa ni Atienza, kaya hindi na naman naipatupad ang pagpapalayas sa oil depot.
Marami na naman ang nagulat nang mag-iba uli ang ihip ng hangin dahil noong taong 2012 ay gumawa na naman ng ordinansa ang City Council sa pamumuno pa rin ni vice mayor na palayasin uli ang oil depot.
Ang nakapagtataka lang ay kung bakit hindi niya rin iladlad sa mga taga-Maynila ‘yung City Ordinance No. 8127 “allowing highly-polluted hazardous industries” sa Pandacan na tahasang kumokontra naman sa naunang Ordinansa Bilang 8027 ni dating Mayor Lito Atienza na nagpapalayas sa oil depot.
Si Atienza – palayasin ang oil depot; si Lim – veto, diyan lang ang oil depot.
Eh si Isko saan ba talaga? Lahat kasi ng tatlong ordinansa, 8027, 8127 at 8283 ay nakapirma ito? Ano ba talaga ang stand mo, Kuya Isko?
Bakit nga ba paiba-iba ang desisyon ni Vice Mayor Isko at ng mga konsehal ng lungsod Maynila sa usapin ng oil depot? Milyon-mil-yong rason naman daw ang dahilan, sabi ng ilang tsu-tsu sa Pandacan. At nakasaad naman iyon sa nasabing mga ordinansa.
Tanong tuloy ng mga taga-Pandacan, kapag tuluyan na raw na napalayas ang oil depot, sino na ang magsusuplay ng gasolina, diesel at gas sa napababalitang dalawang gasoline station ni Isko? Paano na niya kakargahan ng gasolina ang kanyang mga mamahaling sasakyan?
At ‘yung mga konsehal, saan na sila magkakarga ng gasolina sa kanilang mga Toyota Fortuner? teka, baka masilip ng COA at ni Kim Henares ang mga ‘yun ah? Well ibang usapan na naman ‘yan. Mag-eelection pa naman.
Nagga-grandstanding daw itong si Isko ngayon at iwinawagayway niya ‘yung Ordinance 8283 na sila raw ang nagpalayas sa oil depot. Naku, delikado ka vice baka magalit sa iyo ang mga may-ari ng oil depot at lunurin ka sa gasolina.

Paano ‘yan, pinal na ang desisyon ng Korte Suprema, kinakailangan nang lumayas ng oil depot sa Pandacan, Maynila sa loob ng anim na buwan. May magagawa pa kaya uli ang milyon-milyong rason dito? Itanong po natin ‘yan kay Vice Mayor Isko at sa mga konsehal na balimbing!



