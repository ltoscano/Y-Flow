NASAAN NGA BA ANG IBANG MANDARAMBONG?

KUNG inaakala ni Pangulong Noynoy na tagumpay ang kanyang laban sa katiwalian sa pamahalaan sa pagpapakulong ng ilang senador, diyan siya nagkakamali.
At malaking kamalian ‘yan, prekoy. Pustahan pa tayo.
Sa pag-aakala niyang siya’y nagtatagumpay, tiyak namang pupulutanin niya sina Pogi, Sexy at Tanda sa kanyang darating na SONA.
May kasama na si Aling Gloria na pagbubuntunan niya ng sisi sa lahat ng mga kamalasan na dumadapo sa Pilipinas kong mahal.

Bakit nga ba malaking kamalian?
Dahil wala man lang katumbas sina Pogi, Sexy at Tanda na kaalyado niyang nasasampahan din ng kasong plunder at korapsyon.
Ang linaw-linaw na may 13 incumbent senator na sangkot sa Janet Lim-Napoles scam at nakararami ang kaalyado rito ni PNoy.
Iba pa ang mga ex-senator na nakararami rin ang kanyang kaalyado. At iba pa ang kanyang mga alipores o kaalyado sa Kamara at mga bata niya sa Malakanyang.
Malinaw dahil nakalista sila sa Napolist, Benhur Luy list, Daily Inguirer list at Ping list pero wala ang mga ito sa listahan ni Doña Conchita Morales-Carpio para masampahan din ng kasong korapsyon at pandarambong.
Ito namang si Budget Secretary Butch Abad na arkitekto ng Disbursement Acceleration Program ay wala rin sa listahan ni Doña Conchita, maging sa listahan ni Madam Justice Secretary Leila de Lima.
Nang pagbobombahin si Commission on Audit Grace Pulido Tan kung bakit tatatlong senador lang ang tinitira, resbak nitong si Abad ang may kagagawan.
Itong tatlong senador lang umano ang pinalabas ang mga paper trail ng DBM ni Abad.
Kitam, PNoy?
Paglapastangan sa katotohanan at katarungan, ‘yan, PNoy.
At kung nilapastangan natin ang katotohanan at katarugan, hindi tayo malilimutan ng taumbayan.
Kahit pa sa halalan. At kahit pa sa ating paglisan sa pamahalaan.
Sa ibang salita, parekoy, ‘pag-alis ni PNoy sa Malakanyang, batsi na dapat siya.
Ngayon nga lang na dadalawang taon na lang ang nalalabing paghawak niya sa poder, dapat na nitong simulan ang paghahanap ng mga bansang walang tratado ang Pilipinas para sa pagpapauwi ng mga may kasong kriminal.
‘Yung tinatawag na extradition treaty.
Dahil bubuweltahan siya tiyak ng kanyang mga ipinakulong. At isasama ng mga galit sa kanya ang lahat ng kanyang mga alipores.
Hak, hak, Hak!
Diyan nila mararanasan na beri bad, parekoy, sa panlasa ng mga Pinoy sa mga nagsusulong ng kasinungalingan sa halip na katotohanan at pang-aapi sa halip na katarungan.
‘Di ba, Sec. Abad? Hak, hak, hak!
Kaya nga, kung ako si PNoy, isasabay ko nang paimbestigahan at pakasuhan ang iba pang mga senador, kongresman at miyembro ng gabinete, kasunod ang pagpapakulong sa mga ito.
Ito’y para makabawi siya sa pagtingin ng mga mamamayan na pinipilipit nito ang katotohanan at katarungan.
Diyan magsimula ang tiwala at pakikipagtulungan na rin ng mga mamamayan sa mismong pamahalaan para tayo’y magbago at umunlad na rin nang tunay.



