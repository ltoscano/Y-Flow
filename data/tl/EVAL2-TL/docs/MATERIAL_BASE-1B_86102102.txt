EDITORIAL: Wait and see!
July 26, 2016 Narinig na kahapon ng sambayanan ang unang State of the Nation Address (SONA) ni Pangulong Duterte.
Ang namayaning komento sa hanay ng mga karaniwang tao – sa kalsada, sa barberya, sa terminal ng jeep at tricycle, sa palengke, sa mga nakasakay sa bus at MRT/LRT – sana ay Tagalog.
Gaya ng inaasahan, may mga natuwa, may mga todo-palakpak, may kumunot ang noo dahil hindi masyadong na-gets ang sinasabi, may nakulangan, may naghanap ng “mas detalyado pang ‘how to do’” at may ilang alaskador sa netizens na hinanap ang “nakakaiyak” at “nakakahulog sa kinauupuan” na parte ng SONA na siyang ibinida kamakalawa ni Communications Sec. Martin Andanar.

Syempre, sentro pa rin ng talumpati ang anti-illegal drugs campaign, pati na ang anti-crime at anti-corruption war ng pamahalaang Duterte at may mensahe ito sa ilang sektor na huwag tangkaing harangin ang magandang ginagawa nila para sa kapakanan ng bayan.
Sinabi pa nito na hindi raw niya ugali na manisi at “gumanti” kaya iwawaksi ng kanyang pamahalaan ang paglingon sa nakaraan, lalo na ang mga “past sins”, dahil mas importante raw ay ang lapatan ng solusyon ang mga problema at mag-move on na!
Tama naman! Pero sana ay hindi lang ito salita. At sana huwag namang masakripisyo sa “hindi paglingon sa past sins” ang mga kasong kinakaharap ng ilang opisyal ng pamahalaan, lalo na sa Napoles pork scam. Kunsabagay ay sinabi rin niya na kung mayroong dapat pagbayaran ang mga nagdaang opisyal ng gobyerno, dapat din itong kaharapin. Medyo nalambungan lang ng pagdududa nang isulong nito ang pagpapalaya kay dating Pangulong Gloria Macapagal-Arroyo na nangyari na nga kamakailan lang.
Maraming magaganda sa tinuran ni Pangulong Duterte sa kanyang SONA. Unang-una na nga ay ang pagpapababa raw na gagawin sa binabayarang buwis ng mga empleyado at maging ng mga kumpanya. Para mapalaki ang take home pay.
Mukhang hindi na binanggit ang umento sa sahod. Pati ang dagdag na P2,000 sa SSS pension na pinananabikang marinig ng mga matatanda, hindi rin nasakop ng SONA.
‘Yung pesteng trapiko sa Metro Manila, mukhang iaasa talaga sa emergency powers. Parang matatagalan bago maramdaman ang resulta.
Ang “immediate” na kanyang iniutos ay ang pagwawalis sa mga terminals sa Metro Manila. Agad-agad din niyang ipinatupad ang unilateral ceasefire sa maka-kaliwang rebelde bilang bahagi ng kanyang bagong peace talks sa kanila.

Pati ang kapalaran ng inilalaban nating West Philippine Sea (WPS) ay tila nasa kamay ng kanyang sugo na si dating Pangulong Ramos dahil kailangan daw yumakap sa mapayapang solusyon at pakikipagkasundo sa China ang Pilipinas para mapagwagian ito.
Ngayon ay walang ibang magagawa ang taumbayan, bilib man sila o hindi, kundi ang hintayin na matupad ang binitiwan niya sa kanyang SONA.
Pero dahil tao naman ang makikinabang kung magagawa o mapeperwisyo kung papalpak, aba’y idadalangin at tutulong talaga ang lahat para matupad ang mga programa at pangako.



