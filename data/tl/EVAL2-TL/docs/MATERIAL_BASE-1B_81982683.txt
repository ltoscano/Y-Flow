PENRO-Ilocos Norte nakibahagi sa ‘Bayan Ko, Linis Ko’

SSeptember 23, 2016 Cherry Joy D. Garma

LUNGSOD NG LAOAG, Setyembre 23 (PIA) – Masiglang pinangunahan ng lokal na Kagawaran ng Kapaligiran at Likas na Yaman o DENR sa probinsiya ng Ilocos Norte ang paglilinis sa Bengang Creek sa Laoag City bilang bahagi ng kampanyang “Bayan Ko, Linis Ko.”

Para ipakita ang kanilang pagsuporta sa pagpapanatili sa maayos at malinis na kapaligiran, isinagawa ang sabay-sabay na paglilinis noong Sabado sa pagtutulungan ng ilang residente at mga kawani ng pamahalaan.

Ayon kay Eugenio R. Santos, Jr., supervising ecosystem management specialist dito, nararapat lamang na isagawa ang paglilinis araw-araw lalo na sa mga anyong-tubig para makaiwas sa kontaminasyon na nanggagaling sa mga basura.

“Isagawa natin ang paglilinis sa mga katubigan natin, sa mga daanan at daluyan ng tubig para iyong solid at liquid wastes ay hindi na dumiretso pa sa mga karagatan natin,” sabi ni Santos.

Ani pa ni Santos, mas mabuting simulan ang paglilinis sa mga matataas ng bahagi ng komunidad o sa mga kabundukan sapagkat madalas daw na bumababa at naaanod ang mga basura pababa tuwing umuulan at may baha.

Pinaalalahanan din niya ang mga naninirahan malapit sa mga dagat dito na gawing araw-araw ang paglilinis sa mga gilid ng dagat para mapangalagaan ang mga likas na yaman na makikita sa karagatan.

“Dapat araw-araw ang paglilinis at hindi lamang kapag may okasyon, gawin po sana natin itong ‘habit’ sa ating mga lugar,” sabi ni Santos.

Para lalo pang mas mapaigting ang mga programang pangkalikasan, pinakiusapan ni Santos ang mga opisyal ng mga lokal na pamahalaan na simulan sa mga barangay ang mas istriktong pagpapatupad ng batas.

Malaki daw ang tulong ng mahusay na pagpapatupad ng batas sa mga barangay para mapaalalahanan ang mga taong sumisira sa kagandahan ng kalikasan.

“Magpasa sila ng ordinansa, o kaya maging pulis sila sa mga residente nila na lumalabag sa Republic Act 9003 o iyong Solid Waste Management Act para mapreserba ang kalikasan,” ani Santos.

Ang "Bayan Ko, Linis Ko" ay isang pambansang kampanya sa buwan ng Setyembre na naideklarang National Clean-Up Month alinsunod sa Presidential Proclamation 244, Series ng 1993. (JNPD/CJDG/PIA1-Ilocos Norte)



