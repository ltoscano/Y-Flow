
SORRY MO MUKHA MO!

HUMIHINGI ng sorry si Janet Lim-Napoles sa sambayanang Pinoy kaunay ng P10-billion pork barrel scam na siya ang sinasabing utak. Sabi nga, kung ang Diyos ay nagpapatawad, ang mga tao pa kaya. Tama ito.
Ngunit hindi ba alam ni Mrs. Napoles na sobrang mapagpatawad ng Pinoy?
Sa kasaysayan, marami nang mandarambong o nandambong sa kabang bayan na pinatawad ng Pinoy pero hindi malilimutan ang kanilang mga kawalanghiyaan.
Katulad na lamang ni dating Pangulo at ngayo’y Manila Mayor Joseph Estrada na nahatulan sa kasong plunder. Siya’y pinatawad pero pinanagot sa pamamagitan ng pagbilanggo sa kanya. Nabigyan pa nga ng pardon ni dating Pangulong Gloria Arroyo na siya namang nakapiit ngayon dahil sa iba’t iba ring kaso ng pangungurakot.
Hindi nga ba’t nakabalik si Erap sa pulitika bilang alkalde ng Maynila at kamuntik pang maging Presidente uli ng Pilipinas nang pumangalawa kay Pangulong Aquino noong 2010 Presidential elections. Nangangahulugan ito na tinanggap uli siya.
Pinatawad na rin si Gloria, patunay ang mga kapritsong ipinagkakaloob sa kanya habang naka-hospital arrest. May ilang kaso si GMA na naibasura na ng Sandiganbayan.
Kung wala talaga siyang sala, unti-unting mababalik ang tiwala sa kanya ng sambayanan. Kapatawaran na iyon. Ika nga, pinatatawad ang mga nagkakasala pero dapat silang managot sa batas.
Ngunit sa kaso ni Mrs. Napoles, ang paghingi niya ng sorry ay tila isang drama.
Ano ang inihihingi niya ng tawad kung sinasasabi niyang inosente siya at walang kinalaman sa pork barrel scam?
Malaking katarantaduhan ang sinasabi ni Mrs, Napoles na inosente siya sa pandarambong ng pondong bayan kahit bilyon-bilyon ang kanyang kinikita sa mga kwestyonableng proyekto.
Una pa lang, alam niyang maanomalya ang kanyang mga proyekto at alam niyang ginagamit siya ng mga mambabatas sa sistematikong kurakutan sa gobyerno, malaki na ang kasalanan niya.
Paano siya patatawarin kung hindi umaamin sa kasalanan. Patuloy siyang nagmamalinis at inililigtas ang sariling ulo.
Tama na ibinigay niya ang listahan ng mga politikong nakinabang sa kickback sa pondong kanilang pinaglaruan. Pero hindi riyan natatapos ang isyu.
Si Napoles at ang kanyang mga kasapakat ay dapat maparusahan ng batas. Dahil nagpapatuloy ang kanyang kasinungalingan, ang bayan ay lalo lang nagagalit.
Sabi nga ni Mrs. Susan Roces, ang sinungaling ay kapatid ng magnanakaw. Hindi namin tanggap ang sorry mo! Kaya sorry mo, mukha mo!



