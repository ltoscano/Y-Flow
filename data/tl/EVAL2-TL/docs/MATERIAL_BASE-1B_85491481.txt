CHUBIBO!: Sa 8888, Sumbong Na!
By Dennis Garcia July 29, 2016 Ayaw ng bagong pangulo nating nakikita ang mga mamamayan na pumipila at pinahihirapan sa mga tanggapan ng gobyerno.
Kaya isa sa unang inasikaso ni Pangulong Rody Duterte ay ang pagtatag ng isang matatawagang numero ng telepono – sa pangangasiwa ng tanggapan niya, kung saan pwedeng magsumbong ang mga naaagrabiyado at nakakatikim ng walang kwentang serbisyo sa anumang ahensya ng pamahalaan.
Kung kayo’y nakapila at may napansin na isang VIP na pinasingit o pinauna – sa 8888, sumbong na. Kung kayo’y pinaghihintay habang tinatapos ng taong gobyerno ang tsikahan sa kasama o ang nginunguyang bananacue – sa 8888, sumbong na.
Kung ang papeles ninyo ay basta-basta na lang pinatungan ng ibang papeles na kaka-submit lang – sa 8888, sumbong na.
Ang numerong 8888 ay ang inyong sandata para makamit ang mas magandang serbisyo mula sa mga tanggapang gobyerno.
Gamitin n’yo!
Isnaberong PNoy. Inanyayahan ni Presidenteng Rody Duterte ang dating mga pangulo ng bansa sa Malacañang Palace para sa pagtitipon ng National Security Council (NSC).
Kitang-kita sa video ng RTVM na pagpasok niya sa silid, kinamayan agad ni dating Pangulong Benigno Aquino III si Presidente Duterte at si dating Pangulong Fidel V. Ramos.

Iniwasan naman niyang kamayan at pansinin si dating Pangulong Gloria Macapagal-Arroyo. Kapuna-puna na suot pa rin ni PNoy ang paboritong niyang yellow ribbon. Marahil ang mensahe ay: Pagkakaisa? Kayo-kayo na lang!
Habang naghahanap pa ng susunod na pagkaka-abalahan, si PNoy ay siyang nagmamaneho ng magarang Porsche ng kapatid nyang si Kris.
Madalas niyang kasama sa sasakyan ang dalawang anak ni Kris – si Josh at si Bimby.
Totoo ba ang tsismis? Ang kontorbersyal na Scarborough Shoals na inaangkin ng Pilipinas ay tinayuan na ng mga gusali at ng landing field ng China.
Binuo ito gamit ang lakas at pawis ng mga trabahador na Tsino at ng panambak na galing Zambales.
May paliwanag ka ba rito, dating Zambales Gov. Ebdane?
Huling hirit.
Tapos inanunsyo ni Presidente Duterte na magagamit na ang numerong 991 para sa anumang emergency sa buong Pilipinas, inanunsyo naman ng Globe Telecom na ito’y sisingil ng karagdagang P5 sa bawat tawag sa 911 ng kanilang mga subscribers.
Diumano, ito ay para iwasan ang mga tawag na panloloko lamang. So kung naharap ka sa isang emergency at wala kang load – bahala ka na sa buhay mo?
Sadya bang pera pera lang?



