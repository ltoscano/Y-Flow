Negosyante pumalag sa 4 konsehal, 2 ex-konsehal By Juliet de Loza-Cudia SSeptember 16, 2016 Nakaladkad ang pangalan ng apat na konsehal ng Maynila at dalawa pang dating konsehal matapos ireklamo ng grupo ng mga negosyante na umiikot umano sa mga establisimiyento at humihingi umano ng lingguhan kapalit ng proteksyon at kalayaan na makapagnegosyo sa lungsod.
Sinasabing ipinagmamalaki umano ng mga konsehal na mayroon silang malakas na koneksyon sa mga City Hall official at sinasabihan ang mga negosyante na hindi magbibigay sa kanila ng lagay na gagamitin ang kanilang kapangyarihan para maipasara ang mga tututol na negosyante.
Nabatid rin sa mga negosyante na binisita na umano ng mga inirereklamong konsehal ang ilang establisimiyento sa Ermita-Malate at Binondo partikular na ang mga bar, nightclub, massage parlor, KTV at iba pang nagsisilbi ng alak kung saan kumakain kasama pa ang kanilang mga kaibigan at umiinom pero hindi umano nagbabayad. Nabatid na ang nasabing mga ‘tongsehal’ ay humihingi umano ng P30,000-P60,000 buwanang payola para sa ipagkakaloob nilang proteksyon kaya umapela ang mga negosyante sa lokal na pamahalaan na aksiyunan ang ginagawa ng mga inirereklamong konsehal.



