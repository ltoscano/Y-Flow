Blackwater dapa sa Malaysia October 7, 2016 Hindi makuha ng Blackwater ang tamang kumbinasyon, dumapa ang Elite 92-86 sa import-laden Malaysia NS Matrix sa opening day ng 2016 Seri Mutiara Champions Cup sa MABA Stadium sa Kuala Lumpur, Malaysia Miyerkules ng gabi.
Pinangunahan ng 46 points ni Darius Rice ang NS Matrix, huli ang dalawang 3-pointers sa final 90 seconds na bumutata sa rally ng Elite. Walong triples ang ipinasok ni Rice, naglaro dati sa Purefoods sa 2008 PBA Fiesta Conference, at nagbaba pa ng nine rebounds.
Nagdagdag si American Akeem Richmond ng 20 points, eight rebounds at five assists, humablot ng 19 rebounds si Christopher Putton ng Australia, at may 12 rebounds, 10 assists si Fil-Am Avery Schaffer para sa NS Matrix. Sinabi ni Blackwater coach Leo Isaac na tumukod ang Elite dahil kulang pa sa chemistry. Tinapik ng Blackwater bilang guest players sina Chris Javier at Carl Bryan Cruz mula Gilas 5.0 pamalit kay injured big man JP Erram at wingman Reil Cervantes.
“May mga instances na puwede ka maka-silip ng winning line, pero may players nabago sa sistema ng grupo,” ani Isaac.
Hinarap ng Elite ang matatangkad na China-Guangzhou Securities kahapon, tatapusin ang preliminary campaign sa Group B kontra Australia Perth Cockburn ngayon.
Namuno ang 17 points at five rebounds ni Raymond Aguilar sa Elite, may 14 si Carlo Lastimosa.



