UP Maroons pinigil ng UE Warriors By Elech Dawa November 14, 2016
Mga laro sa Miyerkules:
(Mall of Asia Arena)
2:00 p.m. — UE vs FEU 4:00 p.m. — AdU vs ADMU Pinatid ng University of the East Red Warriors ang kanilang four-game losing skid nang resbakan ang University of the Philippines Fighting Maroons, 80-67 kahapon sa Season LXXIX UAAP seniors men’s basketball tournament sa Smart-Araneta Coliseum. Binigo ng UE ang tangka sanang magandang farewell campaign ng UP, na magbabakasyong tangan ang 5-9 win-loss card.
Umiskor sina Philip Manalang, Bonbon Batiller at Emil Palma ng tig-14 puntos para sa Red Warriors na nilista ang 3-10 karta.
Hindi na aabot ang UE sa susunod na phase pero inaasahang ibubuhos pa rin ng Red Warriors ang kanilang lakas sa huling laro upang mapaganda ang puwesto sa team standings bago sila magbakasyon sa nasabing liga.
Sunod na makakalaban ng Recto-based squad ang defending champion Far Eastern University sa Miyerkules.
Nirehistro nina graduating seniors Jett Manuel at Dave Moralde ang tig 13 puntos sa kanilang farewell game sa UP.
Tambak ng 25 puntos ang Fighting Maroons pero nakadikit sila ng bahagya para makipagsabayan sa fourth period.
Naibaba sa 12 puntos ang hinahabol ng UP sa fourth frame, 60-72, pero kinapos sila sa bandang huli at nakuha ng Red Warriors ang panalo.



