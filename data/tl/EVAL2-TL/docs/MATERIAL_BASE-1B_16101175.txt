MABUHAY ANG SENTENARYO NG IGLESIA NI CRISTO

KAKAIBANG tibay at tatag ang ipinakita ng kapatiran ng Iglesia ni Cristo dahil naabot nila ang kanilang sentenaryo ngayong darating na July 27, 2014.
Hindi matatawarang kaligayahan ang tiyak na nasa kanilang kalooban sa ngayon dahil nalam!!pasan nila ang mga mabibigat na pagsubok upang ganap na kilalanin bilang isang matatag na relihiyon sa buong mundo.
Nagmula sa isang payak na umpisa ang Iglesia ni Cristo matapos itong itatag ni Kapatid Felix Y. Manalo noong Hulyo 14, 1914. Si Ka Felix ang unang sumagwan at nagsumikap para ang pagpapalagap nito sa buong bansa na ang pangunanhing layunin ay palaganapin ang Salita ng Diyos sa buong sambayanang Filipino.
Bagaman panahon ng digmaan ay hindi naging balakid kay Ka Felix ang kaguluhan bagkus nagsilbi lalo itong hamon sa kanyang pamamahayag ng Salita ng Diyos.
Tinuya at pinagbabato pa ang Sugong si Ka Felix noong sinisimulan niya ang Iglesia Ni Cristo dahil sa kanyang pagpapakalat ng Salita ng Diyos pero matapos lamang ang ilang taon ay mabilis itong lumaki at kumalat sa iba’t ibang panig ng Pilipinas.
Matapos ang makasaysayang panimula ni Ka Felix, nang ito’y kunin na ng Dakilang Maykapal, ipinagpatuloy ito ng kanyang anak na si Kapatid na Eraño Manalo na siyang nagpalaking lalo sa Kapatiran sa pamamagitan ng pagpapalawak nito hindi lamang sa buong Pilipinas kundi sa buong mundo.
Kitang-kita kay Ka Eraño ang determinasyon ng pagpapalawak ng Salita ng Diyos na siyang dahilan nang pag-angat ng Iglesia Ni Cristo sa pedestal na kinalalagyan nito sa ngayon.
Pagsagip sa kaluluwang naliligaw at nagkakasala ang naging pangunahing agenda ng Iglesia Ni Cristo na siyang ipinagpapatuloy ngayon ng kanilang tagapamahalang pangkalahatan na si Kapatid na Eduardo Manalo.
Kakaibang pagpapagal din ang ipinakita ni Ka Eduardo dahil inabot niya ang mahihirap nating kababayan sa pamamagitan ng lalong pagpapatibay sa mga public service program ng Iglesia Ni Cristo katulad ng Lingap sa mga Mahihirap.
Mas naging aktibo ang kapatiran sa pagkalinga at pagtulong hindi lamang sa kanilang mga kapatid kundi lalo’t higit sa mga kapus-palad na Filipino.
Bukod sa pagkalinga ay isinabay na rin ni Ka Eduardo ang pagtatayo ng malalaking proyekto katulad ng inialay nitong Lunes na Philippine Arena, ang pinakamalaking dome sa buong daigdig.
Pagkalinga at pagpapaunlad ng bansa at tinututukan ngayon ng Iglesia Ni Cristo at ito ang kinilala ni Pangulong Noynoy Aquino sa kanyang speech sa pag-aalay ng Philippine Arena kahapon.
Marami pang magagandang bagay ang darating sa bansa at iyan ay dahil katuwang ng pamayanan ang buong Iglesia Ni Cristo sa pamumuno ni Ka Eduardo kaya’t kapit lang tayo dahil tiyak na patungo na sa pag-unlad ang ating bayan.
Sa mga kapatid natin sa Iglesia Ni Cristo, taos-puso pong bumabati ang pitak na ito, kasama ang aking mga anak na sina Valenzuela City Councilor Rovin Andrew Feliciano at Punong Barangay Cristina Marie Feliciano ng Arkong Bato, Valenzuela City.
Mabuhay ang ika-100 taon ng Iglesia Ni Cristo! ALINGAWNGAW/Alvin Feliciano



