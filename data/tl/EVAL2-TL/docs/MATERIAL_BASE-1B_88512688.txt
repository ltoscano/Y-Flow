
Police community relations, ipinagdiwang sa bayan ng Malvar

July 01, 2016 Bhaby P. De Castro

Malvar, BATANGAS, Hulyo 1 (PIA) -- Sinimulan na ng mga kapulisan sa bayang ito ang pagdiriwang ng ika-21 Police Community Relations(PCR) Month noong Hunyo 27. May tema ang pagdiriwang na “Matibay na Ugnayan,Ligtas na Pamayanan” kung saan naging tampok ang paggawad ng pagkilala sa mga napili bilang Best PCR individual,PCR Group/Organization at Best Barangay. Ayon kay Senior Insp.

Alberto Fabregas, chief of police, ang paglaban sa krimen ay dapat maging adbokasiya ng lahat. "Marami pang dapat isakatuparan upang patuloy na maisulong ang pag-unlad ng Malvar bilang isang ligtas na lugar upang tirahan,pagtrabahuhan at pagnegosyohan," dagdag ni Fabregas. Aniya, patuloy ang pakikipag-ugnayan nila sa komunidad sa pamamagitan ng iba’t-ibang aktibidad at programa gayundin ang pagpaparamdam ng presensya ng kapulisan upang patuloy na pagtiwalaan ng komunidad. Samantala, binigyang pagkilala ang mga sumusunod: Best PCR Individual-Councilor Aileen Saludo; Best PCR Group /Organization-Barangay Public Safety Officers and Mike Delta Force;Best barangay-Brgy. Bagong Pook. Kabilang sa mga nakatakdang programa ng kapulisan sa buwang ito ang pagsasagawa ng symposium ukol sa crime prevention at illegal drugs, simulation drills, blood donation, clean up drives at tree planting.

(MCA/BPD, PIA-Batangas)



