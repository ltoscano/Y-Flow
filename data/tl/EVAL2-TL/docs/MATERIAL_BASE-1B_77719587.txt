'Community Caravan' pangunahing programa ng bagong alkade ng Odiongan

July 15, 2016 Dinnes M. Manzo

ODIONGAN, Romblon, Hulyo 15 (PIA) --- Sinimulan na kahapon ng pamahalaang bayan ng Odiongan ang pagdadala ng serbisyo ng munisipyo sa nasasakupang mga barangay. Sinabi ni Trina Firmalo - Fabic, bagong alkalde ng naturang bayan, kada linggo o tuwing araw ng Miyerkules ay magtatakda sila ng barangay na bibisitahin upang maghatid ng serbisyo sa mamamayan. Unang binisita ng LGU Odiongan ang Bgy. Libertad kung saan nagkaroon ng pagkakataon ang mga mamamayan na makakuha ng police clearance, nakapagtanong tungkol sa pagpapatitulo ng lupa, maayos ang mga birth certificate at marriage applications, maproseso ang kanilang Philhealth membership at nakapag-update ng Social Security System cards. Nagkaloob rin ang pamahalaang bayan ng Odiongan ng medical at dental check-up at libreng gamot, namahagi sa mga magsasaka ng libreng binhi ng gulay at libreng gupit sa mga residente ng nasabing barangay. Ayon pa sa bagong punong bayan, nais niyang mailapit ang pamahalaan sa mga mamamayan kaya’t inilunsad nila ang Community Caravan upang maghatid ng serbisyo sa lahat ng kabaranggayan, bitbit ang temang “Pamahalaan at Mamamayan, Sama-sama sa Pagsulong.” Kaisa niya rin umano sa progaramang ito ang tanggapan ng kanyang bise alkalde at Sangguniang Bayan at ang susunod nilang bibisitahin sa Miyerkules ay ang Bgy. Rizal. Nagpapasalamat rin ang alkalde sa mga national government agencies na naging katuwang nila sa naturang aktibidad, maging sa lahat ng mga empleyado ng munisipyo at mga opisyal ng Barangay Libertad.(DM/PIA-IVB/Romblon)



