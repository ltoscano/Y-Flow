PRANGKAHAN: Magaling ang pagpili kay FVR na special envoy sa China
By Ellen Tordesillas July 17, 2016 Sa aming maikling pag-uusap ni dating Pangulong Fidel V. Ramos sa reception ng pang-40 taong diplomatic relations ng Vietnam at Pilipinas, sinabi niyang wala pang pormal na pag-uusap tungkol sa pagtalaga sa kanya bilang special envoy sa China.
Sinabi ni Ramos na hindi pa sila nag-uusap ng Pangulo tungkol sa detalye ng posisyon kaya hindi pa rin siya masyadong sigurado. “Maingay kasi ang lugar nang sinabi niya ‘yun,” sabi ni FVR.
Inanunsyo ni Pangulong Rodrigo Duterte ang pagtalaga niya kay FVR bilang special envoy sa pakikipag-usap sa China pagkatapos magdesisyon ang United Nations Arbitral Court na inbalido ang nine-dash line na mapa ng China na sumasakop sa 80 porsiyento ng napakalawak na South China Sea kasama na ang karagatan ng ibang bansa katulad ng Pilipinas, Vietnam, Malaysia, Brunei. Ang Taiwan, dating pinamumunuan ng China at ngayon ay may sariling pamahalaan na ay pareho rin sa inaangkin ng China.
Nangyari ang pag-anunsyo ni Duterte nang magbigay ng parangal ang San Beda University, kung saan siya nag-aral ng abogasiya, sa Club Filipino sa San Juan noong Huwebes.
Sabi ni Ramos, “Klaruhin ko kasi matanda na tayo.” Sabi niya, ang ganung posisyon, kailangan may staff siya.
Magaling na desisyon ang pagpili kay FVR sa papel na pakikipag-usap sa China sa gusot sa Spratlys. Bilang dating pangulo at militar, alam niya ang masalimuot na isyu. May karanasan siya sa pakikitungo sa China.
Nangyari ang pag-agaw ng Mischief Reef ng mga China noong 1993 nang si Ramos ang presidente. Nagprotesta ang Pilipinas ngunit hindi umalis ang mga Intsik.

Ngunit kahit ganun, hindi nasira ang pakikitungo ng China sa Pilipinas, hindi tumigil ang pag-uusap — hindi katulad sa nangyari sa pamahalaan ni Benigno Aquino III.
Kaya noong 1996 na Leaders Meeting, dumalo sa Pilipinas ang presidente ng China na si Jiang Zemin.
Kung sabagay noong isang taon, dumalo rin sa Leaders Meeting ng APEC ang presidente ng China na si Xi Jinping ngunit hindi talaga maayos ang relasyon ng Pilipinas at China.

Mahalaga na ang ipadala ni Duterte sa China ay isang taong malaki ang kanyang tiwala. Sa kanyang inagurasyon, special mention ni Duterte si FVR sa kanyang pinasalamatan na nasa Malacañang siya ngayon.
Para sa kapakanan ng bansa, ang taktika ni Duterte ay makipag-usap sa China dahil kahit panalo ang Pilipinas sa halos lahat na hiningi sa U.N. court, wala namang kakayahan ang U.N.

Tribunal Court na ipatupad ang kanilang desisyon kung ayaw ng China.
Ang kailangan ay diplomasya. ‘Yan ang papel ni FVR.



