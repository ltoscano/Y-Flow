
Alpha Male

Alpha Male (Lk. 10: 17-24) Hindi na matutuloy ang SK election pero tuloy ang barangay election.

Kapag ganyang may eleksyon sigurado ang dami na namang magpa-file ng candidacy. Kung susumahin iisa lang ang kanilang sinasabi: Tatakbo sila para maglingkod at magsilbi sa sa tao. Pero kailangan pa bang maging opisyales para maglingkod? Pero kung atin pang palalalimin ang pagtingin, anuman ang kanilang sinasabi iisa naman ang kanilang pinupunto: gusto nilang magkaroon ng kapangyarihan. Gusto nila ng power…political power man yan o economic power. Masarap kase yung merong kapangyarihan. Yun bang ikaw ang gumagawa ng desisyon at sinusunod ka naman ng nakararami. Yun bang sa iyo nakasalalay ang isang gawain. Yun bang nakadepende sa iyo ang ipagtakbo ng isang proyekto. Sa ganitong paraan tila nadadagdagan ang iyong pagkatao. Sabi nga ni Lasswell: Politics is who gets what, when and how.

Ang pulitika ay tungkol sa kapangyarihan.

Pero hindi lang sa pulitika makikita ang agawan ng kapangyarihan. Sa loob ng tahanan meron din. May banggaan kung sino sa mag-asawa ang masusunod. Sino ba ang “under” nino?…Sa mga anak ganun din. Sino ba ang paborito at binibigyan ng sobra sobrang atensyon? Sa trabaho ganun din. Nag-aagawan sa tungkulin upang sila ang mapansin at ng sa ganun ay may kapangyarihan na impluwenshahan ang isang gawain. Gustong umangat upang sila ang susundin. Sa Mabuting Balita, tuwang tuwa ang 72 na mga isinugo ni Hesus. Pati ang mga masasamang espiritu ay sumusunod sa kanila. Pero sabi ni Hesus: “Magalak kayo hindi dahil sa pagsuko sa inyo ng mga espiritu kundi sapagkat nasusulat sa Langit ang inyong pangalan.” Masaya kapag makapangyarihan ka. Pero hindi ang kapangyarihan ang dulo ng lahat. Hindi ang kapangyarihan ang dahilan ng pag-iral. Mas lubos pala ang kagalakan kapag nakarating sa buhay na walang hanggan. Doon malulubos ang kasiyahan. Doon hindi na natin kailangan ng kapangyarihan…



