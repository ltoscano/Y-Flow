#RevUpPH: Ang Mag-aaral sa Kaniyang Karapatan Student Rights Week at ang Pagdiriwang ng International Students Day

(Unang nalimbag ang akdang ito sa isyu 5-6 ng Philippine Collegian noong 7 Oktubre 2014.)
Makasaysayan ang Nobyembre 17. Ito ang Pandaigdigang Araw ng mga Mag-aaral. Ngunit hindi ito ang payak na pagtatanghal ng husay o talento ng mga mag-aaral. Hindi ito selebrasyon na mauuwi lamang sa makukulay na presentasyon o di kaya’y paggagawad ng pinakamahuhusay na estudyante sa iba’t ibang larangan o disiplina. Ito ay pandaigdigang araw ng pagbabalik-tanaw, pagbabalik-aral at makasaysayangg pagsusulong ng mga laban at tagumpay ng kolektibong pagkilos.
Madalas nating naikakabit ang konsepto ng mag-aaral sa loob ng klasrum, nakatanghod sa guro at blackboard, o di kaya’y nagsusulat ng mga teleseryeng lektyur sa kaniyang kuwaderno. Ngunit ang totoo, ang tunay na teleserye ng buhay ng mga estudyante ay ang mga aral ng pakikibaka at pakikitunggali na kanilang nararanasan sa tahanan, paaralan, lipunan at bayan.
Madalas ding marinig na edukasyon ang tanging maipapamana ng magulang sa anak. Gayundin, na edukasyon ang susi sa tagumpay. Ngunit hindi na ito naipapamana dahil sa mahal ng presyo ng pag-aaral, at marami sa nakapagtapos ng kolehiyo ay hindi matagumpay na nakahahanap ng nakabubuhay na trabaho. Sa katunayan, dahil sa programa ng gobyerno, nasa 15 milyon ang out-of-school youth at nasa 1.5 milyon ang bilang ng dropouts. Taliwas ito sa responsibilidad ng gobyerno na nakasaad sa mismong Konstitusyon ng Pilipinas: “Art. XIV, Sec. 1. The State shall protect and promote the right of all citizens to quality education at all levels, and shall take appropriate steps to make such education accessible to all. “Art. XIV, Sec. 5. The state shall assign the highest budgetary priority to education and ensure that teaching will attract and retain its rightful share of the best available talents through adequate remuneration and other means of job satisfaction and fulfillment.” Sa kasalukuyan, ang rekomendasyon ng United Nations ay kailangang maglaan ang gobyerno sa edukasyon ng 6% ng Gross Domestic Product (GDP; yamang nililikha sa loob ng bansa) nito. Ngunit sa kaso ng administrasyon ni BS Aquino III, 2.3% ng GDP lamang ang inilalaan sa edukasyon. Ang batayang karapatan sa edukasyon, kung gayon, ay binabalewala ng mismong pamahalaang dapat nagtataguyod nito.
Isa lamang ang isyu sa edukasyon sa mga isyu ng mga mag-aaral at kabataang Pilipino. Sa isang bansang puno ng kontradiksyon at kontrobersiya, imperatibo para sa kabataan na maging malay sa mga isyung panlipunan at maging bahagi ng kolektibong pagkilos para sa pagkakamit ng mga karapatan. Sa ganitong gana masisipat ang mahalagang papel ng mag-aaral na Pilipino sa pagtataguyod ng Pandaigdigang Araw nng mga Mag-aaral.
Pandaigdigang Araw ng mga Mag-aaral Hindi payak at arbitraryo ang pagkakapili sa petsang Nobyembre 17 bilang Pandaigdigang Araw ng mga Mag-aaral. Bitbit nito ang mahabang kasaysayan ng kapangyarihan ng kolektibong pagkilos at ng pagbalikwas ng mga mag-aaral sa diktadurya at iba pang tiwaling sistema.
Sa katunayan, ito ay komemorasyon ng naganap na mga demonstrasyon at pagkilos ng mga mag-aaral ng Czechoslovakia laban sa mga Nazi noong Oktubre hanggang Nobyembre ng 1939. Ang marahas na okupasyon ng mga Nazi sa Czechoslovakia ay sinalubong ng marubdob at militanteng paglaban ng mga mag-aaral na Czechoslovakian.
Noong 1939, pinasista ng mga otoridad na Nazi ang demonstrasyon sa Prague ng mga mag-aaral ng Medical Faculty ng Charles University. Nagsagawa ng demonstrasyon ang mga mag-aaral noong Oktubre 28, 1939 bilang paggunita sa anibersaryo ng pagkamit ng Czechoslovak Republic ng nominal na kalayaan nito noong 1918. Sa buong kurso ng labang ito, pinatay ng mga Nazi ang mag-aaaral na si Jan Opletal at ang manggagawang si Vaclav Sedlacek. Sa punto ring ito, wala nang Czechoslovakia dahil hinati na ito ng Nazi sa Protectorate ng Bohemia at Moravia at sa Slovak Republic na pinamumunuan ng pasistang gobyerno.
Ang pagpaslang kay Opletal ay nagbunga ng malakihang pagkilos laban sa mga Nazi. Sa katunayan, ang martsa para sa paglilibing kay Opletal ay dinaluhan ng libo-libong estudyante noong Nobyembre 15 at naging isang demonstrasyong masa laban sa mga Nazi ang nasabing martsa.
Tapat sa pagiging pasista, dinahas ng mga Nazi ang mga demonstrador, ipinasara ang lahat ng Czech na mga unibersidad at kolehiyo, at mahigit 1,200 na mag-aaral ang inaresto at ipinadala sa mga concentration camp para tortyurin at parusahan. Higit sa lahat, siyam na mga mag-aaral at propesor ang pinaslang noong Nobyembre 17 nang nasabing taon.
Taong 1941 nang unang itanghal ang Pandaigdigang Araw ng mga Mag-aaral sa London ng International Students’ Council. Ang nasabing pagkilala sa araw na iyon ay tradisyon ng pagbabalik-tanaw at pagsulong para sa karapatan ng mag-aaral, para sa pagtatanghal ng militante, progresibo at kolektibong pagkilos. Ipinagpatuloy at ipinagpaapatuluoy ito ng International Union of Students kasama ang National Union of Students in Europe.
RevUp Philippines Hindi guro ang kasaysayan. Ang totoo, ang kasaysayan ay nililikha. At sa kasaysayan ng pagkilos ng mga estudyante at kabataan, ang Pilipinas ay saksi sa paglikha ng kasaysayan ng mga mag-aaral at kabataang Pilipino.
Kasaysayan ang magpapatunay na kasama ang mamamayang Pilipino, ang mga mag-aaral at kabataan ay mga “game changer” sa lipunan, puwersang malakas, buong kolektibong tining na hindi mapipipi. Nakita ang prinsipyado at malikhain at militanteng liderato ng mga estudyante at kabataang Pilipino para sa paglaban sa kalayaan: Andres Bonifacio, Jose Rizal, Emilio Jacinto, Apolinario Mabini, Gabriela Silang, Lorena Barros, Edgar Jopson, at marami pang iba.
Sa limlim ng Batas Militar ng rehimeng Marcos, ang mga katulad ni Edgar Jopson o Edjop ay nakipagkaisa sa mga kabataan at iba pang sektor sa lipunan upang ipaglaban hindi lamang ang karapatan ng mga mag-aaral kundi pati ng mamamayan. Ang Diliman Commune ng Unibersidad ng Pilipinas at ang First Quarter Storm ng Kabataang Makabayan noon ay paalala ng nagkakaisang progresibong pakikibaka ng mga estudyante at kabataan para sa pagkakamit ng mga tagumpay at karapatan, buhay man ang ialay.
At sa kasalukuyan, sa gitna ng nakatambad na korapsyon ni BS Aquino III, sa gitna ng mababang badyet sa edukasyon at serbisyong panlipunan, sa gitna ng pagtaas ng presyo ng edukasyon at iba pang pangangailangan, sa gitna pagsikil sa mga demokratikong karapatan ng mga mag-aaral at mamamayan, nagpapatuloy ang pagtangan sa mga prinsipyo at pagsuong sa mga hamon.
Ika nga, “Walang mali sa paglaban. May mali kaya lumalaban.”



