
Deputy Speaker Raneo Abu, binigyang pagkilala

August 15, 2016

LUNGSOD NG BATANGAS, Agosto 15(PIA) --Binigyang- pagkilala ng pamahalaang panlalawigan si 2nd District Representative Raneo Abu dahil sa pagkakahirang niya bilang Deputy Speaker ng Mababang Kapulungan ng 17th Congress kamakailan.

Ang pagkilala ay isinagawa alinsabay sa lingguhang flag-ceremony ng pamahalaang panlalawigan noong Agosto 8, 2016 sa provincial auditurium.

Bago ang pagkilala, nagpasa ng resolusyon na akda ni 2nd District Board Member Wilson Leandro Rivera ang Sangguniang Panlalawigan sa pangunguna ni Vice Governor Sofronio Nas Ona noong Agosto 1, 2016. Nakasaad dito ang pagkilala ng lokal na lehislatura ng Batangas sa galing at sipag bilang mambabatas na ipinamalas ni Cong. Abu

Sa talumpati ni Abu, nagpasalamat ito sa pagkilalang iginawad sa kanya ng pamahalaang panlalawigan at sinabing matagal na panahon ding naging bahagi ng kanyang katauhan ang Kapitolyo sapagkat dito nahubog na maigi ang kanyang kaalaman at kakayahan noong siya ay naglilingkod pa kay Governor Hermilando Mandanas.

“Alam nyo po nasa puso ko talaga ang pagiging lingkod ng bayan, bata pa ho ako ay talagang mahilig na ako sa pulitika. Naging konsehal po ako sa bayan ng Bauan at nagiisang oposisyon ng panahong iyon. Dahil po sa kahilingan ng aking ama na malapit na kaibigan ni Governor Mandanas kaya hindi ako tumuloy sa muling pagkandidato bilang konsehal sa aming bayan. Ang hiling ng isang ama na nararatay sa banig ng karamdaman ay hindi madaling tanggapin ngunit dahil sa pagiging masunurin at mapagmahal na anak ay sumunod ako sa kanyang nais na tulungan ang Gov. Dodo”, sabi ni Abu.

Matapos ang paglilingkod ni Governor Mandanas sa Kapitolyo ay muling hiningi nito ang serbisyo ni Abu bilang staff nya sa Kongreso kung kaya’t napakarami niyang natutunan sapagkat siya ang malimit na humaharap sa mga barangay affairs sa ikalawang distrito sa lalawigan.

Hanggang dumating ang huling termino ni Mandanas sa Kongreso, kinausap ito ni Abu at nagpahayag ng hangarin niya na siyang magtuloy ng magandang adhikain sa mga kababayan sa ikalawang Distrito.

“Naaalala ko po ang sinabi ni Governor Dodo na lahat ng ginagawa natin ay dapat para sa ikabubuti ng marami, hindi para sa ating mga sarili bagkus ay ipakita ang tamang hangarin. Ito ang magiging puhunan natin tungo sa magandang adhikain. Kung ano man po ang pagkakilala nyo sa akin, kongresita man ako o hindi na, nananatili po ako sa kung ano ang pagkakilala ninyo sa akin, hinding hindi ko balak sirain ang inyong pagtitiwala sa akin” dagdag pa ni Abu. (BHABY P. DE CASTRO-PIA BATANGAS)



