Aquino, pinaratangang diktador dahil sa DAP

ni Julian Bato
Walang ipinagkaiba sa isang diktador si Pangulong Benigno Aquino III nang ipatupad nito ang Disbursement Accelaration Program (DAP) habang patuloy na ginigipit ang badyet para sa mga batayang serbisyo, ayon sa ilang progresibong grupo.
Ayon sa grupong Bagong Alyansang Makabayan (BAYAN), inabuso umano ni Aquino ang kapangyarihan ng presidente nang agawin nito sa Kongreso ang pamamahala sa pambansang badyet at balewalain ang desisyon ng Korte Suprema kaugnay ng DAP.
Nakasaad sa Section 25 Article VI ng Saligang Batas na Kongreso ang nagtatakda nang paglalaanan ng pambansang badyet. Samantala, ayon sa iisang probisyon, tanging pagbibigay ng panukala at implementasyon lamang ng badyet ang maaaring gawin ng pangulo sa prosesong ito.
Ngunit mula 2010 hanggang 2013, inilipat ni Aquino nang walang pahintulot mula sa Kongreso ang ilang pondo sa pambansang badyet para sa 116 na “priority projects” umano sa ilalim ng DAP.
Nang kastiguhin ng Korte Suprema ang ilang bahagi ng DAP noong Hulyo 1, tila tinangkang sirain ni Aquino ang doktrina ng separation of powers ng Saligang Batas, ani BAYAN Secretary General Renato Reyes.
“Ayaw nating umabot pa sa puntong magbabanggaan ang dalawang magkapantay na sangay ng gobyerno, kung saan kailangang mamagitan pang mamagitan ng ikatlong sangay. Mahirap pong maintindihan ang desisyon ninyo,” ani Aquino sa talumpati niya noong ika-15 ng Hulyo.
Ayon sa Section 1 Article VIII, may kapangyarihan ang Korte Suprema na ipawalang-bisa ang kahit anong programa ng gobyerno kung nakitang lumalabag ito sa Konstitusyon.
“Lumalabas na may dictatorial tendencies ang pangulo. He does not care for the constitution and goes as far as threatening the SC. Magkakaroon ng constitutional crisis if the executive does not follow the ruling of the SC,” dagdag ni Reyes.
Agad namang dinepensahan ng mga kaalyado ni Aquino ang DAP dahil umano sa mga mabuting dulot nito sa ekonomiya. Ayon sa National Economic and Development Authority, naka-ambag ng 1.2 puntos sa Gross Domestic Product ng Pilipinas ang tatlong taong implementasyon ng DAP.
“[Subalit] kung titingnan, DAP funds actually go to non-priority projects that hardly benefit the poor,” ani Reyes.
Sa 144 bilyong pondong nilabas ng DBM sa ilalim ng DAP, P40 bilyon ang napunta lamang sa pagbabayad ng insurance claims ng Bangko Sentral ng Pilipinas at Bureau of Customs, habang P52 bilyon naman ang inilaan sa pork barrel ng Malacanang at Kongreso.
Ayon sa isang memorandum ng DBM, kinukuha ng Malacanang ang badyet para sa DAP mula sa mga pondo katulad ng P33 bilyong unprogrammed funds at P30 bilyong savings sa Personnel Services noong 2011.
“Magugulat ka na lang na ang laki ng naiipong pondo [ngunit] magtataka ka kung bakit underfunded ang mga social services,” ani Reyes.
Ngayong taon, makakaranas ng budget cut ang 26 sa 112 na state universities and colleges (SUCs) sa bansa. Kabilang dito ang Mindanao State University na tatanggap ng pinakamalaking budget cut na mahigit P660 milyon at UP na makatatanggap ng P157 milyong budget cut.
Sa tala ng Kabataan Partylist, halos kalahati lamang ng mga panukalang budget ng SUCs ang inaprubahan sa ilalim ng administrasyong Aquino taon-taon.
“If Aquino really wants to help the poor and stimulate the economy, then he should put the funds directly to social services and not presidential pork,” ani Reyes.



