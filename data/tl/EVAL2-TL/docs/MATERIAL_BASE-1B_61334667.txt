Petron magsosolo, RC Cola sasalang na By Robin Mendoza October 11, 2016
Mga laro ngayon
(The Arena, San Juan) 5 pm — Petron vs F2 Logistics
7 pm — Generika vs RC Cola-Army
Nakatanaw sa solo lead ang Petron, samantalang balak makaprente kaagad ng RC Cola Army sa unang laro nito sa 2016 Asics Philippine Superliga (PSL) Grand Prix presented by PLDT Home Ultera ngayon sa The Arena sa San Juan.
Galing sa straight set na panalo kontra Generika, 25-18, 25-23, 25-14, ay aarangkadang muli ang Tri-Activ Spikers sa pakikipagharap nito sa F2 Logistics sa 5:00 ng hapon. Muling magpapakitang gilas sina Stephanie Niemer at Serena Warner para pangunahan ang Petron kasama sina Aiza Maizo at Ces Molina.
“May konti pang adjustments lalo na sa imports, syempre hindi naman kaagad ‘yan kasi kahit napapanood mo sa video iba oar in pag actual pero unti-unti makukuha din namin ang tamang timpla,” pahayag ni Petron coach Shaq delos Santos.
Kakapitalan ng Tri-Activ Spikers ang kulang sa tao na F2 Logistics dahil hindi pa dumarating sa bansa ang isa pa nilang import na si Hayley Dora Spelman.
Ang naunang import na si Sydney Kemper naman ay nangangapa pa sa team dahil kararating lamang niya noong Huwebes ng nakaraang lingo, samantalang ang top rookie pick na si Ara Galang ay hindi pa makakalaro dahil nagpapagaling pa mula sa minor operation niya sa tuhod.
Sasandal ang Cargo Movers kina Aby Marano, Kim Dy, Cha Cruz at Majoy Baron para makabangon mula sa talo sa defending champion Foton noong opening.
Samantala, sisimulan ng RC Cola Army ang kampanya para muling makuha ang titulo sa pangunguna nina team captain Jovelyn Gonzaga, Royce Tubino, Tina Salak, Nene Bautista, Michelle Carolino at Rachel Anne Daquis.
Nakasuporta naman ang kanilang imports na sina Hailie Ripley at Kierra Holst na parte ng US juniors national team sa 2013 FIVB Women’s Juniors World Championship sa Czech Republic.

Pero hindi naman nagkukumpyansa si RC Cola-Army coach Kungfu Reyes.
“Again, age na naman ang crucial factor para sa amin dito,” said Reyes.
Ang Generika naman, sa kabilang banda, ay nagpalakas din nang kunin nito ang former Trinidad and Tobago national player na si Darlene Ramdin at si Polina Liutikova ng Ukraine para palakasin ang locals na sina Rubie de Leon, Chloe Cortez, Ria Meneses, Gen Casugod at Shaya Adorador.



