ISPORT LANG!: 2 gold medals sa Tokyo Games? By Zaldy Perez October 9, 2016 Umalingawngaw ang napakatapang na prediksiyon ni Philippine Olympic Committee (POC) president Peping Cojuangco na mananalo tayo ng 2 gold sa 2020 Tokyo Olympics, sa thanksgiving na inihandog ng TV 5 sa mga atletang kumampanya sa Rio Games.
Ginanap ang event sa Resorts World Hotel noong Miyerkules ng hapon sa pangunguna ni Rio Olympics weightlifter silver medalist Hidilyn Diaz.
Pero may pasubali si Cojuangco na mangyayari lamang ito kung bubuhusan ng malaking pondo ang training ng ating mga pambansang manlalaro bukod pa siyempre ang magmumula sa private sectors. At saan naman kaya maaaring kunin ng Pilipinas ang 2 gold na sinasabi ni Cojuangco bukod sa weightlifting?
Dahil sa silver medal finish ni Diaz, natural na maging paborito siya na manalo ng ginto sa Tokyo Games.
Kaya lang, apat na taon pa ang hihintayin bago ang Olympics at marami pa ang maaaring mangyari.
Nakausap ng Isport Lang! si POC vice president Joey Romasanta, No. 1 ayundante ni Cojuangco sa event at una niyang binanggit ang individual sports tulad ng taekwondo, boksing, partikular ang karate.
Ayon kay Romasanta, malakas na ang mga karatedo natin dahil nagmi-medalya na ang mga ito sa Asian level na matibay na sukatan sa tsansa ng Pinoy karatekas sa Olympics.
Isa rin sa nasisilip ng Isport Lang! kung bakit maaga pa ay nagsabi na si Cojuangco ng 2 golds sa Tokyo Olympics ay para ma-pressure ang Philippine Sports Commission (PSC) na tapunan ng malaking halaga ang mga elite athletes na nagti-training para sa mga international competitions.
Kamakailan lang nagpahayag na si PSC chair Butch Ramirez, na gusto ng kanyang ahensiya na magkaroon ng role sa training ng mga elite athletes at hindi lamang bilang taga-bigay ng pondo, pero bumanat kaagad si Cojuangco na kanya ang pambasang atleta at sa komisyon na lamang ang development at grassroots programs.



