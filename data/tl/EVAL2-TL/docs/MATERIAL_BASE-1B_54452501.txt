Out Of Order: International PR crisis
By Raymond Burgos SSeptember 19, 2016 Kahit naipakita ng ilang senador ang kuwestionableng kredibilidad ng confessed hitman na si Edgar Matobato, nakalikha na ng malaking pinsala ang kanyang mga alegasyon at mismong mga sikat na international media ang sumakay sa isyung ito.
Kabilang ang mga sumusunod na mga foreign media outlets ang nag-headline sa testimonya ni Matobato kahit pa maraming butas at kuwestiyon ang kanyang mga alegasyon:
CNN: Philippines President Duterte ‘ordered death squad hits while mayor’ BBC: Philippines President Duterte ‘once killed man with Uzi’
Guardian: Philippines president ordered murders and killed official, claims hitman
Wall Street Journal: Philippine President Duterte Ordered Killings as Mayor, Senate Witness Says
Washington Post: Philippine witness: We killed for Duterte, fed body to crocodile
The Star: Philippine president ordered death squad to kill 1,000, witness testifies
Al Jazeera: Philippines’ Duterte denies giving death-squad orders
Time: Philippine President Duterte ‘Ordered Extrajudicial Killings When He Was a Mayor’

Dahil sa mga naglabasang international headlines na negatibo ang epekto kay Pangulong Rodrigo Duterte, hindi naiwasang maglabas ng opisyal na pahayag ang US State Department kung saan ang deputy spokesperson nito na si Mark Toner ang nagsabing:
“These are serious allegations and we take them seriously, we look into them.”
Maging ang US-based watchdog Human Rights Watch (HRW) ay nanawagan sa Pilipinas na hayaang mag-imbistiga ang United Nations probers para matiyak ang patas na pagtingin sa mga akusasyon ni Matobato.
“President Duterte can’t be expected to investigate himself, so it is crucial that the United Nations is called in to lead such an effort,” paliwanag ng HRW-Asia director na si Brad Adams.
Kapag nagsalita na ang state department at ang Human Rights Watch na nakabase rin sa Estados Unidos, nangangahulugan itong nakatutok na sa Pilipinas ang gobyerno ng US at nagsasagawa na ng imbestigasyon laban kay President Rody.
Nauna rito ay nagpahayag ng pagkabahala sina US President Barack Obama at UN secretary-general Ban Ki-Moon sa tumataas na bilang ng mga mga napapatay na drug pusher sa kampanya laban sa iligal na droga ng Philippine National Police (PNP).
Nangangamoy international PR crisis ang nararanasan ng Pilipinas ngayon sa mata ng international community at ito ang dapat tinatrabaho ngayon ng Presidential Communications Office (PCO) dahil posibleng lumaki ang apoy nito at baka dumating sa punto na mahirap nang maapula.
Lalong nagiging mahalaga ang papel ng PCO sa gitna ng mga balitang mayroong mga “unseen hands” na nagtratrabaho para gatungan ang international media sa pagiging anti-Duterte ng mga ito at kritiko ng anti-drug campaign ng kanyang administrasyon.



