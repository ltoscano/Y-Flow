
KAILAN MAGRE-RESIGN SI VITANGCOL?

SA ngayon ay ayaw mag-resign ni Al Vitangcol, general manager ng Metro Rail Transit. Kailangan daw munang malinis ang kanyang pangalan bago siya mag-resign.
Sino ang maglilinis ng kanyang pangalan? “Lahat ng mga investigating body,” wika ni Al.
Paano kung hindi malinis ang kanyang pangalan? Eh, ‘di hindi siya magre-resign.
Parang walang logic, ano po? Parang baliktad, ano po?
At sino naman ang mga investigating body na ito?
Syempre, ang National Bureau of Investigation (NBI) na kasalukuyan ngayong nag-iimbestiga ng bintang na nangongotong daw si Al sa Inekon Group ng Czech Republic sa halagang $30 million kapalit ang kontrata sa MRT.
Sino pa ang nag-iimbestiga? Syempre, si Joseph Emilio Abaya, kalihim ng Department of Transportation and Communications.
May lihim kaya tayong malalaman sa kasong ito?
Kailan lang ay naglunsad si Abaya ng imbestigasyon tungkol sa pagpasok ni Virginia Torres, hepe ng Land Transporation Office (LTO) sa isang casino. Bawal ito kaya si Abaya ay nag-imbestiga.
Sobrang lihim yata ng imbestigasyon kaya walang nakaalam kung ano ang nangyari sa kaso. Pero kinalaunan ay nag-resign na rin si Torres nang walang kasong iniharap sa kanya.
Si Abaya ay siya ring nag-iimbestiga sa kaso ni Vitangcol, pero usad-pagong ang imbestigasyon. Bakit kaya?
Ang Palasyo ni Pangulong Noynoy ay may sarili ring imbestigasyon, pero bago pa man maumpisahan ang kaso ay pinagtanggol na ng Palasyo si Vitangcol.
Si Abaya at si Vitangcol ay kapwa haligi ng Liberal Party na ang Presidente ay si Noynoy.
Kampi-kampihan na lamang ba tayo sa kasong ito?
Samantala, lalong humahaba ang pila sa MRT. Kulang ang mga bagon. Madalas pang tumirik. Ang mga elevator ay hindi gumagana. Pati na ang mga escalator.
“Mag-bus na lang kayo kung ayaw ninyong pumila nang mahaba,” sabi ng Malakanyang, sabay hingi ng “I am sorry.”



