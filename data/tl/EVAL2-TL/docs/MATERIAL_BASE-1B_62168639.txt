KRISTA MILLER, 6 PA DINAKMA SA DROGA By Cherk Balagtas October 4, 2016
Isa na namang showbiz personality at 6 pang iba ang naaresto sa magkahiwalay na anti-illegal drug operation sa mga lungsod ng Valenzuela at Quezon.
Ang naarestong showbiz personality ay kinilalang si Krystaline Engle y Bacolod, actress, na may screen name na Krista Miller ay naaresto sa isinagawang buy-bust operation sa Bagumbuhay, Quezon City.
Nauna na umanong naaresto noon pang araw ng Biyernes ang limang katao kabilang ang mga FHM Magazine Models na sina Liaa Alelin Bolla at Jeramie Padolina sa isinagawang buy-bust operation sa Bagumbuhay, lungsod ng Quezon. Sa interogasyon sa dalawang modelo, ininguso ng mga ito si Engle na siya umanong pinagkukunan nila o source ng ipinagbabawal na gamot.
Ayon kay Chief Supt. Guillermo Elleazar, hepe ng Quezon City Police District (QCPD), kahapon ng umaga umano nang magkasa ang Anti-Illegal Drugs Operation ng buy-bust operation kung saan ay pakay nga nilang mahuli si Engle, kumagat naman sa pain ito kasama pa ang dalawang modelong kaibigan at nang magkaabutan na ng pera at ipinagbabawal na gamot ay doon na sila inaresto.
Matatandaang dati na ring naiugnay sa ipinagbabawal na gamot si Engle matapos umano nitong bisitahin ang convicted drug lord na si Ricardo Camata Alyas Cha-Cha noong taong 2014 habang kasama naman ang dalawa pang television dancer.
Ngunit depensa naman noon ni Engle ay binibentahan umano niya kasi ng condominium unit ang nasabing drug lord habang nasa ospital ito at mariing itinanggi na may kinalaman siya sa kahit anomang kalakaran ng ipinagbabawal na gamot.
Kinukuwestiyon pa nga umano ng kasalukuyang Department Of Justice (DOJ) noon na si Francisco Baraan ang pagdala ni Camata sa ospital dahil wala naman umano itong kahit anong sakit.
Naiugnay din si Miller sa naganap na paghihiwalay ng showbiz couple na sina Cesar Montano at Sunshine Cruz na kanya ring pinabulaanan.
Ikalawang showbiz personality si Miller na naaresto ng QCPD, ang una ay ang sexy star na si Sabrina M. na huling-huli pa sa isang video na humihithit ng shabu.



