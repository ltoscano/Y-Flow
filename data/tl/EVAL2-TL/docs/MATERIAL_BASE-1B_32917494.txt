Kumpisal (Part III)

HINDI ko alam kung anong oras natapos ang interogasyon noong unang gabi. Pagkahatid sa akin pabalik sa selda itinulog ko na agad ang pagod at gutom. Kalam ng sikmura ang gumising sa akin. Bumoses ang isang lalaki sa kabila ng rehas at nagtanong-alok kung gusto ko raw kumain. Malamang ay iyon ang gwardya ko. Tumango lang ako. Parang inaapuhap ko pa ang boses ko noon. Pinaluhod ako. Naobliga ang bantay na subuan ako dahil nakaposas at nakapiring pa rin ako. Binateng itlog at sardinas ang ulam sa sinangag. Hindi na mainit. Siguro’y napahaba ang tulog ko. Kumain ako nang eksakto lamang para mawala ang gutom. Mahirap mabusog sa pangamba ng dinurog na bubog na paborito raw isahog sa kanin.
Papalit-palit ang bantay. Pare-pareho naman ang litanya at itinatanong nila. Kesyo umamin na raw ako dahil umamin na ang mga kasamahan ko. Itsinu-tsu na raw ako nung tomboy na kasama ko. Napagkamalan nilang babae yung isa sa amin. Kesyo makipagtulungan lang daw ako kung gusto ko pang mabuhay. Nadalâ na ako noong nagdaang gabi kaya pinipili ko na lang ang sasagutin at isasagot ko. Noong tanungin ako kung handa na raw ba akong mamatay gusto ko nang sabihin na kagabi pa at ibalik ang tanong sa kanila kung handa na rin ba sila. Pero tirang-pikon yun. Kung mahal ko raw ba ang pamilya ko. Bilang na raw ang maliligayang oras ko. Simulan ko na raw magdasal at alalahanin ang magagandang nangyari sa buhay. Sa loob-loob ko’y gasgas-na-gasgas naman ang tirada ng mga ito. Kung magkakapalit lang sana kami ng sitwasyon, sila ang papatayin ko sa sindak. Ang problema’y malabong mangyari yun. Ang problema ko rin sa gusto nila’y wala ako sa mood mag-nostalgia trip dahil mas pinangangambahan ko noon ang mga naiwan kong trabaho sa baryo ng magsasaka. Kung mababasa nila ang isip ko maiintindihan nilang mas inaalala ko noon ang mga magsasakang nademolis ang kabahayan sa isang erya namin. Dalawang buwan na silang nasa kalsada. Nagtitiyagang sumilong sa patse-patseng kubol. Kailangan nilang ituloy ang laban para sa lupang-mabubungkal at matitirahan. Pinuproblema ko rin ang mga magtatanim ng kape sa amin. Tapos na ang anihan pero bagsak pa rin ang presyo ng kape. Lintik na WTO. Hayup na Nestlé. May dayalog kami dapat sa Department of Agriculture para ihapag ang kahilingang presyo ng mga magkakape. Isa pang ipinag-aalala ko ay unang araw na noon ng Lakbayan ng Magsasaka na luluwas ng Maynila at makiisa sa kilos-protesta sa Pandaigdigang Araw ng Manggagawa. Nasa akin ang pambayad sa arkila ng jeep. Pati ang budget sa tatlong araw na pagkain. Mali pala. Nasa mga dumukot na nga pala sa amin ang pera.
Siyempre, sumasagi rin sa isip ko ang pamilya ko. Tiyak na mag-aantay sa akin ang tatay ko. Usapan nami’y uuwi ako pagkatapos ng May 1 rally para mag-Scrabble kami at tuturuan ko syang mag-Text Twist. Purnada ang bakasyon n’ya sa kinagigiliwan nyang ‘Pinas. Pakunswelo ko na lang noon sa sarili, naihanda ko na silang matagal sa posibilidad ng ganoong sitwasyon kaya mas mauunawaan na nila ako. Isa pa’y sadyang epektibo ang alaala ng mga magsasakang pinili kong paglaanan ng buong-panahong paglilingkod. Nagbibigay-katwiran at kabuluhan iyon sa mga nagaganap sa akin.
Parang napakahaba ng umaga. Hindi ko na magawang mapikon dahil nauunahan ako ng nerbyos kapag pinagkakasahan na nila ako ng baril at iduduldol pa ang dulo nito sa katawan ko. Pag napapaigtad ako, tatawanan pa’t sasabihing para kinakalabit lamang naman daw ako. Baka raw hindi na ako humihinga. Minsan namang namalat na ako sa kahihiyaw dahil gusto kong humingi ng tubig, inakala kong walang gwardya dahil walang sumasagot. Tapos yun pala’y halos magkadikit lang ang mukha namin sa rehas. Kung bakit raw ako sigaw nang sigaw e magkaharap lang naman daw kami. Kapag nananawa ang bantay sa pang-uurat sa akin, nagpapamilyarisa ako sa selda. Tantya ko’y may tatlo o apat na selda ang hiwa-hiwalay na pinaglagyan sa amin. Nasa dulo ako mula sa pinasukan namin.
Rehas at pintong bakal ang buong harapan. Siguro’y nasa bente singko metro kwadrado ang sukat ng selda. Tayado ko yun dahil tanda ko pa ang pace factor ko. Maluwag para sa isang tao. May kapirasong banyo na baldosa ang panabi at ang inidoro ay lapat sa sahig. May timbang plastik pero walang tubig. May kutson na nakalatag kaya parang pinalitadahan ito ng alikabok. Puno ng poster at pin-up ng mga babae ang pinturadong dingding. Si Rica Peralejo lamang ang nakilala ko sa ilalim ng piring.
Parang pinakuluan ang hininga ng pader na lalong nagpapaalinsangan sa tuyong hangin. Kahit galbok wari ko’y hindi lumilipat ng pwesto. Nagpasalamat siguro ito sa bulabog na dala ko.
Nagsasalitan ang mga naging pamilyar na tunog ng parang elisi na ikot ng isang dambuhalang bentilador mula sa kabilang dulo na dinadaig panaka-naka ng lapag-lipad ng eroplano, kagalkal ng riles ng tsumu-tsug-tsug na tren at putol-putol na prakkk-bang ng baril. Firing range lang yun, paliwanag ko sa nagdadambahang daga sa dibdib.
Di naglaon sa pamamagitan ng mala-gagambang pagdangkal at pagkapa ko sa pader at paglalakad nang pasagadsad sa maruming sahig ay kabisado ko na ang seldang mas bagay na tawaging lumang impyerno.
Ang tanghaliang bahaw at igadong pansit na malutong kung nguyain ay alangang tawaging tanghalian. Rantso raw ang tawag dun sabi ng bantay. Baka pagkaing para sa alaga sa rantso. Pagkakain, nakapa ko ang napirait na kaha ng Fortune sa bulsa ko. Bwenas. Para akong tumama sa jueteng nang payagan akong manigarilyo. May natitira pa pala sa akin matapos nilang kulimbatin ang pitaka ko. May sentimental value pa man din yun. Kinursunada na rin nila ang relos ko. Wala na akong manghuhula ng ulan at temperatura. Paalam G-shock. Paalam din Wayfarer. Iniabot ko sa bantay ang isang stick at ipinagsindi niya ako. Napatunayan kong kaya ko palang isubo’t alisin ang sigarilyo kahit nakaposas ako sa likod. Talent. Pag-aralan ko na rin dapat maglaho. Nakaramdam ako ng artipisyal na kapanatagan sa bawat hitit at buga. Parang nakahiram ako ng tapang sa usok. Naglakas-loob akong magroll-call. Inisa-isa kong tawagin ang ngalan ng apat ko pang kasama. Dalawa lang ang bumoses. Wala ang driver at song leader. Tatlo lang kami. Baka patay na yung dalawa. Hindi naman siguro. Ini-interrogate lang yun. Sana.
Nakatulog akong parang iginapos na patpating aso sa kutson. Nagising na lang ako nang ilabas ako ulit para sa isa pang interogasyon.
“PARE, ako si Badong.” Marahang boses na halos dumikit sa mukha ko ang hininga nya. “Safe ka sa akin. Kaibigan ako. May kailangan ka ba?”
“Tubig,” ika ko. “At saka kahit anong panapin sa likod. Basang-basa ako ng pawis.” Idinagdag ko pang hinihika na ako dahil napakalamig ng aircon. Iba ang style ng interogador ko sa pagkakataong yun. Diplomatiko at malumanay sya. Bad cop noong nagdaang gabi. Good cop kinabukasan. Narinig ko ring pinalabas nya ang lahat ng tao sa kwarto. Kaming dalawa na lang daw ang nandun. Pero wala naman akong narinig na bumukas na pinto para maglabasan ang mga tao. Ginagago ako. Gumayak akong makipag-gaguhan.
Mabilis lang ang personal interview. Kaagad dumako si Badong sa work experience. Eto na naman kami. Kung wala raw ba talaga akong dalang baril. Kako’y wala nga. Ang mga kasamahan ko raw, kung may dalang baril. Kako’y sigurado akong wala rin. Baka raw pwede kong i-decode ang mga laman ng notebook ko. Kako’y what-you-see-is-what-you-get. Hindi kako coded, lalong hindi encrypted ang mga nakasulat roon. Sinabi ko ring hindi kailangang i-encrypt ang minutes ng pulong ng isang lehitimong samahan ng magsasaka. May mga inungkat siyang pangalan ng tao na lahat ay may “Ka” o “Kumander” sa unahan Inilingan ko lahat at sinabing hindi ko kilala. Sa pagitan ng tanungan ay may sumingit na boses ng babae. Kung sa akin daw ba ang passport na hawak niya. ‘Ika ko ay may picture iyon, kung ako ang nandun, malamang ay akin. Narinig ko siyang sumingasing nang impit.
Sa buong pag-uusap ay nanatiling soft spoken si Badong. Pakiwari ko pa nga’y mino-modulate ang boses. Ugali rin niyang tanungin ako kung ayos lang daw ba ang pakiramdam ko. Mahilig rin siyang tumapik at pumisil sa hita. Minsa’y para ngang kabarkadang nahimas pa sa balikat. Palagay ko’y hindi lumalayo sa dalawang dangkal ang pagitan ng mukha namin. Nikotina ang matingkad na amoy ng bibig nya. Hindi ako mahilig sa pabango, pero piho kong musk cologne ang suot nya. Amoy-matanda. Intelektwal ang kausap ko. Hindi sangganong katulad ng mga magbabarik kagabi. Epektibo si Badong kapag bigla niyang isinisingit ang “Let’s cooperate” at “Pare, you can get over this, trust me, akong bahala sa iyo.” Kaya lang ay gusto ko siyang i-head butt pag sinasabi nyang “You can work with us, pare. Sayang ka.”
Natantya kong dino-double check lamang niya ang mga naitanong na rin nung nagdaang gabi. Interesado raw sya sa laptop ko. Pag-usapan daw namin ang laman nun sa susunod. Hindi rin daw siya magtatagal samantalang may tatlong oras na yata kaming magkausap. Kung may problema raw ako sa mga bantay ko banggitin ko lang daw ang pangalan nya. Gusto ko sanang humirit na kung may kailangan ba akong isubong bato bago isigaw ang ngalan niya. Pero wala na akong ganang magpatawa dahil hinihika na ako.



