ROQUE’S NEW WORK IN NEW YORK

‘LAND of opportunities’ kung ituring ang New York City sa Amerika at dito ko nakilala ang Filipinong si Roque Zomoza.
Taong 2005 nang makilala ko si Mang Roque, empleyado noon ng South African Consulate General sa New York.
Ayon sa kanya, dati siyang seaman at marami-rami na rin siyang bansang napuntahan gaya ng Japan.
Bagama’t mayroong maayos na trabaho sa barko, pinili ni Mang Roque na mag-jumpship nang minsang dumaong sa Amerika ang barkong kanyang pinagtatrabahuhan upang doon na maghanap ng trabaho.
Suwerteng mayroon siyang pinsan noon na naninirahan din doon kaya natulungan siya nitong magsimula ng panibagong buhay sa nasabing bansa.
Dahil na rin sa pagiging kilala ng mga Pinoy sa husay at sipag sa trabaho, agad na nakakuha ng trabaho si Mang Roque bilang driver ng consul general sa African Embassy roon. Kung noon ay 360 dollars kada buwan ang kanyang kinikita sa barko, iyon ay naging 700 dollars kada buwan.
“In demand noon ang mga Pinoy dahil kung ang kukunin ay mga taal na Amerikano, maliit ang sahod na $700 a month na sweldo. Ang tanging tumatanggap lang noon ay mga Filipino, Indonesian, Indian, Pakistani at iba pang taga-Middle Eastern country.”
Hindi nagtagal, dahil nakitaan ng dedikasyon at pagsisikap, ay unti-unti siyang nagustuhan ng mga opisyal ng kompanya at lumaki ang kita niya.
“Sa umpisa lang talaga magtitiis ka sa maliit na kita pero makakakuha ka ng malaking kita through connection and recommendation ‘pag hindi mo sinira ang i-yong reputasyon sa trabaho.”
Sa kabila ng malaking kita na kanyang tinatanggap, ang kahungkagan at pangungulila na nadarama niya bunga ng pagkakalayo sa pamilya niyang naiwan sa Pilipinas ay hindi niya natakasan.
Limang taong hindi nakapiling ni Mang Roque ang kanyang pamilya magmula nang mag-jumpship, kaya naman nang mabigyan siya ng pagkakataong makauwi sa Pilipinas, ay isinama na niya ang kanyang asawa at mga anak sa Amerika noong siya ay bumalik.
Bagama’t kumpleto na at masasabing maayos na ang buhay ng pamilya ni Mang Roque sa New York, naikuwento niya sa akin na minsan ay hindi niya maiwasan na hanap-hanapin ang simpleng buhay sa ating bansa gaya na lamang ng pagkain nang nakakamay kaya naman nais niyang umuwi sa Pilipinas sa panahon ng kanyang pagreretiro.
Sa pagtatapos ng aming kwentuhan, ibinahagi ni Mang Roque sa akin ang isang aral na kanya raw natutuhan sa paninirahan sa Estados Unidos.
“Tuturuan ka ng Amerika na maghintay, lahat dito pinipilahan: bathroom, restaurant at groceries. Hindi puwedeng sisingit ka, matututo kang magpasensya. Kung hindi ka tapos ng college at magkakaroon ka ng pagkakataong makarating sa Amerika, ano lang ang labanan dito-pasensya,” pagtatapos na wika niya.



