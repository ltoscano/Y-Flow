TAGAMASID: Asa pa kayo?
By Jimmy Cantor October 31, 2016
Nag-file kamakailan ng protesta ang kampo ni Rep. Bambol Tolentino, ang presidente ng PhilCycling, tungkol sa kandidatura ni Tom Carrasco para sa pagka-chairman ng Philippine Olympic Committee.
Ayon sa protestang isinampa ni Billy Sumagui, ang secretary-general ng PhilCycling, hindi kuwalipikado si Carrasco sa kanyang posisyong tinatakbuhan dahil hindi na siya ang presidente ng Triathlon Association of the Philippines.
Nagkaroon ng bagong presidente ang triathlon association noong Agosto 31, si Mon Marchan, na pumalit kay Carrasco. Si Carrasco naman ay kinuha ang puwesto ng secretary-general ng triathlon. Sa protestang isinampa ni Sumagui, sinabi niyang sa Article VII Sec. 11 ng POC by-laws, malinaw na nakasaad doon na tanging ang mga incumbent president ng mga national sports associations ang puwedeng tumakbo bilang presidente at chairman ng POC.
Maliwanag na ganti ito sa pagkaka-disqualify ni Tolentino bilang kandidato para sa pagka-chairman ng POC. Kasama ring na-disqualify si Ricky Vargas, ang presidente ng boxing, na tumatakbo naman bilang pagka-presidente kalaban si POC president Jose Cojuangco Jr.
Siya nga pala, nag-file ng appeal si Vargas sa desisyon na ibinaba kamakailan ng POC Comelec na nag-disqualify sa kanya dahil hindi siya personal na uma-attend sa general assembly meeting ng POC.
Sa kanyang appeal, sinabi ni Vargas na mali ang interpretasyon ng POC Comelec sa issue tungkol sa active membership. Hindi tao kun’di ang NSA ang dapat na sinasabing active member.
“Active member is at best a nebulous eligibility requirement that has been left undefined by a clear-cut set of parameters and criteria in the POC by laws,” ani Vargas sa kanyang appeal.
Sa mga susunod na araw, makikita natin kung ano ang magiging desisyon ng POC Comelec sa protestang isinampa kay Carrasco at sa apilang isinampa ni Vargas.
Pero hindi ako magtataka kung lahat ng mga protesta at apilang ito ay itapon sa labas ng bintana ng Comelec. Para saan pa ang tinatawag na old boys club kung bibigyan ng kredibilidad ng POC Comelec ang nasabing mga petisyon?

Sayang lang dahil nga kung pinayagang tumakbo si Vargas at Tolentino, makikita natin kung ano talaga ang saloobin ng mga miyembro ng POC.
Siyempre pa, isang nakakabinging katahimikan ang maririnig natin sa mga miyembro ng POC. Mabuti na lang at hindi bulag, pipi at bingi ang Philippine Sports Commission.



