Monumento ng pagkagahaman

AMBA’S BRIEFS Ni Roy “AMBA” Señeres

ISA sa pinakaaping manggagawa sa mundo ay ang ating mga kababayang obrero na limang buwan lamang ang kontrata sa trabaho.
Sila ay biktima ng kabuktutan ng mga kapitalista na pinaglalaruan ang ating Saligang Batas at ang Batas sa Paggawa.
Kung bakit hindi binubuwag ng gobyerno ang kontraktuwalisasyon at pinababayaan nitong magkamal ng bilyones ang mga kapitalistang walang malasakit sa kanilang mga manggagawa ay isang malaking palaisipan.
Ang bilyones na dapat napunta sa milyun-milyong obrero kung sila sana ay naging regular sa trabaho ay ginagamit ng mga walang pusong negosyante sa lalong pagpapaunlad ng kanilang business empire.
Hindi ba ninyo napapansin na ang mga bilyonaryong kapitalista ay pumalaot na rin sa pagtatayo ng mga nagtataasang gusali. Mga gusaling pang-opisina, mga gusaling pang-condominium, mga gusaling pang-five star hotel at mga gusaling pang-casino.
Ang mga nagtatayuang gusaling ito ay parang mga kabuting nagsulputan hindi lamang sa Metro Manila kundi pati na rin sa mga karatig probinsiya.

Ang mga gusaling ito ay maliwanag na buhay na patotoo o monumento ng pagkagahaman ng tao.
Malapit na naman ang eleksiyon at panahon na naman ng kampanya.
Sa ngayon, mayroong anim na pumupustura at gustong kumandidatong Presidente. Sila ay sina Vice President Binay, DILG Sec. Roxas, Sen. Cayetano, Sen. Defensor-Santiago, Mayor Duterte at dating senador Lacson.
Kaya lang napakasakit ng katotohanan sapagkat ang anim na gustong maging Presidente ay mukhang walang malasakit sa mga naghihirap na manggagawang biktima ng immoral na kontraktuwalisasyon.
Dahil kung sila ay mayroong malasakit, bakit ayaw nilang buwagin ang kontraktuwalisasyon gayong kaya nilang gawin ito dahil mayroon silang posisyon sa gobyerno.
Dahil nagbubulag-bulagan sila sa patuloy na pang-aapi ng mga kapitalista sa mga manggagawa kung kaya hindi kami magtataka kung patuloy na magsusulputan ang marami pang monumento ng pagkagahaman.



