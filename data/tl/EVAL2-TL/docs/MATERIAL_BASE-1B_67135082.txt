WANTED WHISTLEBLOWERS

ITO ang bagong trabaho na hinahanap ng administrasyon ni Pangulong Benigno Aquino III. Kailangan pa nila ang whistleblowers na magdiriin sa lahat ng kalaban nila sa pulitika sa darating na bakbakan sa 2016. Sabi nga, wasakin na ang lahat para walang makaporma sa kanilang tropa.
Qualifications of the job are simple. Kailangan ay kakuntsaba ka noong dinudugas ng mga mambabatas ang kanilang pork barrel. Kailangan ay malaki ang naibulsa mo at handa kang ibigay ang 40% para may dating ka. Kailangan ay mabasa mo lahat ang iskrip na inihanda ng Malacañang. Kailangan din na marunong kang umarte at huwag tatanga-tanga kapag dinuro na sa Senate blue ribbon investigation. Kailangan na mabilis kang makasakay sa bitiw ng mga kakamping senador. Kailangan na mahusay kang magsinungaling!
Kapag nasa iyo na ang mga katangiang ito, agad magpunta sa Department of Justice, kay Secretary Leila de Lima para makatawag muna sila ng tri-media. Kung kaya mo, habang nagsasalita ka na kunwari ay nagsisisi ay tumutulo-hinihigop mo ang iyong sipon na nakalambitin sa iyong ilong.
Dalawang taon na lang si Noynoy Aquino sa kanyang puwesto bilang Pangulo ay ito pa rin ang kanyang kaisa-isang pinagkakaabalahan. Normal lang na “deny-to-death” ang sasabihin ng kanyang mga trumpeta. Awayin, takutin, kasuhan ang lahat ng inaakala niyang kalaban niya, ng kanyang partido at mga kaalyadong politiko. Ang masama, kung sana ay may totoong kaso, dapat ay sa korte na lang kaagad ang labanan at hindi yaong payabangan pa sa Kongreso, partikular ang Senado.
Kunsabagay, iyon nga ang kanilang intensiyon, hiyain at wasakin ang kanilang kalabang pulitikal at wala ng iba pang dahilan. Kailangan ni Aquino iyon para sa pagtatapos ng kanyang termino ay matiyak na hindi siya kakasuhan o makakasuhan dahil kaalyado niya ang makauupo sa kanilang ginagawang “shotgun attack” sa mga kalaban.
Galit na galit sila kay dating Ombudsman Merceditas Gutierrez dahil sa “aregluhang kasunduan” sa kaso ni dating Armed Forces finance chief general Carlos Garcia. Ito ‘yung isasauli ni General Garcia ang kalahati ng kanyang nakulimbat na pinayagan naman ng Ombudsman at Sandiganbayan. Ito ay bawal at mali!
Tama si Aquino nang muli niyang pabuksan ang kaso at itinuwid ang sistema kasunod ang puwersahang pagpapa-resign sa puwesto kay Aling Merceditas.
Pero ngayon, ganito mismo ang nangyayari katulad ng huling “whistleblower” na si Ruby Tuason. Kung susundin ang testimonya ay daan-daang milyon ang nakulimbat ng ale. Isasauli niya ang P40 milyong piso, gawin siyang whistleblower – tapos!
Itong mga huling araw, marami pa raw papasok na whistleblower. Wow! Magandang hanapbuhay nga iyan!



