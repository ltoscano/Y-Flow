
MAGALING MAGPALUSOT

MAGALING din naman ang palusot na ginawa ni Bureau of Jail Management and Penology (BJMP) National Capital Region Director Sr. Supt. Romeo Vio kaugnay sa kawalang- silbi ng kanyang ahensiya matapos malusutan ng isang Tsinoy na ikinulong sa Malabon City Jail Female Dormitory.
Nang mamamatay sa pagamutan matapos atakehin si Nicole Tsai, nahaharap sa kasong estafa at large scale illegal recruitment, nabatid na ito pala si Chua Si Beng, Jr., isinilang sa Sta. Cruz, Marinduque, na ang mga magulang ay kapwa dayuhan.
Kaya naman mabilis na inirekomenda ng pamunuan ni Vio ang pagkakaroon ng kulungan para sa transgender. Eh, kung ipinasunod ba ang mahigpit na mga patakaran sa pagtanggap ng preso, tiyak na hindi sila malulusutan.
Kasi naman, inuuna ni Vio ang pagtatalaga ng mga incompetent na jailwarden na pawang bata niya para hindi masilip ang kanyang kinikita sa pondo para sa pagkain ng mga preso.
Dapat lang na silipin ng BJMP at Department of Interior and Local Government ang kapabayaan ng ahensya kung bakit napiit sa kulungan ng mga babae ang isang lalaki. Tiyak na hahanapin ng Malabon City Regional Trial Court ang death certificate ng inmate na si Tsai dahil hindi naman ito ang nakatala.
o0o
IBANG klase rin naman itong si Philippine National Police Chief Dir. Gen. Alan Purisima sapagkat hindi siya nagkaroon ng “hydrocephalus” bagama’t siya ang pinakamataas na opisyal sa pulisya. Hindi siya nakalilimot sa mga nakasama niyang mamamahayag.
Hindi lang siguro 15 taon nang huling magkita ang inyong lingkod at si Gen. Purisima subalit malakas pa rin ang memorya nito at nakakilala pa rin. Huling kita ng PAKUROT sa heneral na apat ang estrelya sa balikat ay colonel pa lang ito.
Ang ibang Mistah ni Purisima na nakasabay niyang matalaga sa Quezon City Police District ay lumaki ang ulo mula nang magheneral subalit ang “Mamang Pulis” na ito ay nanatiling nakayapak ang mga paa sa lupa.
o0o
TOTOO kaya ang balita na nagugustuhan na ni Manila Mayor Joseph Estrada itong si MPD officer-in-charge Sr. Supt. Rolando Nana sapagkat nakikita ng una na nagsusumikap itong gampanan ang kanyang tungkulin?
Hindi man siya ang gusto ng alkalde noong una na tumayong kapalit ng naging Region 10 director na si Chief Supt. Isagani Genabe, Jr. ay unti-unting lumalambot ang loob ni Mayor Estrada sa napakabait, matiyaga at soft spoken na miyembro ng Philippine Military Academy ’85.
Aba’y sana nga ay magtuloy-tuloy na ang magandang samahan ni Mayor Erap at OIC Nana dahil maganda naman ang pamamalakad ni Nana sa mga pulis na nagugustuhan din ang kanyang ugali na mapagpakumbaba.



