
DEPED, PNP HANDA NA SA PASUKAN?

HANDANG-HANDA na raw ang Department of Education sa pagbubukas ng klase ngayong Hunyo 2 na kung saan ay tinatayang nasa 23 milyon ang papasok ngayong school year.
Pati ang Philippine National Police ay nagpahayag na rin ng kanilang kahandaan.
Sa katunayan nga ay naka-heightened alert na sila gayong isang linggo pa bago magbukas ang klase.
Wowwww, sarap naman pakinggan ang mga ganitong pahayag. Parati namang ganito ang sinasabi ng dalawang ahensiya sa tuwing nalalapit na ang pagbubukas ng klase.
Pero bakit sa unang araw pa lang ng pasukan ay maraming problema ang kinakaharap ng mga magulang at isa na rito ay ang mga bayarin?
Andoon na ‘yung hindi puwedeng ipa-enroll ang bata kapag hindi nagbayad ng kanilang mga nagdaang utang tulad ng bayad sa security guard, red cross, PTA at kung anu-ano pang raket ng mga guro, lalo na ‘yung mga nasa public school.
Niloloko na lang yata tayo ng gobyerno, dahil sinasabi nilang walang babayaran ang estudyante kapag nagpa-enroll. Eh, ano ‘yung mga sinisingil ng mga guro?
May mga insidente pa na kung anu-ano ang mga ibinibenta ng guro sa mga magulang habang nag-e-enroll ng estudyante at ‘pag hindi bumili ang magulang ay pinahihirapan sa pagpapa-enroll.
Bakit kailangan pang sabihin na walang babayaran ang magulang? Bakit hindi na lang manahimik ang DepEd o ang Malakanyang ukol sa mga bayarin para walang problema at hindi magreklamo ang mga magulang?
Sabagay nga naman, pupunta ka sa eskwelahan para magpa-enroll ng anak na ang tanging dalang pera ay pamasahe at baon lang ng anak, at dahil walang dalang pera ang nanay ay uuwi ito na hindi pa naka-enroll ang anak.
Sana ay baguhin na ng DepEd ang bulok nilang sistema at doon naman sa mga guro, sana lang po ay huwag naman kayong magtaray sa mga magulang at estudyante na magpapalista. Tutal naman isang linggo lang naman ang itatagal ng enrollment.
Habaan po sana ninyo, mga ma’am at sir, ang inyong pasensya kapag ganitong opening ng klase para po hindi matakot sa inyo ang mga estudyante ninyo, lalo na po ‘yung mga nasa elementarya pa lang.
Sa parte naman ng PNP, sinasabi rin nilang nakahanda na sila pero bakit ‘pag pasukan ay maraming krimeng nagaganap, lalo na ‘yung insidente ng snatching, agaw-cellphone at hold-up, lalo na sa university belt.
Makikita mo lang din ang ating kapulisan sa umaga ng unang araw ng pasukan pero pagdating ng tanghali ay nawawala na rin sila. Hay naku, puro lang press release itong Malakanyang at DepEd. Tumigil na nga lang kayo, mabuti pang manahimik na lang kayo.



