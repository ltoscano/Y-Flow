Php10-M subsidiya sa mga mag-aaral nakatakdang ilabas ng Kidapawan LGU

August 22, 2016

LUNGSOD NG KIDAPAWAN, North Cotabato, Ago. 22 (PIA) â€“ Nakatakdang ipamahagi ng pamahalaang panlungsod ng Kidapawan ang Php 10.5 milyong tulong sa mga mag-aaral sa mga pampublikong paaralan sa lungsod sa Biyernes, Agosto 26.

Ang nasabing halaga ay kabuuan ng Php300 na ayuda ng LGU-Kidapawan sa bawat mag-aaral ng lungsod sa ilalim ng Parents Teachers Association (PTA) Subsidy.

Ngayong taon, tinatayang mahigit 35,000 na mag-aaral mula sa Kinder hanggang Grade 10 ang makikinabang sa naturang ayuda.

Layunin ng inisyatibo na mapagaan ang !!pasanin ang mga magulang sa pagbabayad ng mga magulang sa mga obligasyon sa paaralan pati na rin sa mga kontribusyon sa mga proyekong isinusulong ng mga PTA.

Balak rin nito na mabawasan ang bilang ng mga mag-aaral na humihinto dahil walang pambayad ang kanilang mga magulang.

Ipapamahagi ang PTA Subsidy kasabay ng PTA Summit sa lungsod sa Agost 26.

Ito na ang ikatlong taon sa pagpapatupad ng PTA Subsidy ng Kidapawan LGU.

Sinimulan ito noong 2014-2015 kung kailan P100 ang subsidiya bawat mag-aaral. Dinoble ang halaga noong 2015-2016 at ngayon nga, dinagdagan pa ito ang P100 bawat mag-aaral. (DEDoguiles-PIA 12)



