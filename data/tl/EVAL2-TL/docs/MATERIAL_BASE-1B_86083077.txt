HALINHINANG GINAGAHASA NG MAG-AMA SA SAUDI

MATAPOS ang maraming taon ng mapait na karanasang sinapit sa pangingibang-bayan, isang masayang Beatriz ang muling nagpakita sa Bantay OCW.
Taong 2007 nang magsumbong ang kanyang ina sa aming programa upang ireklamo ang panggagahasa kay Beatriz ng kanyang mag-amang employer sa Saudi Arabia. Panakaw pa itong nakagamit ng telepono para ipagbigay alam sa kanyang pamilya ang takot at hirap na dinaranas niya sa kanyang employers.
Pagkaalis ng among lalaki, ganoon din ang gagawin ng anak sa kanya. Tinatakot siyang huwag magsusumbong kahit kanino dahil papatayin aniya siya ng mag-ama. Walang nagawa si Beatriz noong mga panahong iyon, kundi ang maging sunud–sunuran na lang sa takot na baka iyon na nga ang katapusan niya.
Nang makarating sa Bantay OCW ang sumbong ng kanyang ina, wala na kaming inaksayang panahon. Kaagad isinaayos ang rescue operation para sa kanya. Kaya naman nang pinagharap na sila ng kanyang employer, takot ang nanaig pa rin kay Beatriz, at hindi na niya nagawang ipagtapat ang tunay na nangyari sa kanya.
Sa halip pa nga, itinanggi niya ang sumbong ng kanyang nanay na ginagahasa siya dahil ang tanging nais na lang niya noon ay ang makauwi sa Pilipinas. Walang nagawa maging ang ating mga opisyal ng embahada na paaminin si Beatriz dahil tigas na nga ng tanggi nito at sinabi pang maaaring gumagawa lang daw ng kuwento ang kanyang ina.
Kung hindi siya pinagsasamantalahan at inaabuso ng kanyang mga amo, walang dahilan para umuwi siya. Ito naman ang katwiran noon ng asawang babae ng employer. Kaya kung gusto nitong umuwi, magbayad sila ng halagang P100,000, kabilang na ang lahat ng mga nagastos niya sa pagkuha kay Beatriz pati na rin ang binayaran nito sa ahensya.
Wala na ring magawa ang Bantay OCW noon dahil lumabas tuloy na walang nagrereklamo. Ngunit nagmakaawa ang ina ni Beatriz na umamin naman aniya ang anak na nagawa na lamang niyang magsinungaling sa harap ng amo upang payagan na lamang siyang umuwi.
Matapos marinig iyon, nakiusap ang Bantay OCW sa ahensya na padalhan na rin siya ng plane ticket dahil takot na takot lang itong magsumbong at nang hindi na rin siya pagbayarin ng mga ginastos pa sa kanya.
Positibo namang tumugon ang agency at pinadalhan nga si Beatriz ng ticket. Isinaayos na rin ng embahada ng Pilipinas ang mga dokumentong kakailanganin niya kung kaya’t hindi rin natagalan at nakabalik ng bansa si Beatriz.
Halos hindi ito makapagsalita sa kaiiyak nang magtungo sa aming programa. Panay ang hingi ng tawad na itinanggi niya ang lahat ng kanyang sumbong. Naisip daw niyang kung patuloy niyang pupursigihin ang kaso ng panggagahasa laban sa kanya, maaaring patayin siya, hindi ng mag-amang nanghahalay sa kanya kundi ni Madame.
Si Beatriz, nagpatalo noon para manalo. Ito na lamang ang kanyang naisip upang makalabas nang buhay mula sa Saudi. Matapos ang ilan pang mga kontrata na kanyang pinagtrabahuhan sa iba’t ibang mga bansa, nakakilala siya ng isang European at pinakasalan siya nito. Maligaya na aniya silang nabubuhay ngayon, kapiling ng kanilang dalawang anak. Masaya kami para kay Beatriz at hindi rin siya nakalimot na muling dumalaw sa Bantay OCW.



