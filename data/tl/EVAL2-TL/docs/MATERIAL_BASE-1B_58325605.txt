Palasyo hugas kamay sa ‘fake minority’ By Boyet Jadulco August 1, 2016
Hugas-kamay kahapon ang Malacañang sa paratang na kasabwat sila sa pagbuo ng diumanoy ‘fake minority’ upang mapabilis ang pagsusulong ng Charter Change o ChaCha.
Ayon kay Presidential Communications Office (PCO) Sec. Martin Andanar, wala silang kinalaman sa pagtakbo ni Quezon Rep. Danilo Suarez bilang minority leader.
Si Suarez ay inakusahang ‘fake minority’ dahil kakampi umano ito nina Speaker Pantaleon Alvarez at Pangulong Rodrigo Duterte. Ipinaliwanag naman ni Andanar na ang Kamara ay isang co-equal branch of government kung kaya’t hindi maaaring pakialaman ng Ehekutibo.
Kung nag-aaway man sila kung sino ang dapat tumayong minority leader, sinabi ng kalihim na ang mga kongresista rin ang dapat magresolba nito.
“Alam naman natin na co-equal branch of government ang Lower House at ‘yung Upper House. Kung merong mga kongresista na iba ang pananaw eh they are entitled to their own opinion at kung meron mang gusot diyan sa Kamara eh sila-sila ang dapat na mag-ayos ng gusot na iyan at kung ano pa ang ideya ng ibang mga congressman tungkol sa mga nangyayari po sa botohon diyan po sa Kamara eh sila-sila na po ang bahala maggarantiya at mag-solve ng kung anuman ang mga problema nila,” pahayag pa ni Andanar.



