
'Participative Governance' isinusulong ng LGU Calapan

July 14, 2016

CALAPAN, Oriental Mindoro, Hulyo 14 (PIA) – Isinusulong ngayon ng pamahalaang lungsod ng Calapan ang participative governance upang mapanatili ang tuluy-tuloy na pag-unlad ng lungsod. Matatandaan na sinimulan na noong nakaraang buwan ang Institutional Sectoral Planning ng Pamahalaang Lungsod na bahagi ng City’s Comprehensive Development Plan. Sa mensahe ni Mayor Arnan C.

Panaligan, binig-yang diin niya ang kahalagahan ng pagkakaroon ng giya ng executive at legislative departments para sa planong pangkaunlaran sa lungsod.

Target din nito na mabuo ang magandang kooperasyon partikular sa dalawang sangay ng gobyerno at higit sa lahat ang pagpapalakas ng people’s participation. Batay sa datos na nakalap mula sa City Information Office, pag-iibayuhin ngayon ng pamahalaang lokal ang pagsasaayos at pagbibigay serbisyo upang maresolba ang mga problemang panlipunan lalo na ang kahirapan. Mithiin din ng pamahalaang lokal na makilala ang lungsod bilang “City Without Poverty.” Sa katunayan, nakahandang makinig at sumuporta ang pamahalaang lokal sa mga pangangailangan ng mamamayan at handa ring tugunan ang mga problemang higit na nagangailangan ng solusyon sa lipunan bilang bahagi ng tunay na pagbabago sa burukrasya na isinusulong ng pamahalaang nasyunal. (CIO/LTC/PIA-Mimaropa/Calapan)



