MGA KORAP SA KONGRESO AT PALASYO NASAAN?

ISA-ISANG pumipiyok ang mga nakatanggap ng “insentibo” alyas suhol sa pagpapalayas kay ex-Chief Justice Renato Corona sa Supreme Court noong Disyembre 2012.
Umubos ang Palasyo ng P6.5 bilyong salaping-bayan para lang i-impeach si Corona ng mga kongresman at senador. Nagmula ang pondo sa Disbursement Acceleration Program na mahigit sa P142 bilyon mula noong katapusan ng Oktubre 2011 hanggang Oktubre 3, 2013.
Pinasambulat ang suhulan mismo ni Senador Jinggoy Estrada noong Oktubre 3, 2013 at mula noon, unti-unti nang nagsilabasan ang mga pag-amin ng mga mambabatas na nakatanggap nga sila ng DAP bago, kasalukuyan at makaraan ang impeachment ni Corona noong Mayo 29, 2012 matapos ang 43 araw na pagdinig sa kaso simula noong January 16, 2012.
Tanong: sinu-sino ang mga naglabas ng DAP mula sa Palasyo patungo sa 21 senador at 188 kongresman? Sinu-sino ang mga kongresman at senador na tumanggap nito?
KINUWESTYON
SA unang linggo ng Oktubre 2013, dalawang kaso laban sa DAP ang isinampa sa SC ng magkahiwalay na tao o grupo. Iligal at unconstitutional ang DAP na hinugot mula sa savings o natipid mula sa iba’t ibang departamento ng pamahalaan at ibinuhos sa ibang mga departamento.
Kitang-kita umano ang pagiging iligal o unconstitutional nito sa kawalan ng DAP bilang bahagi ng general appropriations act o pambansang badyet na taunang ginagawa ng Kongreso.
Maging ang paglilipat ng pondo ng DAP mula sa ehekutibo tungo sa Kongreso gaya ng ginawa sa P6.5 bilyong insentibo o suhol para sa impeachment.
MOOT AND ACADEMIC
ALANG-ALANG sa “due process”, pinasagot ng SC ang Palasyo sa bintang ng kailigalan at paglabag sa Konstitusyon dahil sa DAP.
Isa sa mga sagot ng Palasyo, eh, pinahinto na ang DAP sa buwan ng Setyembre 2013 o ilang araw bago may nagsampa ng kaso laban sa DAP sa SC. Kaya “moot and academic” na ito at hindi dapat dinggin pa ng Hukuman.
Kumbaga sa kasong rape, wala nang dapat na ikasong rape dahil tinigilan na ng suspek ang pangre-rape bago may naisampang kaso.
Anak ng tokwa, pupuwede ba ito?
Isa pang sagot nila: pinahihintulutan naman umano ng batas-administratibo ang paglilipat ng pondo mula sa isang departamento tungo sa ibang departamento. Pero ang paglilipat ng pondo mula sa Palasyo patungo sa Kongreso bilang “insentibo” o suhol para sa impeachment?
MILLION PEOPLE MARCH
UMUSOK ang bumbunan ng mga mamamayan laban sa PDAF noong Agosto 26, 2013 kaya sa petsang ito ginanap ang Million People March.
Pero hindi na lang PDAF ang pinag-usapan kundi maging ang DAP. May banta pa na ibang Million People March at may “Level Up” pa na parang laro sa Candy Crush, Angry Birds at Farmville.
Dito kinabahan ang mga taga-Palasyo, lalo na nang maglabas ng temporary restraining order ang SC laban sa PDAF noong Setyembre 10, 2013.
Ramdam na ramdam ng mga taga-Palasyo na susunod nang pag-uusapan ang DAP kaya naman itinigil na ang DAP sa buwan ng Setyembre 2013.
PAGPAPAKAWALA NG DAP
AYON mismo sa Budget Department, nagpakawala ang Palasyo ng napakalalaking halaga ng DAP sa loob lang ng dalawang taon mula sa katapusan ng 2011 hanggang 2013.
Noong 2011, may pinakawalang DAP na P82.5 bilyon, 2012 – P54.8B, at noong 2013 – nasa P13B.
Sabi ng mga anti-DAP, sa pinakawalang DAP na ito galing ang ipinamudmod sa nasa 188 kongresman na nang-impeach kay Corona at 21 senador–huwes na bumoto para masibak si Corona bilang Chief Justice sa salang dishonesty o pagkakaroon ng tagong-yaman na mahigit sa P100 milyon.
Kuwento ng DAP awardees, may tig-P10 milyon ang mga kongresman habang naglaro sa P25 milyong hanggang P50 milyon naman ang napasakamay sa mga nagsilbing taga-usig na kongresman.
Ang mga senador naman ay nakatanggap ng P50 milyong hanggang P100 milyon.
Iba pa syempre ang regular na PDAF na tinanggap ng mga ito: P70M sa bawat kongresman at P200M sa bawat senador.
IPAKO SA KRUS
OO nga pala, Semana Santa na.
At alam ba ninyo na panawagan ng mga putakteng DAP lovers na ipako sa krus ang ilang senador na naging mapagmahal umano sa PDAF?
Nagkakahalaga ng kulang-kulang sa P1B ang ibinibintang na nakaw na PDAF ng iilang senador ngayon pero hindi nakikita ng mga nagpapapako sa krus na halos P6B ang kanilang nakulimbat.
Parang nauulit ang mga pagkukunwari at paglapastangan sa katarungan sa bundok ng Kalbaryo noong panahon ni Kristo. Pero si Kristo lang ang malinis ang konsensya hanggang ngayon, huh!
PAGING SC, DOJ,OMBUDSMAN
NAGING mabilis ang desisyon ng SC laban sa PDAF pero tila mas mabagal pa sa pagong ang lakad nito laban sa DAP…kung laban man ito.
Totoo ba na may humaharang sa SC na maglabas ng desisyon laban sa DAP at gamit ng mga tagaharang ang banta na ilalabas ng mga ito ang sariling PDAF at DAP ng mga Hukom kung kikilos ang mga ito laban sa DAP?
Eh, bakit naman tatlong senador lang ang pinapapako sa krus ng DoJ at Ombudsman sa sulsol ng mga nakinabang sa bilyon-bilyong PDAF at DAP?
Patawarin mo sila, Ama, sapagkat hindi nila alam ang kanilang ginagawa.



