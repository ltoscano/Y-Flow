EMERGENCY EXIT, HINDI EMERGENCY POWER

PARA raw masolusyonan ang krisis sa enerhiya, kailangan daw bigyan ng emergency power si Pangulong Aquino.
Ang hirit ay galing kay Energy secretary Jerico Petilla.
Itong si Petilla bilang kalihim ng Department of Energy (DoE) ang dapat lumulutas kung may krisis sa enerhiya.
Ayon kay Petilla, may projected deficit na 400 megawatts (MW) ng power supply sa darating umano na summer sa 2015.
At nag-warning pa si Petilla na magkakaroon ng mahabang power supply interruptions sa April o May ng susunod na taon.
Inamin din ni Petilla na nagkakaroon ng mahabang power outages sa Metro Manila at ilang erya sa Luzon na tatagal pa.
Sinabayan ng hirit ni Petilla ang sunod-sunod na pagbayo ng mga bagyo sa bansa. Nagkaroon ng malawak na brownout sa Luzon na dulot ng bagyong ‘Glenda”.
Wrong timing ang hirit ni Petilla na bigyan ng emergency power si PNoy na nakukulapulan ng iskandalong pandarambong sa pondong bayan mula sa inimbentong Dibursement Acceleration Program.
Hindi solusyon ang emergency power sa Pangulo para malutas ang energy krisis. Subok na nating sablay ang panukala.
Nakumbinse ni dating Pangulong Ramos ang Kongreso na bigyan siya ng emergency power na limitado lamang ng isang taon.
Dahil dito, pumasok ang bansa sa isang kontrata na nagtayo ng bagong base-load power plant.
Para mapapasok ang ilang private sector na magtayo ng napakamahal na power plant, nagbigay ang gobyerno ng garantiya sa pag-utang na nakapaloob sa kontrata.
Binigyan din ang mga Independent Power Producer ng guaranteed return on investment sa pamamagitan ng “take-for-pay” provisions sa kontrata.
Kaya ngayon, tayong mga konsumer ng kuryente ang sumasakit ang ulo at nagdurusa dahil sa hindot na “take-for-pay” provisions na ‘yan sa IPP contracts.
Patuloy nating binabayaran sa buwanang konsumo ang mga “patong” sa ating electricity bill kahit hindi natin ito nagamit.
At para magpatuloy ang dambuhalang kita ng IPPs, nariyan ang mistulang kalasag nito na Electric Power Industry Reform Act of 2001 (EPIRA).
Kaya kung tutuusin, ang bansang Pilipinas ang may pinakamalaking power rate sa buong mundo. At ang nakalulungkot, ang kasalukuyang administrasyon ay mukhang hindi pa rin natututo sa kawalanghiyaang idinulot ng ibinigay na emergency power kay Ramos.
Kung pagkakalooban ng emergency power si PNoy, matitiyak ba na hindi ito “band aid solution” sa energy crisis?
Sa rami ng problema ngayon ni PNoy, hindi na kailangang ipasa sa kanya ang sakit ng ulo sa krisis sa enerhiya. E, ano bang ginagawa ni Petilla sa DoE?
Sa ganang akin, hindi emergency power ng Pangulo ang kailangan sa suliraning ito.
Ang kailangan ay “emergency exit” ng mga inutil sa gobyerno, gaya ni Petilla, na tunay na sakit ng ulo ng taumbayan. KANTO’T SULOK/Nats Taboy



