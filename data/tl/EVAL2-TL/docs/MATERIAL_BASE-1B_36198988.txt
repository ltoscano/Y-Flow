
PARA SA BAYAN?

ILANG oras bago pa man lumapag sa Pilipinas ang Air Force One lulan si Pangulong Barack Obama ng Estados Unidos, nilagdaan ang Enhanced Defense Cooperation Agreement (EDCA). Si Kalihim Voltaire Gazmin sa panig ng Pilipinas at si Ambassador Philip Goldberg sa panig ng Amerika ang mga nagsilagda sa kasunduan. Pangunahin sa mga layunin ng EDCA ang pagpapalakas ng ugnayan ng dalawang bansa para sa modernisasyon ng Armed Forces of the Philippines, pagpapalakas ng kakayahan nito sa external defense; tulungan sa panahon ng kalamidad; at laban sa terorismo, human at drug trafficking.
Subalit gaya ng inaasahan, habang nasa Malacañang ang panauhing pandangal, nagbabakbakan naman ang grupo ng mga raliyesta at pulis sa Mendiola habang pinoprotesta ng una ang EDCA. Ibinibenta raw ng Rehimeng Aquino sa Amerika ang Pilipinas. Wala umanong mapapala ang Pilipinas at pabor lamang sa Amerika ang kasunduan.
Binabatikos din ang pagdalaw ni Obama. Wala naman daw malinaw na pahayag mula sa Pangulo ng Amerika na ipagtatanggol nito ang Pilipinas sa kinasasangkutan nitong gusot sanhi ng ginagawang pambu-bully ng Tsina at pag-angkin ng huli sa katubigang sakop ng 200nm EEZ ng Pilipinas.
Nais kong papurihan ang mga taong nagpapahayag ng kanilang paninindigan sa mga isyu. Dapat natin silang pasalamatan sapagkat hindi biro ang pagsalungat sa opinyon ng mas nakararami. Subalit nakapipikon din naman ang mga taong bumabatikos makakontra lang. ‘Yun bang mga pumupuna pero wala namang alternatibong mungkahi na solusyon.
Kung ayaw ng grupo ng mga bumabatikos na magsanay ang Pilipinas, kasama ang bansa na may kagamitan at kasanayan na maibabahagi sa AFP upang mas maipagtanggol ang ating bansa, ano ang kanilang alternatibong maimumungkahi? Sa dinaranas nating pambubuska at pag-aalipusta mula sa Tsina at sa kawalang kakayahan ng AFP, batikos pa rin ang inaabot ng mga sundalo ng pamahalaan. Ano ba ang kanilang pormula para mas tumaas ang kalidad ng kagamitan ng AFP? Katunayan, kapag pinaglalaanan ng mas malaki-laking pondo ang national defense upang ma-modernize naman ang mga antigong kagamitan ng AFP, sila rin ang nasa lansangan at maigting na tumututol. “Edukasyon, hindi militarisasyon!” ang nanggagalaiting sigaw nila. Ang pagpapalakas daw ng pwersa ng ating AFP ay pagsusulong ng digmaan.
Kung pagkakasyahin naman ng pamahalaan ang maliit na pondong laan sa pagbili ng barko ng Navy halimbawa, at bibili tayo ng segunda mano gaya ng ngayo’y BRP Gregorio del Pilar at BRP Ramon Alcaraz, sila ang kauna-unahang pumupuna. Malamang daw na may anomalya sa pagbili ng barkong pinaglumaan na ng Amerika. Nasasabi tuloy ng iba nating kababayan, “Sala sa init; sala sa lamig ang mga nagdudunong-dunungang raliyestang ‘yan!” Wala na yatang pamahalaang hindi binansagang “Tuta ng Kano” ng mga grupong ito na nagsasabing ang kanilang itinataguyod ay kapakanan ng bayan. Rehimeng US-Ramos, administrasyong US-Estrada, pamahalaang US-Aquino. May maaalala ba tayong Pangulo ng Pilipinas sa kasalukuyang panahon na walang effigy na sinunog dahil sa pagkatig diumano sa mga Amerikano?
Kaninong “bayan” kaya ang kanilang sinasabing “mahal” nila? Kaninong interes kaya ang totoong ipinaglalaban nila? Talaga bang interes ng bayan muna bago ang interes ng iba? Sa lalaki ng effigies na sinusunog nila sa Mendiola at sa lawak ng kanilang mga pagkilos, ‘di natin maiiwasang mag-isip: sino kaya ang nagpopondo sa kanila?
Ang mga pangamba at hinala nila sa “totoong” mga layunin ng EDCA ay may mga kaukulang paliwanag. Subalit ano ang kahihinatnan kung sila’y nagtetengang-kawali at nagbubulag-bulagan sa mga kaisipang kontra sa kanilang mga interes? Ayaw nilang makipagsanay tayo sa isang alyado na subok na, sa kaninong bansa nila gusto? Kanino ba nila gustong humingi ng tulong? Gusto ba nilang magsawalang kibo na lamang tayo sa pang-aabuso ng Tsina?
Mas pumapabor umano sa Amerika ang mga kasunduang nilagdaan, subalit salungat iyon sa pananaw ng iba na nagsasabing mas higit na makikinabang ang Pilipinas. Kung tutuusin, kailangan bang pantay na pantay ang pakinabang? Pakinabang lamang ba ang habol kung bakit tayo makikipagkaibigan bilang isang bansa? At kung makikinabang din lang, dapat bang nakalalamang tayo para maging karapat-dapat ang isang kasunduan?
Kung sa pakikipagsanay sa isang bansa ay magpapalakas ang ating kakayahan na maipagtanggol ang ating bansa laban sa mas malakas na dayuhang ginagamit ang lakas militar upang dahan-dahan tayong sakupin; kung sa pagpapalakas ng ugnayan sa isang dati nang kaibigan ang makapagdaragdag sa ating kagamitan upang hadlangan ang isang bansa na gamit ang dahas at pananakot upang nakawin at sirain ang mga yamang-dagat na sana’y laan sa mga Filipino, hindi mahirap magpasya kung alin ang mas matimbang. Maliban na lang kung hindi tunay na maka-Filipino at maka-Pilipinas ang pwersang nagtutulak sa mga “makabayan” para hadlangan ang mga inisyatibong sana’y magsusulong ng kapakanan ng nakararaming mamamayan.
Maging mapanuri tayo, para kaninong bayan ba ang interes na isinusulong ng may ganitong paninindigan? Hindi ba pagpapakita ng kawalang malasakit sa bayan, kung hindi man kayabangan, ang pagsasawalang-kibo sa malinaw na banta sa ating seguridad at pagtangging tumanggap ng tulong?



