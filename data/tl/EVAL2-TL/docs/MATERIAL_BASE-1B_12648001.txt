‘THE FORT’ SA CAMANAVA

KUNG ang plano ay matutuloy, hindi na kailangang dumayo pa ang residente ng CAMANAVA sa mga kilalang commercial hub, tulad ng ‘The Fort’ sa Taguig.
Ito’y matapos magkasundo sina Mayor Lenlen Oreta at Mayor Oca Malapitan na i-develop ang 80 hectares prime lot sa boundary ng Malabon at Caloocan. Makikita sa Barangay Potrero sa Malabon at Brgys. 160,161 at 163, ang naturang lupa ay dinirinig sa korte dahil parehong inaangkin ng Malabon at Caloocan.
Sa matagal na panahon, ang naturang lupa na itinuturing na premier lot ay nakatengga at ‘di napakikinabangan dahil sa ‘di matapos-tapos na court litigation.
Noong Hunyo 17, 2014, naganap ang pagpirma nina Mayor Lenlen at Mayor Oca sa Memorandum of Understanding (MOU) sa pagitan ng Malabon at Caloocan.
Nakasaad sa naturang MOU ang pagtutulungan ng dalawang lungsod para sa development ng nasabing lupa para ito’y maging kapaki-pakinabang.
Isinaalang-alang ang magandang dulot kapag na-develop, kinalimutan nina Mayor Lenlen at Mayor Oca ang sigalot sa lupa para sa iisang adhikain.
Ang lugar ay planong i-develop na business at commercial center tulad ng ‘The Fort’ sa Taguig, Cubao business area sa Quezon City at Greenbelt sa Makati.
Kapag naisakatuparan ang plano, ‘di lang karagdagang buwis ang makukuha ng dalawang lungsod, kundi magbibigay din ng trabaho sa mga unemployed.
Sa MOU, nagkaisa ang Malabon at Caloocan na magsasama sa isang ‘joint venture’ para i-develop, i-manage at i-operate ang disputed lot sa loob ng 50 taon.
Sa nasabing lupa ay itatayo ang integrated bus terminal, economic at industrial zones, business at financial centers, ganundin ng school at development centers.
Lahat ng mga concern halimbawa sa buwis, biddings, at business development schemes ay reresolbahin sa pamamagitan ng mabubuong technical working group. Sa hatian ng kita, nasasaad din sa MOU na walang lamangan dahil 50-50 ang hatian sa pagitan ng pamahalaang lungsod ng Malabon at Caloocan.
Magandang ehemplo ang ipinakitang ito ng dalawang magiting na punong-lungsod.



