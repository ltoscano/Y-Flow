KASO VS DE LIMA, MALABO! By Jun Tadios, Tina Mendoza October 18, 2016 Malabong magsagawa ng motu propio investigation ang Office of the Ombudsman sa pagkakasangkot ni Sen. Leila de Lima sa illegal drug trade sa New Bilibid Prison (NBP).
Ito ang inihayag ni Ombudsman Conchita Carpio Morales kasabay ng paglilinaw na kung siya ang tatanungin ay walang dahilan para imbestigahan nila sa ngayon si De Lima.
Sa ngayon kasi aniya ay malabo ang mga alegasyon laban sa senadora at wala naman umanong konkretong lead. “It’s not going to happen because lahat naman ng allegations na ito wala namang lead talaga that would prompt us to initiate our investigation,” paliwanag ni Morales kung saan ang reklamo umano laban kay De Lima na inihain sa Office of the Ombudsman Visayas ay isusumite din sa kanyang tanggapan sa oras na matapos nito ang kanilang imbestigasyon.
Patungkol naman sa kasong inihain ng Volunteeer Against Crime and Corruption kay De Lima sa Department of Justice (DOJ), sinabi ni Morales na hayaan na munang magsagawa ng kanilang imbestigasyon ang ahensya at kung iaakyat ito sa Ombudsman ay magsasagawa sila ng preliminary investigation kung may merito ang kaso.
Ang reklamo ng VACC ay may kaugnayan sa paglaganap ng illegal drugs sa Bilibid habang ang reklamo sa Ombudsman Visayas ay inihain ni Albuera Police Chief Insp. Jove Espenido matapos iugnay si De Lima na tumatanggap din ng payola mula sa drug lord na si Kerwin Espinosa sa Eastern Visayas.



