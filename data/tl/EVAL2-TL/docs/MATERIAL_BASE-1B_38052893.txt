MILYON ANG BISITA

Tweet

SIKAT na noon pa, mas sikat ngayon. Kaya ang daming dumadalaw. Mahigit isang milyon daw ang mga turista na naging saksi sa Panagbenga Festival sa Baguio. Mabuti at nakakaya pa ng Baguio ang ganito karaming bisita tuwing Pebrero.
Ang liit lang ng mga lansangan doon at maliliit lang din ang mga hotels. Ngayon na lalo pang sumisikat ang Panagbenga sana ay paghandaan na ang mga susunod na pagdiriwang. Na suggest din natin noon pa na puwedeng humanap ang Department of Tourism (DOT) ng kapalit o alternatibo sa Baguio dahil nga parang hindi na maa-accommodate ng Baguio ang sobrang dagsa ng mga turista sa lugar. Nagiging congested na ito, sobra ang traffic, at lumalala ang problema sa polusyon. Dapat sana ay inaatupag na ito ng mga ahensya ng gobyerno bago pa lumalala at tuluyang masira ang Baguio.
Ang suggestion nga natin ay ang Kalinga, kasing-ganda ng Baguio, kasing lamig at napakayaman din ng kultura na makakaakit talaga sa mga turista, lokal man o mula sa ibang bansa. Ang Republic Act 10561 ay nagmamandato sa DOT na isali ang pag-develop sa maaring mga tourism sites ng Kalinga sa National Development Plan ng DOT.
Ano na kaya ang status ng implementasyon ng batas. Sa ganang mga taga-Kalinga, may mga efforts din sila para sila ay mapansin at mabigyang atensyon. Kamakailan ay napadalas ang paglabas sa mga dyaryo ng mga larawan ng mga tradisyonal na pagta-tatoo sa Kalinga na ang tawag ay “batuk” na-feature pa sa CNN ang ancient art of tattooing na ito. Marami ang nagka-interes. Maaring gamitin ng DOT na halimbawa ang mabilis na pagsikat ng Baguio para ma-develop din ang Kalinga.
Ano ba ang hanap ng mga turista? Malamig na lugar kapag summer. Maganda at tahimik na tanawin, masarap na pagkain, nag-gagandahang mga bulaklak na pampasarap ng pakiramdam at mga parke na pwedeng pasyalan at pahingahan. Lahat yan ay meron ang Kalinga.
Para mahati naman ang pagdagsa ng milyong bisita, makabubuti ito pareho sa Baguio at sa Kalinga.



