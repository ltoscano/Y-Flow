ROXAS: SI ‘BOY SEMPLANG’

NAGING viral sa internet at sa mga social media ang pagkakasemplang sa motorsiklo ni Interior and Local Government Secretary Mar Roxas.
Nangyari ito habang naglilibot siya sa mga nasalanta ng bagyong Ruby sa Samar.
Hindi ko tinitingnan na isang pamumulitika ang ginawang ito ni Roxas dahil sa siya’y naghahangad na maging Pangulo sa 2016.
Bilang kalihim ni DILG, tungkulin niya na tiyakin ang mabuting kalagayan ng mga kababayan nating binagyo. At siya ang inatasan ni Pangulong Aquino na makipag-ugnayan sa mga gobernador at mayor sa mga lalawigang binayo ng typhoon Ruby.
Habang may ibang gawain ang Pangulo na napabalita pang nagkasakit, si Roxas ang namahala sa mga dapat gawing paghahanda sa bagyo at patuloy na gagawin pagkatapos nito.
Kabilang na nga ang paglilibot niya sa mga bayan na winasak ni Ruby habang nakamotorsiklo.
Sabi ko nga, i-push mo pa ‘yan Sec. Roxas. Berigud ‘yan!
Baka makatulong itong ginawa niya sa pagbango ng kanyang ngalan para sa halalan 2016.
Nakunan siya ng isang potograpo matapos sumemplang sa motor. Maraming naawa pero marami pa ring bumatikos sa pagsemplang niya sa motorsiklo. Wala kasi siyang helmet na isang paglabag sa batas.
Samantala, sa kasalukuyan ay semplang si Roxas sa lahat ng survey laban sa pambato ng oposisyon na si Vice-President Jejomar Binay kung ngayon na idaraos ang presidential elections.
Kahit katakot-takot na demolition job ang ginagawa kay Binay, ang Pangalawang Pangulo pa rin ang nangunguna sa karera.
Nang dumating ang daluyong ng bagyong Yolanda noong nakaraang taon, sumemplang din si Roxas. Nanaig kasi sa kanya ang pamumulitika kaysa unahin ang pagtulong sa mga biktima ng bagyo sa Tacloban. Hindi niya kasi kakampi sa politika, bukod sa kalaban pa ng pamilya ni PNoy ang angkan ng mayor ng lungsod.
Semplang sa lahat ng gawin si Roxas. Bilang kalihim ng DILG, isa siya sa dapat sisihin sa mataas na antas ng krimen. Semplang din siya sa paglaban sa illegal gambling.
Semplang ang kanyang mga gimik, simula sa pagiging “Mr. Palengke”, “Mr. Sidecar Boy” at “Mr. Kargador.” Ngayon, literal na sumemplang siya sa motorsiklo.
Hindi niya mahuli ang kiliti ng masa dahil isa raw siyang “konyo” o anak mayaman.
Lalo siyang napahamak nang komento pa ang kanyang asawang si Korina na dapat daw, ang bagyong Ruby ay tumama na lamang lahat sa bansang Japan.
Ayos na sana si Roxas, sumemplang pa!



