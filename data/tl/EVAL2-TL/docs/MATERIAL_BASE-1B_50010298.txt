YEHEY, PATAY KONTI LANG; MABUHAY ANG DAP

PALAKPAKAN ngayon ang mga hijo de putang matataas na opisyal ng gobyerno dahil kakaunti lang umano ang namatay, 40+ lang, sa nagdaang malakas na bagyong Glenda.
At labis silang nagpapasalamat sa Disbursement Acceleration Program na dahilan ng pagkakaroon ng Philippine Atmospheric, Geophysical and Astronomical Services Administration ng mga bagong kagamitan sa pagbibigay-babala sa mga mamamayan ukol sa mga bagyo, baha, storm surge at iba pa.
Ano masaya kayo dahil kakaunti ang namatay at kami man ay dapat ding magpasalamat sa DAP?
King-ina, napansin ba ninyo na wala ni isa sa mga matataas na opisyal na may DAP ang namatay kay Glenda kundi ang mga ‘di nakararamdam kung may DAP o wala?
Kayo kayang may DAP ang mamamatay? Tingnan lang natin kung magagawa ninyo ang magbunyi at pumapalakpak sa 20 namatay.
Ang totoo kung bakit kakaunti ang namatay ay dahil sa takot ng mga mamamayan na ma-Yolanda o ma-wipe out sa bagyo, baha, storm surge, tsunami at lanslide. At obligasyon ng mga nanunungkulan na gabayan at tulungan ang mga ito kung saan sila dapat na pumunta para maligtas sa kamatayan at iba pang kapahamakan.
Ang totoo, naging mahuhusay ang mga lokal na pamahalaan ngunit dala na rin ito ng napakapait na karanasan sa Yolanda.
‘Di ba, sabi ninyo, matagal nang wala ang DAP pero itong mga lokal na opisyal ay kumilos para ilarga ang mahigpit na tulungan nila at mga mamamayan para sa kabutihan ng lahat. Kaya kung may dapat na bigyan ng pagkilala, ang mga lokal na pamahalaan.
Pero higit pa ring mahalaga ang kagustuhan ng mga mamamayan na iligtas ang kanilang mga sarili sa kapahamakan, with or without ang mga lokal na pamahalaan, lalo na ang mga hindi makapagseserbisyo kung walang DAP.

Ngayon ay naririyan na ang mga namatay. Hamon natin, parekoy, may katiting ba na manggagaling sa inyong DAP para sa maayos na paglilibing ng mga ito? Kung wala, ‘di bale na lang dahil kayo lang naman ang may DAP at kaming mga mamamayan ay wala. Kahit pa galing sa buwis namin ang DAP na ‘yan.

Dagdag na punto, parekoy, paano ang mga nabuhay na nawasakan ng ikabubuhay, tahanan at kinabukasan? May DAP bang magagamit para sa kanila bilang ayuda?
Nagtatanong tayo dahil mukhang buhay na buhay pa rin sa kabila ng pagsasabi ng Malakanyang na matagal na nilang inihinto ito. Magtanong pa kayo kay Mar Roxas. BURDADO/Jun Briones



