Eng’g lab fee nakaambang tumaas, ipatupad sa iba pang kurso

ni Hans Christian Marin
Ipinapanukala ng mga departamento ng Geodetic Engineering (GE) at Electrical and Electronics Engineering (EEE) sa UP College of Engineering ang paniningil ng mga bagong laboratory fee kasabay ng pagtataas ng mga kasalukuyang bayarin para sa ilang mga kurso.
Ayon sa panukalang isinumite ng dalawang departamento, magpapataw ng laboratory fees mula P1,500 hanggang P4,500 sa mga gradwadong kurso sa GE at P1,200 hanggang P1,800 naman sa EEE. Sa kasalukuyan, walang sinisingil na laboratory fee sa mga gradwadong kurso.
Maaari namang tumaas ang laboratory fee para sa undergraduate courses ng GE tungo sa P200 hanggang P1,900 mula sa kasalukuyang sinisingil na P100 hanggang P500 lamang para sa mga asignaturang kagaya ng GE 120, GE 153, at GE 154.
Ayon sa panukalang isinumite ng dalawang departamento, nagkaroon ng ilang mga bagong kagamitan sa mga laboratoryo at tumataas na ang kinakailangang budget upang panatilihin ang mga ito.
“The department is left with the responsibility of ensuring that [the equipment] are kept in good condition, operational, and thoroughly maintained to realize or even extend their useful life. The rationalize fees ensure that the materials are available for operation, maintenance and repair if need arises,” ayon sa panukala ng GE.
Simula 2009, tumatanggap lamang ng P1 milyon ang EEE at P400,000 ang GE mula sa badyet ng UP para sa maintenance and other operating expenses (MOOE) kada taon. Sa kuryente pa lamang, halos P10 milyon kada taon na ang binabayaran sa EEE.
Sa kasalukuyan, may 143 engineering courses sa UP Diliman ang pinapatawan ng P200 hanggang P1,500 na laboratory fee. Bukod dito, sinisingil din ang mga mag-aaral ng P2,000 para sa miscellaneous fees at iba pang mga bayarin gaya ng energy at internet fee.
Bukod sa GE at EEE, nauna nang inaprubahan ang pagtatalaga at pagdagdag ng laboratory fee para sa mga kurso sa departamento ng Chemical Engineering noong 2013. Apat na kurso ang pinatawan ng fee habang dalawa naman ang tinaasan mula P500 hanggang P1,000.
Bago maipatupad ang pagbabago sa laboratory fees, kinakailangan munang magpasa ng panukala sa College Academic Personal Committee at pagkatapos ay sa college council, ayon sa Section 13.m ng UP Charter. Kailangan itong aprubahan ng Board of Regents, ang pinakamataas na lupon sa unibersidad.
Sa kasalukuyan, nagsasagawa na ng mga konsultasyon ang Engineering Student Council hinggil sa pagpapatupad ng dagdag bayarin. Nauna nang nagpahayag ng pagtutol sa panukala ang kinatawan ng mga estudyante ng GE na si Lyka Magnayi.
“In the first place, mali na sa mga estudyante pinapabayaran ang mga laboratory fees. Dapat ay provided na ito ng government at dapat ay sakop na ito ng MOOE ng UP,” ani Magnayi.
Nitong nakaraang buwan ay ipinanukala ni Terry Ridon, Kabataan Partylist Representative, ang House Resolution (HR) No. 1640 sa Kongreso upang imbestigahan ang iba pang mga bayarin bukod sa tuition ng mga pampubliko at pribadong paaralan.
Ayon sa Department of Budget and Management (DBM), umaabot ng P12,000 o mahigit kalahati ng kabuuang binabayaran ng mga mag-aaral ang para lamang sa ibang bayarin ng mga state universities and colleges (SUCs). Kabilang sa mga ibang bayarin ay ang miscellaneous, library at laboratory fees.
Pumalo naman sa P13.5 bilyon ang kabuuang nakolekta ng mga SUCs para sa ibang mga bayarin nitong 2013 kung saan ang P111.1 milyon dito ay mula sa UP. Mas mataas ang nakolektang singil ng UP nitong 2013 kaysa noong 2012.

“Most of these fees are questionable, exorbitant, redundant and dubious, revealing a great deceit to students and parents. School expenses that should have already been covered by tuition are being passed on to students through charging of other school fees,” ani Sarah Elago, National Union of Students of the Philippines President.



