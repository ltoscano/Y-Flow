Health care providers sa Cotabato Provincial Hospital sinanay

July 14, 2016

LUNGSOD NG KIDAPAWAN, North Cotabato, Hul. 14 (PIA)--- Nadagdagan pa ang kaalaman ng 50 nurse, midwife at iba pang health care provider sa Cotabato Provincial Hospital (CPH) matapos silang sanayin partikular sa pangangalaga sa mga sanggol. Ang dalawang araw na Kangaroo Mother Care- Care for Small Baby Seminar ay pinangunahan ng Integrated Provincial Health Office (IPHO) sa pakikipagtulungan ng Kangaroo Mother Care Foundation, Philippines. Ayon kay Dr. Eva Rabaya, officer- in- charge ng IPHO, mahalagang madagdagan pa ang kaalaman ng mga health care provider upang matiyak na tama ang serbisyong pangkalusugan para sa mga sanggol. Nagsilbi namang tagasanay si Dr. Socorro de Leon, presidente ng Kangaroo Mother Care Foundation, Philippines. Kabilang sa kanyang ibinahagi ay ang mga impormasyon hinggil sa intra-partum and maternal care, common pregnancy complications, partograph, essential newborn care, neonatal resuscitation, concepts and procedures of Kangaroo Mother Care (KMC) at maging ang enrollment at discharge ng KMC programs. Nagsagawa din si Dr. de Leon ng aktwal na demosntrasyon ng ilan sa nabanggit na mga topiko upang mas maging malinaw at lalong maintindihan ang mga ito. Samantala, binigyang-diin ni Governor Emmylou Mendoza na ang pakikipag-ugnayan sa KMC Foundation, Phil. ay pagpapalakas na rin ng pagbibigay ng mga pangunahing serbisyong pangkalusugan sa mga mamamayan ng probinsya. (SJDuerme-PIA12/JSta.
Cruz-NorthCot Media Center)



