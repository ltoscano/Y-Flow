PRANGKAHAN: Media pa ang sinisi sa kapalpakan sa U.N.
By Ellen Tordesillas August 24, 2016 Naloko na. Media pa ngayon ang sinisisi ni Foreign Secretary Perfecto Yasay sa palpak na naman na banat ni Pangulong Rodrigo Duterte sa United Nations.
Noong Lunes, nagpatatawag siya ng presscon para sabihin na hindi titiwalag ang Pilipinas sa United Nations katulad ng sinabi ng Pangulo nang madaling-araw ng Linggo.
Nainis kasi si Duterte sa komento ng dalawang U.N. expert na nababahala sa padami at padami na mga pinapatay sa kampanya laban sa droga. “Maybe we just have to decide to separate from the United Nations…Kung ganyan kayo kabastos eh umalis na kami diyan sa inyo,” sabi ni Duterte.
Pinayuhan siya ng mga beteranong diplomat at mga eksperto sa U.N. na malaki ang mawawala sa Pilipinas kung aalis sa U.N. dahil hindi na siya maprotektahan ng mga kasunduan sa ilalim ng organisasyun. Mahalaga ‘yun sa maliliit na bansa.
Katulad ng problema ng Pilipinas sa Spratlys na ang kasunduan tungkol sa mga karapatan ng mga bansa sa karagatan ayon sa United Nations Convention on the Law of the Sea o UNCLOS ang ating binabasehan.
Sinisi ni Yasay ang mga reporter na nagtatanong kahit alanganing oras na raw. “Madaling-araw na nang tinanong yun. Pagod na siya. Kaya tinapos na niya ang presscon pagkatapos nu’n,” sabi ni Yasay.
At sino ba ang may gusto na mag-presscon ng alas-dos ng madaling-araw ng Linggo? ‘Di ba ang Pangulo na rin.

Dahil natutulog daw siya sa umaga at ala-una daw ng hapon siya nagigising.
Sana kapag may ganyang mga palpak, aminin na lang nila. Huwag nang sisihin ang media.

Akala kasi ni Duterte dahil nanalo siya sa eleksyon at nakuha niya ang kiliti ng taumbayan, Diyos na siya. Para bang lahat alam niya at hindi siya nakakagawa ng mali.
Wala naman kontra sa kanyang laban sa iligal na droga.

Gusto ng lahat na Pilipino ay kapayapaan at ayaw nila ng gulo at katiwalian.

Ngunit hindi ibig sabihin nu’n isantabi na lang ang proseso sa batas at papatay ka na lang kahit suspetsa lang at walang kaso.
Mas dadami ang problema kapag isinantabi ang batas. Kalaunan hindi lang droga ang problema.
Kaya nababahala ang United Nations.
Sabi ni Yasay masyado lang daw nainis si Duterte sa sinabi ng U.N. experts kaya nasabi niyang aalis na lang ang Pilipinas sa U.N. Ngunit hindi daw mangyayari ‘yun. “We are committed to the U.N. despite our numerous frustrations with this international agency,” sabi niya.
Sabi naman ni Presidential Spokesperson Ernesto Abella, pagpapahayag lang ‘yun na independenteng bansa ang Pilipinas at dapat huwag maki-alam ang mga taga-labas.



