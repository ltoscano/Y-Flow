Iba’t ibang programa ng pamahalaan, tinalakay sa mga may kapansanan sa Nueva Ecija

July 21, 2016 Camille C. Nagaño

LUNGSOD NG PALAYAN, Hulyo 21 (PIA) -- Isa-isang ipinaliwanag ng mga ahensya ng pamahalaan ang mga programa para sa mga kababayang may kapansanan sa lalawigan. Ayon kay Nueva Ecija Association of Person with Disability President Rodolfo Mendoza, ito ay kaugnay sa ginugunitang ika-38 National Disability Prevention and Rehabilitation Week na may temang “Karapatan ng May Kapansanan, Isakatuparan…Now Na!” Maliban aniya sa mga nasasakupang miyembro ay inimbita din sa dayalogo ang mga halal na opisyal sa mga bayan at lungsod upang maunawaan ang mga pangangailangan ng mga nasasakupang Person with Disability o PWD. Ayon pa kay Mendoza, ninanais ng asosasyon na malaman ang estado ng mga programa at proyekto ng iba’t ibang opisina na sumusuporta sa sektor at lubusang ipaunawa sa lahat na sa anumang aspeto ng pamumuhay at pagdedesisyon ay dapat kasali at hindi dapat balewalain ang kakayahan ng mga maykapansanan. Kabilang sa mga tinalakay na usapin ay ang mga livelihood training at project na inihahandog ng Department of Trade and Industry, employment program ng Department of Labor and Employment, scholarship ng Technical Education and Skills Development Authority, at ang mga benepisyo inihahatid ng Philippine Health Insurance Corporation. Gayundin ang mga programa ng Department of Education para sa mga kabataang nangangailangan ng espesyal na atensyon, monitoring at assessment ng Department of Public Works and Highways at ng mga tanggapan ng pamahalaang panlalawigan. Pahayag pa ni Mendoza bilang kanyang panawagan sa pamahalaan ay maisama ang sektor sa pagbabagong itinataguyod para sa lipunan tungo sa makatotohanang pagsuporta para sa ikabubuti ng lahat ng mga maykapansanan. (CLJD/CCN-PIA 3)



