MALALANG MEDIA KILLINGS OKS NA OKS KAY PNOY

ANONG klaseng Pangulo mayroon ang mahal kong Pinas?
Nagbibigay na siya ng rason para patayin ang isang mamamayan ng kung sino-sino, pinagkakaitan pa niya ng karapatan na sumali sa mga nagaganap sa pamahalaan.
Lumitaw ito, mga Bro, sa interbyu ng press ukol sa mga paglabag sa karapatang pantao sa Pinas kay Pangulong Benigno Aquino III sa pagbisita nito sa Brussels, Belgium nitong nakaraang Martes.
Sabi niya, “For instance, in the media killings, some who used to work in media died. Did they die because they were investigative journalists? Were they exercising their profession in a responsible manner, living up to journalistic ethics? Or did they perish because of other reasons?”
RASON SA PAGPATAY
Mula mismo sa kanyang mga salita, mga Bro, pwedeng patayin ang isang mediaman kung hindi malalim ang pagtalakay nito sa isang isyu o hindi siya “investigative.
Pwede rin siyang paslangin kung iresponsable siya at hindi siya aabot sa pamantayan o batas sa mediamen.
Pwede rin siyang patayin sa iba pang mga dahilan.
Anak ng tokwa, malinaw na pinapayagan ng Pangulo ang mga pagpaslang sa mediamen.
Hinayaan niya ang mga riding-in-tandem at mga boss ng mga ito na pagpapatayin ang mga mamamahayag.
PANGULO MALING-MALI
Maling-mali ang Pangulo sa mga pinagdadaldal nito laban sa mediamen.
Kung mababaw at pahapyaw ang mga iniuulat o pagtalakay ng mediamen sa mga usaping pambayan, pinagtatawanan lamang sila at kung seseryosohin man sila, sa mga batas ng libelo sila hahantong.
Ngunit kung nagiging “investigative” na ang mediaman at naglalabas na ng pangalan ng mga korap, mandarambong, abusado at iba pa, dito na lumilitaw ang mga mamamatay-tao at mga nag-uutos sa kanila.
Kahit pa patas, responsable at saktong sumusunod sa batas o journalistic ethics ang paglalabas ng mediaman ng kanyang mga ulat at pagtalakay sa mga usaping may interes ang sambayanan, kamatayan pa rin ang hatol sa kanya ng mga murderer.
Sapagkat sa kamatayan ganap na napatatahimik ang isang mediaman at nalulusaw sa takot ang mga kontrobersyal na usapin na kinasasangkutan ng mga kriminal, abusado at magnanakaw sa loob at labas ng pamahalaan.
INVESTIGATIVE NINOY PINATAY
Sinasabing nagsimulang sumikat ang erpats ni PNoy na si ex-Senador Ninoy Aquino dahil sa pagiging batang reporter nito na kumober sa giyera sa Korea noon.
At sumikat si Ninoy dahil sa umano’y pagiging investigative nito, patas sa pag-uulat, responsible at tapat sa ethics o batas sa media.
Nang umuwi siya galing sa Amerika, karay-karay pa nga niya ang ilang reporter na dayuhan at lokal para koberan ang kanyang biyahe at paglapag sa noo’y Manila International Airport.
Dito na siya pinusil o binaril.
Sa pagiging tunay na mediaman at lider politiko sa kalaunan, pinatahimik siya ng bala ng baril.
Dahil sa pagiging mediaman at lider politiko niya, ginawa pa siyang bayani at ipinangalan pa sa kanya ang airport na kinamatayan niya at Ninoy Aquino International Airport na ngayon ang dating MIA.
Ngayon, ok lang din ba kay PNoy ang nangyari sa tatay niya?
Naging mababaw ba si Ninoy sa kanyang pagiging mediaman at hindi investigative, naging iresponsable at hindi nakaabot sa pamantayan ng isang mahusay na mediaman?
Anak ng pitong putakte talaga, PNoy.
POLITIKO PWEDE RIN
Sa katwiran ni PNoy ukol sa media killings, kahit sino ay pupwede nang pagpapatayin kahit saan, kahit kailan at kahit sa anomang paraan.
Politiko, abogado, huwes, pari, pastor, ordinaryong mamamayan, negosyante at dayuhan.
Walang libre, pwedeng hatulan ng bitay sa lansangan.
Pupwede ring imasaker gaya ng nangyari sa Ampatuan massacre.
Anak ng tokwa, ganito na lang ba ang gustong mangyari ni PNoy?
PARUSANG BITAY BAWAL
Bawal sa kasalukuyan ang bitay bilang parusa sa murder at massacre.
Inalis ang parusang ito mula sa batas na Republic Act 7659 at ginawa na lang na 20-taon at isang araw hanggang 40 taon na pagkabilanggo ang parusa.
Pero sa pinagsasabi ni PNoy sa Brussels, Diyos na mahabagin, okey lang kung papatayin ang isang tao nang walang hukuman at walang batayang batas.
Pupwede kang itumba ng kahit sino gaya ng nagaganap sa mahal kong Pinas. Hindi kasi bawal ang parusang bitay.
BIHIRA ANG NALULUTAS
Ito na siguro ang dahilan kung bakit bibihira ang nalulutas sa kasong media killings. Kahit sa panahon ng Aquino administration na mahigit nang dalawang dosena ang pinapatay.
At paano ang katotohanang nakararami sa mga pagpatay at massacre ang gawa ng mga nasa pamahalaan?
Dahil karaniwang ulat ukol sa korapsyon, pandarambong, pang-aabuso sa kapangyarihan at iba pang kabulastugan ng mga taga-gobyerno ang dahilan ng media killings.
Magtanong pa kayo sa mga biktima ng Ampatuan massacre na kumober sa bayolenteng politika sa Maguindanao, kay Marlene Esperat na nagbunyag ng P720-milyong abono iskam, kay Doc Gerry Ortega na naglabas ng balita sa Malampaya scam at marami pang iba mula sa mahigit nang 170 na biktima ng media killings simula nang umupong pangulo ang ermats ni PNoy na si Cory Aquino.
Nakatatakot na sa Pinas.

ULTIMATUM/BENNY ANTIPORDA



