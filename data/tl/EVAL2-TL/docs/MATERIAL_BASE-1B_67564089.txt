
Regulasyon pinabaluktot ng Palasyo para sa Uber December 16, 2014 Written by Erwin Tulfo Published in Opinion Read: 1769 SANG-AYON ako sa panawagan ni Kabataan party-list Rep. Terry Ridon na magkaroon ng congressional inquiry ukol sa iligal na operasyon ng Uber taxi o “ride-sharing” kuno. Ngunit naging abala masyado ang Kongreso sa pagluluto ng kanilang recipe ng pork barrel kaya ’di nabigyan ng atensiyon ang isyung tulad ng Uber. Maliwanag pa sa sikat ng araw na kolorum ang pamamasada ng mga pribadong sasakyan na gumagamit ng Uber online booking ng mga pasahero. Kaya hindi masisisi kung magreklamo ang lehitimong taxi operators na may prangkisa. At dahil sa pagdulog nila sa Land Transportation Franchising and Regulatory Board (LTFRB) ay nagsagawa ang naturang ahensiya ng crackdown sa mga Uber taxi. Nakakahiligan ng dumaraming mananakay itong Uber taxi service. ’Di tulad ng mga regular na taxicab o UV express, mga pribadong kotse o SUV ang ipinapasada ng “Uber partners.” Dumarami na rin ang nag-ooperate ng mga fleet ng kolorum na Uber taxis. Ang mga ito’y walang prangkisa o permiso na pumasada bilang public utility vehicle (PUV) o vehicle for hire (VFH) mula sa LTFRB. At talaga naman agrabyado ang mga may prangkisa. Alam natin kung magkano ang isinusuka nilang pera para makabili ng prangkisa ng taxi. Dahil iligal nga ang operasyon ng mga Uber taxi, malabo ang pananagutan nito sa mga pasahero kung may masamang mangyari. ’Di ba’t kaya nagkaroon ng kampanya laban sa mga kolorum na bus at jeepney ay ilang trahedya ang nangyari na pawang kolorum ang sangkot. Kahit mga mukhang bago at magara, hindi dumaan sa kaukulang eksamen itong Uber service vehicles ukol sa road worthiness. Mahirap ding matukoy ang katauhan o pagkakakilanlan ng mga operator o tsuper ng mga Uber units na iyan. Wala silang credentials o mga ID na nakasabit para makita ng pasahero. Hindi sila dumaan sa background checks. Samantala, ang mga taxi operator ay required na ngayon na mag-isyu ng ID sa kanilang cab drivers at ipalista ang mga pangalan ng mga ito sa LTFRB. Ngunit nang manghuli kamakailan ng Uber taxi ang mga LTFRB agents, aba’y nabulabog ang koneksiyon ng Uber sa Palasyo. Isang simpleng operasyon laban sa kolorum ang nagbunsod ng “dialog” sa Malakanyang. Nagmukha pa tuloy gunggong itong mga taga-LTFRB at hindi pala basta-basta ang binangga nila. Nagkamot ng ulo ang LTFRB officials kung bakit pinalalabas na walang pananagutan ang kumpanya ng Uber dahil “request tool” lang daw ang online app nila na kinokontak ng mga pasahero gamit ang smartphone o computer. Ngunit sila ang nagbu-book ng mga pasahero para sa “Uber partner” at “ride-sharing” kuno. Uber ang sumisingil sa pamamagitan ng credit card ng pasahero at sila ang nagsasabi kung magkano ang dapat bayaran sa bawat biyahe na may base na P90 at additional na P12.10 per minute o P12.92 per kilometer. Samantala, napabalitang banned na itong Uber sa India matapos maaresto ang isang Uber taxicab driver na nanggahasa sa isang lady executive sa New Delhi. Banned na rin ang Uber taxi operations sa Thailand. Ngunit sa ’Pinas, sa halip na mabawalan, babaluktutin ang mga batas para mapagbigyan itong mga may right-konek sa tanggapan ni PNoy. Sa madaling salita, pader ang tinamaan ng lintek na LTFRB drive laban sa mga kolorum Uber taxi. At hindi basta pader... kundi pader ng Palasyo. Aba’y si transport and communications Sec. Jun Abaya ang nag-istima sa sindikato ng kolorum. Guess what, napagkasunduan nga na “kumpunihin” ang rules and regulations ng LTFRB. Nagpapatunay na sa ating bansa, everything is negotiable, linsiyak! Babaluktutin at gagawing “Uber-friendly” ang mga panuntunan at regulasyon ng LTFRB.



