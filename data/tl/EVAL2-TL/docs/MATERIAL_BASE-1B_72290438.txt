FOI NG SENADO BALEWALA; KAMARA, PALASYO DEDMA

WALANG kumontra sa mga senador sa panukala para sa Freedom of Information o kalayaan sa impormasyon ng mga mamamayan ukol sa mga transaksyon ng pamahalaan sa iba’t ibang anyo nito at mga opisyal at tauhan nito. Mabilis na naipasa ang panukala at tinupad ng mga senador ang kanilang pangako na sa kalagitnaan ng taon ay mayroon na silang bersyon ng FOI.
Magkagayunman, walang nakatitiyak kung kailan naman makapagpapasa ang Kamara ng bersyon nito na huhugutin mula sa 21 panukala ng mga kongresman. Tila ginagawa pang biro ng liderato ng Kamara ang usaping ito sabay-sabing “maaaring sa katapusan ng kanilang termino nila maipapasa ang kanilang bersyon.”
WALANG INTERES ANG PALASYO
SA gitna ng katuwaan ng mga mamamayan sa pagiging bukas ng mga senador sa pagmamasid ng mga mamamayan sa kanilang mga kilos bilang mga opisyal ng gobyerno, lumalabas namang walang kainte-interes ang Palasyo para isulong ang FOI.
Sinabi na ng Palasyo na hindi sesertipikahan ng Pangulo na kagyat o “urgent” ang paggawa ng FOI. At ang nakapagtataka, ibinabatay ng mga kongresman ang kanilang pagkilos sa kilos ng Palasyo.
Hindi kikilos ang mga kongresman hangga’t hindi kumikilos ang Palasyo. Hindi ba nilalabag ng mga kongresman ang paborito nilang prinsipyo na hindi sila tuta ng Malakanyang at sa halip ay pinaiiral nila ang pagkakapantay-pantay ng Kongreso at Palasyo?
MAHIRAP ANG FOI
SABI ng mga kongresman, napakahirap na buuin bilang batas ang FOI lalo’t binubusisi nila nang husto ang mga nilalaman nito na pawang mga panukala nila. May 21 umanong bersyon na dapat na pagsama-samahain at katasin upang makabuo sila ng iisang panukalang FOI.
Pero kung iisipin, 20 taon nang pinag-uusapan sa Kongreso ang ukol sa FOI at nakapagtatakang ngayon lang naipasa ang bersyon at ‘yun ngang ginawa ng Senado.
Itong mga kongresman ang lumalabas na hindi interesado rito. Kung bakit ay mayroong mga haka-haka ang mga mamamayan.
MAS MADALING MAKORAP
SUMBONG ng ating UZI, may mga kongresman na madaling makorap kumpara sa mga senador. Bagama’t hindi natin sinasabing hindi madaling makorap ang mga nasa Senado.
Siguro, mas mahirap lang na maglabas ng salapi ang mga may gustong kumorap sa mga senador dahil mas malaki ang salapi na kailangan para suhulan ang mga ito. At nakita ito sa impeachment ni dating Chief Justice Renato Corona.
Sa impeachment, minimum na P50 milyon at maximum na P100 milyon ang ipinagbibigay sa mga senador bilang pabuya sa pagsipa nila kay Corona sa bisa ng pagiging Mahistrado nila sa impeachment court. Puwera pa, mga Bro, ang PDAF ng mga ito na nagkakahalaga ng P200 milyon taon-taon.
Ang mga kongresman ay balita namang tumanggap ng minimum na P10-P15 milyon bawat isa, bukod pa ang mabilis na pagbibigay sa kanila ng nasa P70 milyong PDAF taon-taon. Pero walang umaamin ng korapsyon sa mga ito.
BINABABOY NG FOI
MAYROON nang nabuo ang mga kongresman na panukalang batas sa pagkakatanda natin. Pero may mga umangal dahil binaboy umano ang bersyon nila.
Ang daming gustong isingit ang mga kongresman na bawal na pakialaman ng mga mamamayan at mamamahayag. Pero karamihan ay pantakip sa kanilang mga kabulastugan.
‘Yan nga lang statement of assets and liabilities ay ayaw nilang malaman ng kahit sino. Ang ginagawa ng liderato ng Kamara ay katasin lang ang mga SALN at sinasabi lang kung sino, halimbawa, ang mga pinakamayayaman at pinakamahihirap na kongresman.
Ayaw ng mga kongresman na makita ng mga mamamayan at mamamahayag ang mga kitang-kita sa mata na kayamanan nila na maaaring wala sa kanilang mga SALN.
PAG-ARALAN ANG SA SENADO
HINDI porke may natapos nang panukala ang Senado ay okey na ang lahat. Napakarami ring bahagi ng FOI ng Senado ang bawal na pakialaman ng mga mamamayan at media. May mga kondisyon pa bago ka makakuha ng kopya ng mga SALN at transaksyon ng mga senador.
‘Yun bang bukod sa mga impormasyong sensitibo ukol sa pambansang seguridad, may mga idinagdag ang mga senador na dapat na mailingid o maisikreto sa mamamayan.
Kung ano-ano ang mga iyon, palagay natin ay dapat na ring pagdebatihan ng mga mamamayan.
WALANG SAYSAY
NAHAHARAP sa katawa-tawa kundi mang nakasusukang sitwasyon ang FOI.
Kahit may nabuo na ang Senado na bersyon, problemang malaki ang kawalan ng nabuong panukala ang Kamara. Eh, kailangan ang pagkakaroon ng dalawa saka maisalang sa bicameral conference committee para maplantsa ang mga gusot bago pinal na maaprubahan ang panukalang batas.
Kaya maaaring mawalan pa rin ng saysay ang FOI ng Senado. Lalo’t nagpapakita mismo ang Malakanyang ng kawalan ng interes na isulong ang FOI. Kahit ang Pangulo pa ang nagsusulsol noong nangangampanya pa lang siya na dapat na may mabuong batas sa FOI.
Ang Malakanyang pa nga ang umaaskad laban sa pagpasa ng FOI sa katwirang napakarami ang dapat na ilihim ang pamahalaan sa mamamayan. Sabay pa-consuelo de bobo ang Malakanyang sa pagsasabing ginagawa na nila ang inaasahan ng mga mamamayan ukol sa gusto nilang impormasyon.
Gaya ng pagpapalantad lang ng kabulukan ng mga kalaban nila sa pulitika.



