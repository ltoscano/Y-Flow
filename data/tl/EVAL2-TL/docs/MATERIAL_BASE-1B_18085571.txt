
BUGOK NA KONSEHAL NAMIMERSONAL

ISYU sa Olongapo City ang video coverage sa sesyon ng Konseho dahil wala itong pahintulot ng mga konsehal at pati hiwa ng puwet ng kalabang politiko ay ipinakikita sa video.
Ito Ang Totoo: bunga nito ay nagpatawag ng “hearing” ang komite ng konseho sa impormasyon.
Pinili ni Konsehal Edic Piano, chair ng komite, ang mga inimbita na marami ay empleyado ng alyado niyang dating Mayor Bong Gordon na may-ari ng Subic Broadcasting Corp.
Maraming hindi inimbita si Piano tulad ng batikang reporter na si Wilfredo Capulong at tayo mismo kahit alam niyang publisher ng lokal na pahayagang Subic Bay News at kolumnista ng pambansang pahayagang tabloid na Remate.
Wala naman tayong problema na hindi maimbitahan dahil kung karapat-dapat puntahan, kahit walang imbitasyon ay pupuntahan natin para sa interes ng bayan.
Nakapagtataka lang kay Piano, may mga inimbita itong hindi naman nakabase sa Olongapo at sa Metro-Manila nagtatrabaho.
Akala mo naman ay may kinalaman o pag-aaksayahan ng panahon ng mga dayuhan ang sesyon ng sanggunian panglunsod?
Ito Ang Totoo: masamang asal na pamimersonal ang pinaiiral ni Piano gamit pa ang kanyang posisyon laban sa tulad nating may sinulat na hindi niya nagustuhan sa nakaraan.
Kawawa naman ang Olongapo City sa pagkakaroon ng konsehal na kagaya ni Piano, wala na ngang respeto sa kapwa niya miyembro ng konseho, hindi rin niya maihiwalay ang personal niya sa trabaho, alanganin nga talaga.
Dinomina ni Gordon ang diskusyon sa hearing ni Piano na dinala niya ang usapan sa kung ano-ano at pati tayo ay patalikod na binanatan ng loko.
Nakaaawa rin si Gordon na hindi na yata nakatatanggap ng tamang payo kung ano ang dapat iasal sa harap ng publiko.
Sa mga dinadaluhang hearing o presscon bilang “media” raw siya, nagiging katatawanan at binabanatan si Gordon ng harapan ng mga galit sa utang ng kanyang administrasyon na umabot sa mahigit limang-bilyong piso at problema ngayon ng mamamayang Olongapo at mismong pamahalaang Olongapo.
Hindi maiaalis na magnasa si Gordon na makabalik sa puwesto pero, tingin natin, mali ang pamamaraan nito at kung ang mga kasama niya ay katulad ni Piano, malamang wala na talagang pag-asa ito. Ito Ang Totoo! ITO ANG TOTOO/Vic V. Vizcocho, Jr.



