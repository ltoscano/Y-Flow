PNOY TULONG; MAY PUSONG MAMON

BAGO sana ang State of the Nation Address ni Pangulong Benigno Aquino III ngayong Hulyo ay mabigyang pansin ang panawagan ng mga magsasaka sa Paliparan 2 sa Dasmariñas, Cavite.
Sumisigaw ng “tulong, Pangulong Aquino,” ang tenant-claimant’ kabilang na sina Mang Efren at Mang Pablo matapos hindi maigawad sa kanila ang lupang inaasam-asam na isinailalim ng Department of Agrarian Reform para sa programang palupa na naisabatas noong panahon ni dating Pang. Corazon Aquino.
Paulit-ulit ang tanong nila kung paano nangyaring hindi naibigay sa kanila ang lupang may sukat na nasa 119,117 square meters at sa halip ay naparehistro sa pangalan ng International Realty Corporation.
Ayon sa mga magsasaka, ipinagkatiwala nila ang lahat sa Provincial Agrarian Reform Office na nangako na tutulungan sila para mapatituluhan ang lupang sinasaka.
Pero umasa sila sa wala dahil hindi man lang sila naabisuhan ng PARO sa mga totoong naganap sa pagpapatitulo ng lupa. Sa paniwala nila, kaya itinatag ang PARO ay upang alalayan ang mga magsasakang walang alam sa batas at hindi para paasahin at lokohin.
Sana nga, bago mas lalong tumindi ang galit sa dibdib ng mga magsasakang ito ay mabigyang atensyon ni Pang. Noynoy upang imbestigahan ang pangyayari. Mas maganda siguro kung maipagmamalaki ni Pang. Aquino sa kanyang SONA ang mga magsasakang nabiyayaan ng sariling lupa dahil sa CARP na isinabatas dahil sa pagsisikap ng kanyang dakilang ina.

KATULAD ng kanyang boss na si Manila Mayor Joseph Estrada, malambot ang puso nitong si Chief Insp. Bernabe “Jojo” Irinco, Jr., hepe ng Manila Action and Special Assignment (MASA).
Hindi man nagtatayo ng kung ano-anong foundation, may mga tinulungan si Irinco, kasama ang kanyang chief of staff na si Capt. Jimmy De Pedro, na mag-aaral na nais makapasok sa kolehiyo bagaman hirap sa buhay.
Nakatutuwang personal na sinasamahan ni De Pedro ang mga kabataang nais na makapasok sa UDM upang makatapos sa kanilang pag-aaral nang sa gayon ay makapagtrabaho upang maiangat ang antas ng kanilang kabuhayan.
May mangilan-ngilan ding mag-aaral na lumapit kay Irinco ang personal na tinutulungan nito sa usaping pinansyal.
Mahigpit man sa kanyang mga tauhan lalo na sa pagpapatupad ng batas, malambot naman ang puso ni Irinco sa pagbibigay tulong sa mga nagsusumikap na kabataan upang makapagtapos ng pag-aaral.
Nawa’y dumami pa ang mga katulad ni Irinco sa Manila City Hall at sa ibang panig ng Pilipinas upang marami sa mga kabataan ang mabigyan ng pagkakataon na makapag-aral.



