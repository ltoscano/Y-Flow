Hindi lang droga ang problema ng bansa
SSeptember 22, 2016 Nagsisimula nang mag-alumpihit ang mga negosyante sa bansa, lalo na ang mga nakasandal sa foreign exchange o forex ang kalakal.
Unang naitala ay ang tumamlay na export industry.

Marami raw merkado sa abroad ang nagbawas ng pagtangkilik sa ating mga produkto.
Dahil wala namang paliwanag ang mga ‘suki’ natin dati kung bakit biglang hindi na sila bumili ng ating mga produkto, mahirap maestablisa kung ano ang rason. Ang duda lang ng ilan, hindi nagugustuhan ang matalas na dila ng ating Pangulong Rodrigo Duterte laban sa mga respetadong lider sa international community gaya nina US President Barack Obama at UN Sec. Gen.

Ban Ki-Moon. Pero kung matatandaan, si Pope Francis ang buwena-mano sa pagmumura ni Pangulong Duterte. Ngayon naman, mabilis na dumadausdos ang peso power laban sa dolyar. Nababahala na rin ang mga nag-iimporta. Tumataas ang kanilang puhunan, hindi naman nila basta maitataas ang benta rito sa local market.
Tumaas na naman ang presyo ng produktong petrolyo. Sana ay hindi ito dumagdag pa sa !!pasanin ng mga negosyanteng nag-aalumpihit na sa sitwasyon.
Bukod sa problemang pang-ekonomiya na tila hindi napagtutuunan ng pansin ng gobyernong Duterte dahil sa todo-todong pagtutok sa anti-illegal drugs campaign, nariyan ang napakarami pang problema na araw-araw nararanasan ng ordinaryong mamamayan.
Ang bangungot na trapik, lumagpas na sa kayang pagtiisan ng publiko. Hindi na ito bangungot lang dahil ang bangungot, nangyayari sa panaginip pero ang pesteng trapik, gising na gising na pinagdurusahan ng mga taga-Metro Manila at lahat ng dumadayo rito.
Hanggang ngayon, hindi pa rin naaayos ang problema sa lisensya at plaka ng sasakyan.

Kulang pa rin ang bumibiyaheng mga bagon sa LRT at MRT. Wala pa ring ‘ending’ ang ang endo na pinangakong buburahin.
Kumusta rin ang coco levy ng mga magniniyog? Isa ito sa mga maiinit na isyu noong panahon ng kampanya. Pero pagkatapos ng eleksyon, parang nawala na rin sila sa eksena.
Marami ang natutuwa na dinudurog ang illegal drugs, bagama’t hindi katanggap-tanggap ang mga nangyayaring patayan at ang tila pagkakaroon ng kulay-pulitika sa ilang kinakaladkad sa isyu, pero hindi lang ito ang problema ng sambayanan.



