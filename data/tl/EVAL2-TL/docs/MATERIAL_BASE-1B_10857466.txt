X-ray machines, malaking tulong vs smuggling NAKALULUNGKOT naman ang balitang mahigit 100 tonelada ng karne ang pumasok sa Pilipinas noong 2013 na walang “proper documentation.” Maliban sa “outright smuggling” na ito, mahigit ding 40,000 metric tons ng karne ang pumasok sa bansa sa pamamagitan ng “technical smuggling.” Ang masamang balitang ito ay nalaman sa isang public hearing na ginanap sa Senado. Ayon kay Sen. Cynthia Villar, ang mga karneng ito ay dumating sa Pilipinas nang walang kaukulang papeles mula sa Department of Agriculture-Bureau of Animal Industry at Bureau of Customs. “We established that there is indeed smuggling. This is important because we want to identify the reason why backyard hog raising is declining and this is affecting the 65 percent who are small backyard raisers,” sabi ni Villar. Sinabi pa ni Villar, hepe ng Senate committee on agriculture, na nalaman sa public hearing kung bakit hindi mawala-wala ang technical smuggling sa karne. Ang culprit ay ang iba-ibang taripa ng good meat, offal at fats. Ang tariff rate ng good meat ay 35 percent samantalang ang offal at fats ay five percent lamang. Paliwanag ni Villar: “Iyong good meat nilang pinapasok, dine-declare nilang offal and fats na may duty na five percent para hindi sila magbayad ng 35 percent. They save 30 percent on duty.” Sa nasabing pagdinig ng komite ay nakuha ni Villar ang commitment ng Agriculture Department na ipupursige ang harmonization ng taripa ng good meat at offal para mapigil ang technical smuggling. Sa totoo lang, mas pinapaboran ng mga ismagler ang technical smuggling kaysa outright smuggling. Sa technical smuggling, ang kailangan lang ng ismagler ay kooperasyon ng ilang tauhan ng Customs. Kaya nga pinatututukan ng pamunuan ng Customs ang technical smuggling para matigil na o mabawasan ang gawaing ito sa aduana. Ang technical smuggling ay ginagawa sa pamamagitan ng undervaluation, misdeclaration, misclassification at iba pang pandaraya. Madalas na nakakatulong sa kampanya laban sa ismagling ang pagkakaroon ng X-ray machines sa mga airport at seaport. Napapabilis din ng mga X-ray scanner ang inspeksyon at release ng mga kargamento sa pier.



