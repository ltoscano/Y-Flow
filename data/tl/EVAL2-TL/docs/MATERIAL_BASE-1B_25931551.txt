GOBYERNONG INUTIL

KITANG-KITA ngayon na puspusan ang mga utak sa manipulasyon ng mga pangunahing produkto, partikular ang bigas sa bansa.
At halatang-halata na ang ating pamahalaan ay inutil para sugpuin ang mga nagmamanipula sa presyo ng mga produkto, kasama na rin diyan ang mga petrolyo.
Sa totoo lang, sobrang manhid ng gobyerno sa pagdama ng paghihirap ng mamamayang konsumer sa kainutilan nilang ito.
Sa tuwing sumisirit ang mga presyo ng mga produkto, nariyan ang garapal na pagkasakim ng mga kapitalista.
Lumilikha sila ng artipisyal na kakapusan ng suplay ng mga produkto upang masunod ang pagmamanipula sa mga presyo.
Eksampol na riyan ang sinasabing kakulangan ng suplay ng bawang, sibuyas, luya, bigas at marami pang iba.
Ginagawa nila ito para lalong maipakalat ang mga imported na produkto na pawang inismagel lang mula sa ibang bansa.
Nagagawa nilang maitakda kung hanggang kailan dapat sila magmanipula at ang kawawang sambayanan ang napahihirapan.
Alam nila kung kailan sila kikilos para lalong magkamal ng salapi sa bayang mamimili.
Ang masakit, mayroon tayong ahensya na dapat magtakda ng tamang presyo ng mga produkto at iyan ang Department of Trade and Industry subalit ito ay inutil sa dilang inutil para sa kapakanan ng sambayanan.
Mayroon din tayong ahensya (National Food Authority) na dapat magsasalba kapag gumimik ng artificial shortage ng produkto, tulad ng bigas, ang mga negosyanteng ganid subalit ito’y nakanganga na lang at tinatanggap pa ang palusot ng mga manipulator.
Sa kasalukuyang krisis, sadyang napakainutil ng mga ahensyang ito at ang pinakamasaklap, sinasalo pa ng administrasyon ang kawalan nila ng silbi imbes na kastiguhin at pagsisipain sa puwesto.
Hindi kaya mismong ang gobyerno, pati ang mga ahensyang inutil ay kasabwat sa pagsasamantala ng mga negosyanteng nagmamanipula ng mga produkto?
Ano sa tingin n’yo, mga kakanto’t sulok?



