2016: DAPAT NOEL

GAGUHAN ang nangyayari ngayon sa ating lipunan. Bulok na ang liderato, binubulok pa ng kapwa politikong kaalyado. Resulta, nahihilo ang taumbayan kung ano na ba tayo?
Anak ng pitong buwitre, habang ikinakasa ang balak ng Kongreso ni Benigno Aqunino 3rd (BSA3) ang impeachment sa ilang miyembro ng Mahistrado sa ating Supreme Court, heto si Boy Palengke, Sibuyas, Traysikad, Bigas at Sako na kumana na dapat daw isa pang termino para kay Aquino?
Hindi tayo naniniwala na totoo ang pangarap na iyan ni Interior Secretary Mar Roxas. Isa pa kay BSA3?
Isa lang iyan na taktikang pugita ng administrasyong BSA3 para mawala ang atensyon ng taumbayan sa malalang krimen na gawa nila dala ang paglaspag sa pera ng bayan – PDAF at DAP. Kailan kaya ang Malampaya Fund?
Heto pa. Pinalutang ng mga Malacanang operator na balak daw ng rehimeng Noynoy na gawin na guest candidate ng Liberal Party si UNA chief at VP Jojo Binay? Mga tarantantan kayo na mga bayaran!
Noon pa man 2010 eleksyon ay isinulat na natin na todo ang suporta ng angkan ng Aquino-Cojuanco kay VP Binay dahil tapat nila itong alagad. Hindi masusukat ang katapatan ni VP Jojo sa angkan ng taga-Hacienda Luisita dahil kung hindi sa kanila, malamang nagbibilang parin ito ng bato sa kalye ng Makati.
Tila koro naman na umayuda ang mga prinsesang kapatid ni Noynoy. Tsuwariwap kay Binay tayo?
Lahat ng isyu na inilutang ng Malacañang, pakana lang para magkatakipan sa kanilang kasalanan. Sige, impeach ninyo ang mga Mahistrado para magkaalaman na. Nagpapatotoo ito sa sinabi ni dating Senador Joker Arroyo na namumuhay tayo sa “maskaradong diktadurya!”
Very good naman si dating Pangulo at Manila Mayor ERAP nang sabihin niya na mga “sira-ulo” ang nagtutulak ng isa pang termino kay Noynoy Aquino. Kaya lang, siya uli ang tatakbo? No way!
Para sa atin, bago magkaroon ng anomang eleksyon, baguhin muna ang buong 1987 Cory Constitution. Kung anak niya mismo sinuway at sinuwag ito – PDAF at DAP.
Baguhin ang bawat batayan ng buhay at lipunan, ekonomiya at pulitika ng kasalukuyang Saligang Batas.
Ito muna ang atupagin ng mga nagpapakilalang lider ng bayan. Iyan ay kung totoo sila sa tungkulin. Pero malabong mangyari. Hayan nga gusto ng lahat na lantakan ang pondo ng bayan. Tayong mamamayan ang dapat magpasya. Tayo ang dapat kumilos at gumawa ng landas para sa atin. 2016? NOEL muna! BALETODO/Ed Verzola



