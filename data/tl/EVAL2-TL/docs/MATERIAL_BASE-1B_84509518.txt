EDITORYAL – Kastiguhin ang LTO sa isyu ng plaka
(Pilipino Star Ngayon) | Updated June 7, 2015 - 12:00am

MABAGAL ang Land Transportation Office (LTO) sa pamamahagi ng mga bagong plaka. Dati ang sinisisi nila ay ang car dealers dahil hindi raw kinukuha ng mga ito ang mga natapos nang plaka, pero ngayon, lumalabas na sila pala ang may depekto dahil hindi nila kayang tuparin ang pangakong ipagkakaloob sa may-ari ng sasakyan ang bagong plaka. Natatambakan na sila sa dami ng mga nagrerehistro.
Pati ang pangako nilang 45 araw na pagdeliber ng plaka sa mga dati nang may-ari ng sasakyan ay hindi natupad. Natambakan na talaga sila. Noong Disyembre, inihayag ng LTO na papalitan din ang mga plaka ng mga lumang sasakyan. Magbabayad ng P400 ang mga magre-renew ng rehistro ng sasakyan at pagkalipas ng 45 araw ay ipagkakaloob na ang mga bagong plaka. May security features ang bagong plaka. Inilathala sa mga pangunahing pahayagan ang pahayag ng LTO ukol dito. Pero hindi natupad ng LTO ang 45 araw na pamamahagi ng mga plaka. Ang pinamamahagi pa lamang ng LTO ngayon ay ang mga plakang nagsisimula sa “1” na ni-renew noong Enero 2015. Lumalabas na hindi 45 araw kundi 90 araw o mahigit pa.
May nagmungkahing isauli na lamang daw ng LTO ang ibinayad na P400 ng mga nag-renew ng sasakyan. Hindi raw ito makatarungan. Ganito rin ang mungkahi ni Isabela Rep. Rodolfo Albano III. Isauli raw ng LTO ang kinolekta para sa plaka. Ayon sa mambabatas, milyong car owners ang nabiktima ng LTO. Tinawag ni Albano na bagong raket ng LTO ang pagbibigay ng bagong plaka. May natanggap daw na reklamo si Albano na tinatakot ng LTO ang maraming car owners na hindi irerehistro ang sasakyan kung hindi bibili ng bagong plaka.
Hindi dapat padalus-dalos si Albano sa mungkahing isauli ang binayad ng mga nag-renew ng sasakyan. Alamin muna niya kung talagang raket ito. Magkakaroon ng kalituhan kapag sinauli ang binayad ng car owners. Dapat noon pa pumalag si Albano at hindi ngayong marami nang nagbayad. Nag-anunsiyo naman ang LTO na maniningil sila.
Ang nararapat gawin ng mambabatas ay pilitin o madaliin ang LTO sa pagdeliber ng mga plaka. Kastiguhin niya ang LTO dahil sa kabiguang mai-deliber ang plaka sa loob ng 45 araw.



