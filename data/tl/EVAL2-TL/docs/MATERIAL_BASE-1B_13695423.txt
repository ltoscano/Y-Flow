LABAN SA EBOLA DAPAT HANGGANG BARANGAY

HANGGANG saan ba ang mga paghahanda ng gobyerno laban sa sakit na ebola?
Tinatanong natin ito, mga Bro, sa harap ng napakadelikadong hinaharap natin dahil sa sakit na ito na napakabilis humawa at pumatay ng tao at hindi imposibleng makapasok sa Pilipinas.
Delikado dahil sa rekord ng World Health Organization, 70 kada 100 kataong kinakapitan ng sakit ay namamatay.
Ilang araw lang din makaraang makitaan ang tao ng sintomas ng sakit sa loob ng 21 araw, patay na ang tao dahil sa matinding lagnat at may dugong pawis, laway, ihi, dugo, katas sa ari at iba pang likido sa ating katawan.
Bukod sa mga wala sa listahan, may namatay nang kulang-kulang sa 5,000 mula sa may ebola na nasa 9,200 katao lalo na sa mga bansang Liberia, Sierra Leone at Guinea… kasama na ang Nigeria.
11,000 OFW
Napakahalaga, mga Bro, ang katanungan ukol sa ating mga paghahanda lalo na kung iisipin nating may 11,000 OFWs na nakatira sa nasabing mga bansang sinasalakay ng ebola.
At sa katunayan, mayroon nang umuuwing mga OFW mula roon at sa darating na buwan, uuwi na rin ang mahigit 100 kataong miyembro ng Philippine Contingent na naitalaga sa United Nations peacekeeping force sa Liberia.
Paano kung makalusot ang mga may ebolang OFW mula sa mga guwardiyadong paliparan at pier sa nasabing bansa at diretso sila sa Pilipinas?
At paano rin kung makalusot ang mga ito sa sarili nating bantay laban sa ebola sa sarili nating mga airport at pier?
Alalahaning kung saan-saang barangay sa bansa uuwi ang mga ito mula sa Batanes hanggang Jolo. Hindi pa kabilang dito ang mga dayuhan na posibleng may dala ring ebola sa pagparito nila sa bansa para sa anomang kadahilan.
QUARANTINE SA NAIA
Sinasabi ng Department of Health na may 100 silid para sa quarantine sa mga makitaan ng sintomas Ninoy Aquino Interntional Airport.
At may ospital na rin, gaya ng Lung Center of the Philippines, pagdadalhan ng mga maysakit.
Pero paano ang iba pa nating mga international airport gaya ng mga nasa Mindanao, Visayas at Northern Luzon at Central Luzon na pupwedeng lapagan ng mga may dala ng ebola?
Paano ang napakarami nating pier na daungan ng mga maysakit pa rin ng ebola? At paano ang pag-amin mismo ng DOH na hindi talaga ito nakatitiyak na ang lahat ng mga scanner na ginagamit ay epektibo sa pagkilala sa mga maysakit nito?
WALANG KAHANDAAN
Sinasabi pa ng DOH na may mga doktor, nurse at iba pa na nagsisimula nang sanayin ng pamahalaan at taga-UN laban sa ebola.
Kaya sinasabi nito na hindi dapat mangamba ang mga mamamayan dahil nakabantay naman umano ang mga kinauukulan.
Pero paano ang sinasabi mismo ng Philippine Medical Association, Alliance of Health Workers at iba pa na walang kakayahan ang Pilipinas na lumaban sa sakit?
Una, wala pang hawak na gamot ang pamahalaan laban sa ebola at lalong wala pang nadidiskubreng epektibong gamot laban dito.
Ikalawa, walang karanasan ang sinoman sa mga medical professional natin laban sa ebola.
Ikatlo, wala o kulang na kulang din ang mga gamit para pamigil man lang sa posibleng paglundag ng sakit sa Pinas kung saan-saan.
Ang mga puntong ito ang dapat na isaalang-alang din ng DOH at kung totoo ang sinasabi ng mga nasa labas na departamento, aba, dapat itong manawagan sa lahat na tumulong.
BARANGAY HEALTH CENTER
Dahil posibleng makapasok at makakalat ang ebola sa libo-libong barangay sa bansa, nararapat lang na isama ng DOH at UN sa programang pagsasanay ang lahat ng mga health worker sa mga barangay.
Ngayon pa lang ay maglaan na rin ang mga pambansa at lokal na pamahalaan ng agarang pondo para sa information campaign at pagsasanay ng mga nasa barangay.
Gamitin din ng pamahalaan ang lahat ng media na daluyan ng mga impormasyon kung ano-ano ang mga pupwedeng gagawin ng mga mamamayan bilang katulong ng mga health worker. At ang mga gamit gaya ng mga kasuotan, ambulansya, eroplano, helicopter, barko at iba pa ay dapat na ring ihanda.
Dapat na ring maglaan ang pamahalaan ng mga ospital sa labas ng Metro Manila at iba pang mga sentrong lungsod.
Nasaan ngayon ang mga medical professional na ikakalat sa lahat ng mga lugar na ito?
MAUULILA
Dapat na ring pag-isipan ng pamahalaan kung ano ang gagawin sa mga matatamaan ng sakit at kamatayan.
Sa mga bansang sinasalakay ng ebola, mga Bro, wala nang kama-kamag-anak, kai-kaibigan at kapi-kapitbahay.
Basta namatayan ang isang pamilya, bahala na sa buhay nila ang mga naulila. At libo-libo nang mga bata, ina, ama at matatanda ang naiiwanang gutom hanggang sa mamatay na lang sila hindi lang sa ebola kundi sa gutom at iba pang mga sakit, lalo’t napababayaan na ang mga ospital o nagbibitiw na ang mga doktor, nars at iba pa sa kanilang mga trabaho sa takot na sila’y mahawa at mamatay.
Dapat talaga na maghanda at magtulungan ang lahat laban sa sakit na kumakatok na sa ating mga pintuan.



