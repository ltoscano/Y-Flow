
AROGANTA AT MAYABANG NA INSPECTOR NG BPLO

ALAM kaya ni Quezon City Mayor Herbert Bautista at Business Permits and License Office Chief Garry C. Domingo, ang pinaggagagawa ng kanilang inspector sa mga establishment sa Lungsod Quezon?
Kaya naman pala umaaray ang ilan sa mga establishment sa Quezon City ay dahil sa laki ng hinihingi ng mga inspector ng BPLO kapag sila ay nag-iinspeksyon, dahil akala siguro ng inspector ay namumulot lang ng pera ang mga may-ari nito.
Noong Miyerkules ng gabi, Oktubre 15, dinalaw ko ang inaanak kong may-ari ng isang establishment.
Hindi pa man ako nagtatagal ay dumating ang dalawang inspector umano ng BPLO at isa rito ang nagngangalang Denies Noveno na sobrang yabang at arogante.
Pagkaupong-pagkaupo pa lang, agad nitong sinabihan ang may-ari ng establishment ng “Ano na, tapusin na natin ang usapang ito, napapagod na ako sa inyo, sabay harap sa akin at sinabing, “Ikaw, ano ka rito, bakit ka nandito?”
Tinanong ko siya kung taga-saang opisina siya. Ang sagot niya sa akin ay taga-BPLO raw siya.
Kaya sinabi ko sa kanya na may kakilala rin ako roon…si Sir Julius. Tanong agad niya sa akin, “Nagni-name dropping ka ba? Bakit, ano ba ang nagawa ni Julius dito sa Quezon City, bago lang naman dito ‘yan!”
Sinagot ko siya ng, “Ay hindi po dahil magkakilala naman talaga kami ni Sir Julius.” At para mapatunayang magkakilala kami ni Sir Julius ay tinawagan ko si Ms. Lea Botones.
Habang nag-uusap sila ni Lea Botones, nasabi nito kay Denies na isa akong columnist ng Remate at ako ‘yung sa Lily’s Files na Column. At siguro sa hiya ay agad itong nagpaalam at sinabing, “Sige aalis na kami, wala naman palang mangyayari sa pagpunta namin dito.”
Napag-alaman na noong Oktubre 9 ay nagpunta ito sa nasabing establishment para mag-inspection daw at hiningian ang may-ari ng P141,000 para sa penalty at karagdagang bayarin.
Dahil walang alam ang may-ari sa ipinalakad na lisensya ay nagpasama ito sa akin sa tanggapan ng BPLO sa Quezon City para ayusin ang mga dapat ayusin at bayaran kung anoman ang dapat na bayaran.
Pagdating namin sa tanggapan ng BPLO kinabukasan, maganda ang pakikiharap sa amin ng hepe na si Mr. Garry Domingo at ng kanyang assistant na si Sir Julius Avenido, na kabaliktaran naman sa pakikiharap nitong si Denies.
Napag-alaman na ‘yung lakad ni Denies sa nasabing establishment ay wala palang “Mission Order.”
Ibig-sabihin, sarili lang niyang lakad ‘yon. Kaya pala nagmamadali siyang makuha ‘yung computation niyang penalty na P141,000.
Sa bagay, matagal ko na ring naririnig ang pangalang Denies na siyang nanggigipit sa mga establishment, lalo na sa mga club, spa, videoke at marami pa ngunit ngayon ko lang nakaharap at nakausap at napatunayan ko sa sarili ko kung gaano ito kayabang at kaarogante.
Mabait at magaling na kausap itong si BPLO chief Garry Domingo at ang assistant niyang si Sir Julius Avenido.
Kaya naniniwala ako na hindi nila kukunsintihin ang kagaspangan ng ugali ni Denies.



