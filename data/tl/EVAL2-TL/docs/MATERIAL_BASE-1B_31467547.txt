Hirit na!: Mensahe sa US
By Arnold Clavio October 23, 2016 Narito ang eksaktong quote nang naging pahayag ni Pangulong Duterte sa harap ng 400 negosyanteng Pilipino at Tsino sa Beijing, na dinaluhan din ni Chinese Vice Oremier Zhang Gaoli.
“I announce my separation from the United States,”
“Both in military, not maybe social, but economics also. America has lost.” “Maybe I will also go to Russia to talk to [President Vladimir] Putin and tell him that there are three of us against the world — China, Philippines and Russia,” he said.
“It’s the only way.”
Ang mga pahayag na ito ay walang dagdag, walang bawas pero tulad ng inaasahan ay bukas sa ibang interpretasyon ni Duterte pagkatapos.
Maliwanag na binanggit niya ang salitang ‘separation’ mula sa Estados Unidos. Sa Filipino, paghihiwalay. Bagama’t tulad ng inaasahan, hindi iyon ang nais na iparating na mensahe ni Duterte.
Pero ayon sa Pangulo, ‘I’ at ‘di naman ‘my government’ o ‘my country’ ang kanyang ginamit kaya masasabing mas personal ito kaysa opisyal.
Puwede rin naman na binobola lang niya ang mga kaharap na Tsino o pagpapakita ng respeto sa host country o para mas makakuha pa ng maraming pamumuhunan sa bansa.
Imposible naman na isang pahayag ng lider ng bansa ay agad-agad na matatapos ang anumang alyansa o relasyon na nabuo sa dalawang bansa. Ang bawat tratado sa aking pagkakaalam ay sagrado at tanging mga nakararaming miyembro lamang ng Senado ang maaaring bumuwag dito.

Matagal ko nang sinasabi, base na rin sa mga naunang insidente, na ‘wag agad basahin ang kanyang mga binibitawan sa literal na paraan.
Marahil ay kakaiba nga ang kanyang estilo, pero bilang halal na Pangulo ng bansa, marapat na magtiwala sa kanya ang mamamayan. Hindi naman siya resulta ng mandarayang eleksyon.
Sa simula pa lang, naniniwala ako na alam ni Duterte ang kanyang bawat binibitawang pananalita at kung anuman ang makuhang reaksyon o resulta ay para sa nakararaming mamamayang Filipino.
Tila dapat ay masanay na ang marami, lalo na ang mga dilawang kritiko o hindi suportado kay Digong, sa kanyang gagawing paglilinaw o pagpapaliwanag tuwing magbibitaw ng kontrobersyal na pahayag patungkol man sa relasyon ng Pilipinas sa Estados Unidos o sa extrajudicial killing (EJK) o anumang isyu.
Sa pangkalahatan, nagpapasalamat ako sa mga aksyon ni Duterte laban sa gobyerno ng Estados Unidos. Matagal ng panahon na naghihintay ng isang lider o pinuno na susuwag sa anumang naisin ng Amerika sa bansang katulad natin.
Brutal o bastos man ang dating nito sa iba, tama lang matapos na ang ating pagiging mabait o utuin para sa kanila. Ilang administrasyon na ang dumaan na tila naging tagapagsalita lamang sila sa maraming kontrobersiya o paglabag na nagawa nila sa loob ng Pilipinas.
Maliban sa 12 senador noong panahon ni dating Pangulong Corazon Aquino, na naging dahilan ng pagpapalayas ng puwersang Amerikano sa dalawang base militar sa Pilipinas – ang Clark Air Base at Subic Naval Base, si Duterte na ang sumunod na ‘di nila nahawakan sa leeg.
Dapat nang matapos ang para sa akin ay ‘de latang’ polisiya ng Amerika sa Pilipinas. Bibigyan nga tayo ng libreng ‘lata ng sardinas’ pero bebentahan naman tayo ng pagkamahal-mahal na ‘abrelata’ para ito ay mabuksan.
Lagi tayong dehado. Lagi tayong lugi.

At panahon na para iparamdam naman natin sa kanilang gobyerno na ‘di tayo bobo tulad ng pag-aakala nila.
Bilang kaalyado, dapat ay pantay at hindi mababang uri ang pag-trato sa ating mga Filipino ng mga puti. At ginagawa lamang ni Duterte na makuha natin ang dapat ay para sa atin sa matagal ng panahon – buung-buo hindi barya o latak.
Sa huli, maaaring may personal na galit si Duterte sa WASHINGTON pero hindi sa TON SHING WA.
DC are you listening. We, the Filipino people, as an independent citizen of this world, only deserves what is best for us!!! My country, the Philippines, is not a state nor a colonized country, give us RESPECT.
Lord Kayo na po ang bahala.



