Lahat dapat maging bahagi ng solusyon
October 17, 2016 Nabawasan na raw ng 21-minuto mula sa dating 13-minuto ang travel time sa kahabaan ng Edsa dahil sa ginawang dry-run sa “no window” policy ng number coding scheme ng Metropolitan Manila Development Authority (MMDA).
Ang implementasyon ng “no window hour” policy na ipatutupad simula ngayong araw, Oktubre 17.
Layon ng pagtanggal ng window hours sa mga coding na sasakyan ay makababawas sa matinding daloy ng trapiko na araw-araw na nararanasan ng mga motorista. Simula ngayong araw ang lahat ng pribadong behikulo na hagip ng number coding para sa mga nasabing araw ay hindi na puwedeng samantalahin ang dating ipinatutupad na window hours na mula alas-10:00 ng umaga hanggang alas-tres ng hapon.
Ibig sabihin, hindi na maaaring bumiyahe ng mula alas-siyete ng umaga hanggang alas- siyete ng gabi ang mga coding na sasakyan.
Kabilang sa mga lugar na saklaw ng “no window hour” ay ang Edsa, C5 Road, Alabang-Zapote Road at Roxas Boulevard.
Ipinatupad ang “no window hour” policy ng MMDA katuwang ang Interagency Council for Traffic (I-ACT) para mapaluwag kahit ang daloy ng trapiko lalo na ngayong nalalapit na holiday season.
May alternatibong rutang ipinapagamit ang MMDA sa mga sasakyang tatamaan ng nasabing polisiya at ito ay ang paggamit sa 17 designated Mabuhay Lanes para makarating sa kanilang mga destinasyon.
Sang-ayon tayo sa implementasyon ng bagong polisiyang ito na alam nating sakripisyo para sa ilan na tatamaan pero kung ang dulot naman nito ay ginhawa sa mas nakararami nating kababayan bakit hindi kailangang tumanggi.
Sa ganitong sitwasyon, napakahalagang pairalin ang malawak na pang-unawa lalo na’t kabutihan ng nakararami ang nakasalalay.
Kaya hangad natin ang tuluy-tuloy na tagumpay ng mga polisiyang ipinatutupad ng pamahalaan para sa kaginhawahan nating lahat, pero ang sa amin, maging patas sana sa pagpapatupad, hindi iyong may ibang bibigyan ng pabor o nakakalamang dahil may mga sinasabi sila sa lipunan.



