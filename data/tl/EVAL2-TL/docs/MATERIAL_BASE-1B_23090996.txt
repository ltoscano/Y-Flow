EDITORYAL â€“ Marami pa rin ang walang CR
(Pilipino Star Ngayon) | Updated July 12, 2015 - 12:00am

MARAMING Pinoy ang nakaka-afford nang bumili ng cell phone, lap top at iba pang gamit. Gagawin ang lahat para magkaroon ng gamit na sunod sa uso. Pero sa kabila nito, nakakahiyang malaman na ang ilan sa kanila ay walang sariling comfort room (CR). Nakakagastos sila sa mga mamamahaling bagay pero ang pagkakaroon ng CR ay hindi. Pinakamahalaga ito sa tahanan pero hindi nila pinagsisikapang magkaroon.
Ni-report ng World Health Organization (WHO) at United Nations Children Fund na mahigit pitong milyong Pilipino ang walang CR at kung saan-saan na lamang dumudumi. Nakababahala ang ganitong sitwasyon sapagkat mabilis kumalat ang sakit dahil sa kawalan ng CR. Karaniwang ang mga nakatira sa squatters area ang walang CR at dumudumi na lamang sa estero o kanal. Mula sa butas ng sahig ay deretso ang dumi sa estero. Mayroong ibinabalot ang dumi at saka ibabagsak sa estero. Dahil sa dami ng squatters sa Metro Manila halos mapuno na ang mga estero at kanal ng kanilang dumi. Nahaharap sa malalang problema sa kalusugan ang mamamayan kung magpapatuloy ang ganito.
Maski sa probinsiya ay marami pa rin ang walang sariling CR at kung saan-saan din lamang dumudumi. Karaniwang sa ilalim ng punong sa-ging o punongkahoy kaya nanganganib din ang kalusugan ng komunidad.
Noon pa problema ang kawalan ng CR at hanggang ngayon, hindi pa rin ito malutas. Lalo pang lumalaki ang problema sapagkat patuloy ang pagdami ng populasyon. Dumadagsa ang tao sa Metro Manila at nadagdagan pa ang mga dumudumi sa kung saan-saan na banta sa kalusugan.
Nararapat sikapin ng pamahalaan na maka-pag-provide ng CR sa mga mahihirap na komunidad para maiwasan ang pagkalat ng sakit. Magkaroon din ng kampanya sa kabutihang dulot ng pagkakaroon ng CR. Imulat ang mga tao para mailigtas sa pagkakasakit. Kung hindi sila maimumulat sa kahalagahan ng may CR, malilipol ang lahat dahil sa pagkalat ng kung anu-anong sakit.



