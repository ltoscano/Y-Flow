SA BUKID WALANG PAPEL

ISANG mambabatas ang nagpapanukala na dapat na raw maglagay ang pamahalaan ng mga pampublikong palikuran sa mga national at provincial highways sa buong bansa. Hindi kaya nagkasakit na sa bato ang lawmaker na ito kaya naisip niya ang panukala?
Pero ito ay sobrang napakagandang balakin. Hindi ito biro dahil ito ay napakalaking ginhawa sa bayang biyahero. Tayo po ay madalas bumiyahe sa mga probinsya. Aba’y namputsa, kayhirap talagang maghanap ng lugar kung saan “magpaparaos”, este, magbabawas pala sa mahabang biyahe. Naging karanasan natin na kamuntik na tayong “datnan” sa highway. Hindi po ng regla, ha.
‘Yung mga gasolinahan na pag-asa natin para makapag-wiwi o makapag-prutprut, karamihan ay sarado ang toilet o “out of order”. Ang sasabihin sa’yo ni gasoline boy, nasa counter ang susi. O kaya, barado ng malaking tipak na ebak ang inidoro.
Kapag ganito, saan ka pupunta? Doon ka sa pilapil babagsak. At doon walang papel o tissue paper. Bahala ka na rin kung kagatin ng mga hantik ang iyong wetpaks.
May mga makikitang palikuran sa mga bus terminal pero lintek, kailangan mong “mag-donate.” Ang karamihan, lantaran ang paniningil. Limang piso sa pag-ihi at sampung piso kapag eebak. Aba’y napakamahal din nito kung sa ganitong pakay lang igagastos. Pero sadyang kailangan. Kung ayaw mong magbayad, bahala ka sa buhay mo. Magdasal ka na kay Batman kung ayaw mong ibalibag ka ng konduktor palabas ng sinakyang bus dahil doon ka pa nagkalat.
Wala namang problema na magbayad kung malinis naman talaga ang palikuran, hindi ba?
Kayhirap magbiyahe na laging inaalala kung saan ka iihi o dudumi. E saan naman kukuhanin ng gobyerno ang pondo para sa pampublikong toilet? Hindi ba’t mayroon tayong road user’s tax na tinatawag? ‘Pagkat hindi malinaw sa taumbayan kung saan napupunta ang kabuuan nito, baka maaaring dito humugot ng pondo sa pagtatayo ng mga pampublikong banyo sa national at provincial highways.
Ayon sa panukala ni Rep. Evelina Escudero ng Sorsogon, itatayo ang mga palikuran sa bawat 30 hanggang 50 kilometrong agwat ng highways at ito ay imamantina ng nakasasakop na barangay.
Ang bayad ng mga gagamit ay lilikumin ng barangay para sa maintenance.
Aprub ‘yan. Saludo tayo sa panukalang ito.



