Sampalan blues

PRESS ROW Ni Abac Cordero

Libu-libo na ang nakapanood ng video ni Floyd Mayweather Jr. na sinasampal sa mukha ang isang manekin na dapat umano ay si Manny Pacquiao.
Si Mayweather mismo ang nag-post ng video sa internet.
Ipinakita rito si Mayweather na kaharap ang isang gomang manekin na hugis tao at paboritong gamitin sa training ng mga kickboxers o iba pang atleta sa martial arts.
Inimadyin ni Mayweather na ang manekin ay si Pacquiao.
May nagtatawanan pa sa background habang nagsasalita si Mayweather at tila galit na galit kung bakit ginamit ni Pacquiao na dahilan ang kanyang injury sa pagkatalo.
Halos idikit ni Mayweather ang kanyang tenga sa mukha ng manekin dahil hindi raw niya madinig ang sagot nito.

At bigla niyang sinampal sa mukha ang manekin.
Dalawang malalakas na sampal sabay sabing, “Stop lying!”
Ilang beses kong pinanood ang video.
Hindi ito nakakatawa kahit na sinabi ni Mayweather na nagsasaya lang siya at isa itong joke. Sa video, kita ang tunay na kulay ng pamosong boxer.
Natural, napanood na rin ng Pacquiao ang video.
Pero imbes na magalit ay hinikayat lang ni Pacquiao ang mga tao na intindihin si Mayweather dahil nga raw sa pagkatao nito.
“Dapat intindihin natin mga tao na ganyan. Hindi tayo puwede magalit,” sabi ni Pacquiao.
“Kapag nagalit ka kasi sa kanya ay parang ka-level mo lang siya. Naintindihan kasi natin siya. It is an act of an uneducated person and unprofessional,” dagdag ni Pacquiao.
Ganyan si Pacquiao. Cool na cool.
Kaya kung mapanood niyo man ang video na siguradong nagkalat na sa Youtube ay pag-pasensiyahan niyo na lang si Mayweather.
Sabi nga ni Pacquiao, wag natin patulan yan.
Babae lang ang nananampal.



