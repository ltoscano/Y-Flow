MGA PULPOL!

‘KOMEDYA ang palabas ng Senate blue ribbon committee sa kamay ni Senator TG GUINGONA.
‘Yung PPP o pinagplanuhan, pinagnasaan at pinakinabangan ay tila kathang-isip ng isang tradisyonal na politiko. Tatakbo ba siya sa mas mataas na puwesto sa 2016 election?
Senator Guingona, palpak ang diskarte mo. Kumbaga sa gitara, sintonado ang plake mo. Ipinakita mo ang kabobohan mo bilang tserman ng komite. Aba, naglabas ka ng desisyon-de-aksyon na hindi mo man lang ipinaalam at pinapirmahan sa iyong mga miyembro? Alam mo ba iyan? Dapat lahat ay pirmado.
At bakit kung kailan umalis sina Senador Jinggoy Estrada at Bong Revilla ay inilabas mo ‘yan. Takot ka ba katulad ng isang lalaking walang bayag? Sala ka sa timing hijo-de-letse-flan! Ang layo mo sa tatay mo! Iyan ba ang script ninyo sa Malacañang? Ubusin ang mga kalaban sa election 2016? Pati naman itong Ombudsman, tila back-up singer din ni TG.
Hay naku, walang duda, utak-eleksyon na kayo ngayon. Sayang ang pera namin na tagabayad ng buwis. ‘Yung tunay na problema ng bansa, ayaw ninyong harapin. ‘Yung dapat na sentro ng kaso, alagang baby ang ginagawa ninyo.
Dapat ang hinaharap ninyo ay kung papaano tutulong sa paglutas ng problema dala ng pag-angkin ng Tsina sa ating teritoryo, pero wala sa utak ninyo.
Dapat hinaharap ninyo ang misteryosong pagkawala at pagkasira ng mga donasyong pagkain, tents, damit, gamit, gamot, mga bagay at tulong pinansyal mula sa ating mga kababayan at dayuhan.
Dapat ay binubusisi ninyo kung bakit lumalala ang trapiko. Ang mga kwestyonableng bidding at awarding sa mga kwestyonableng kontratista. Dapat pigilin ninyo ang pribatisasyon ng government hospitals. Dapat ay alamin ang mga balita na pangingikil ng mga taga-Malacañang at ahensya ng pamahalaan. Dapat tulungan ninyo ang mga biktima ng mga bagyo at kalamidad na nagdaan. Dapat kwestyonin ninyo ang Malacañang, DPWH, DSWD, DILG at mga sangkot na ahensya kung bakit halos kalahating taon na, wala pa rin ang pangakong tulong na pabahay sa mga nasalanta.
Puro kayo kasi mga pamumulitika. Walang laman ang bao ng ulo ninyo kundi tayo-tayo, kampi-kampi, atin-atin – ang tawag diyan ay kaswapangan.
Sabagay, simple lang ang plano ninyo. Gusto ninyong matiyak na ang susunod na lider ng bansa ay kaalyado ninyo para hindi kayo maparusahan pagkatapos ng inyong termino. Malabong maganap iyan. Sa zarzuela ninyong iyan, isa lang ang inyong mukha, MGA PULPOL!



