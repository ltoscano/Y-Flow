RESPETO SA LAHAT NG RELIHIYON

KAHIT kabilang tayo sa isang lipunan kung saan karamihan sa populasyon ay Kristiyano at ang iba, mga tagasunod ng Islam, Buddhism, Taoism, Hinduism at iba pang pananampalataya, ang respeto sa relihiyon ng bawat isa ay hindi dapat makaligtaan.
Bukas, Enero 9, libo-libo ang muling magkakasama-sama para makibahagi sa Pista ng Itim na Nazareno, isang taunang pagtitipon ng mga deboto ng istatwa ni Jesus Christ na dala ang krus papuntang Calvary.
Ang malaking prusisyon ay may rutang anim na kilometro mula sa Quirino Grandstand ng Luneta hanggang sa “Basilika Minor ng Itim na Nazareno”, na mas kilala bilang Simbahan ng Quiapo, kung saan namamalagi ang itim na estatwa ni Hesus.
Sa patuloy na pagtaas ng bilang ng mga deboto na dumadalo sa taunang okasyon, ang buong mundo ay nabibigyan ng larawan ng mga Katoliko sa ating bansa at ng malakas na pananampalataya na kanilang taglay.
Ang lahat ng klase ng tao – ito man ay ang pangkaraniwang lalaki sa lansangan, ang pulis na nagbabantay ng trapiko, ang teller sa iyong bangko, o ang politiko na naghahangad makuha ang iyong boto sa susunod na halalan – ay naglalakad nang walang sapin sa paa sa prusisyon habang nag-aalay ng dasal at naghahangad ng milagro sa maraming problema mula sa kalusugan hanggang sa pagbuti ng trabaho.
Ang iba ay patuloy na dumadalo sa prusisyon bilang bahagi ng kanilang panata kahit natupad na ang kanilang mga dinarasal, upang ipakita ang kanilang walang kamatayang pasasalamat sa Itim na Nazareno.
Isang kapatid sa media na nananatiling deboto ng Itim na Nazareno hanggang ngayon ay minsang nagkwento sa mga kaibigan sa naging reaksyon ng dati niyang amo sa isang himpilan ng telebisyon sa taunang Pista ng Nazareno.
Habang pinanonood nila sa telebisyon ang mga kaganapan habang napaliligiran ng makapal na tao ang Nazareno sa pista ay nagkomento ang kanyang boss:
“Tingnan mo ang lahat ng mga sira-ulong ’yon.”
Lahat sila sa opisina ay nagkatinginan matapos marinig ang sinabi ng amo. Nasaktan sa narinig ang kapatid natin sa hanapbuhay at diretsahang sinabi nito sa kanyang boss na hindi niya kailangan magsalita nang ganu’n, dahil ang mga deboto ay nagpapahayag lang ng kanilang pananampalataya sa Nazareno.
Inamin niya sa amo na siya rin ay deboto na laging bumibisita sa Nazareno minsan sa isang linggo.
Pero nanindigan ang kanyang boss sa pagsasabing iyon ay opinyon niya at siya ay “Sabadista” o tagasunod ng Seventh-Day Adventist Church.
Sa mga sumunod na araw ay nagkasakit siya at patuloy na nahulog ang kanyang kalusugan sa pagdaan ng mga buwan.
Sa bisperas ng kasunod na Pista ng Nazareno ay nagpasama ang boss sa kanyang asawa papuntang Simbahan ng Quiapo, dahil maaaring may mali raw siyang nasabi tungkol sa Nazareno.
Kinabukasan, isang taon matapos niyang makapagbitiw ng hindi magandang komento, ay binawian ng buhay ang boss ng ating kapatid sa hanapbuhay.
Lilinawin ko lang na wala akong galit sa sinomang miyembro ng Seventh-Day Adventist Church o anomang pananampalataya. Ang trahedyang naganap ay maaaring nagkataon lang bunga ng maraming dahilan.
Ang aking binibigyang-diin ay ang katotohanang dapat nating galangin ang bawat isa sa lahat ng oras, anoman ang estado natin o relihiyon sa buhay. At para sa libo-libong dadalo bukas sa banal na Pista ng Itim na Nazareno, mag-iingat kayo upang maiwasan ang anomang sakuna at nawa’y masagot ang lahat ng inyong mga dinarasal.



