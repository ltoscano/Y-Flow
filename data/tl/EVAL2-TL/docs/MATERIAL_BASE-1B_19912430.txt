Duterte list…TARGET NG VIGILANTES! By Betchai Julian, Boyet Jadulco August 9, 2016
Nanganganib sa kamay ng vigilantes ang mga taong pinangalanan ni Pangulong Rodrigo Duterte na sangkot sa paglaganap ng ilegal na droga sa bansa, ayon kay Senador Panfilo Lacson.
Ang masaklap dito, kahit na inosente ang taong napasama sa listahan, sabi ni Lacson ay nanganganib na ang buhay nila sa kamay ng vigilantes.
“When you’re not into drugs and your name is on that list, you may have protection under the law but not from vigilante groups,” babala ni Lacson. Nitong Linggo ay iniladlad ni Pangulong Rodrigo Duterte ang pangalan ng 160 judges, mayors, iba pang mambabatas, pulis at militar na sangkot sa ilegal na droga.
Ngunit ayon naman kay Sen. Leila de Lima, dating Justice secretary, at chair ng Senate committee on justice and human rights, hindi maaaring kasuhan ang mga kinaladkad sa drug trade kung ang listahan lang ang pagbabasehan.
Kung may sapat na ebidensiya umano ang pamahalaan ay dapat isampa na lang nila ang kaukulang kaso laban sa mga personalidad na idinawit ng Pangulo.
Hugas-kamay
Samantala, matapos ang pasabog ni Pangulong Duterte noong Linggo ng madaling-araw, tuluy-tuloy ang pagsulpot sa Camp Crame ng mga pinangalanan ng Pangulo na sangkot sa ilegal na droga sa bansa.
Bandang alas-9:15 ng gabi kamakalawa ay dumulog sa PNP CIDG sina Chief Insp. Roberto Palisoc ng Manila Police District Office (MPDO) Station 7 at Chief Insp. Rio Maymay at apat pang pulis na hindi naman pa binatid ang mga pangalan.
Kahapon ng umaga ay dumating din sa CIDG ang abogado ni Laoang, Northern Samar Mayor Hector Ong kasama ang kanyang asawang si dating Mayor Madeline Ong upang linisin ang kanilang pangalan sa pagkakadawit sa ilegal na droga.

Kamakalawa ng umaga naman ay una nang lumutang sina San Rafael Mayor Cipriano “Goto” Dungao Violago Jr.; dismissed Judge Lorinda Mupas, ng Dasmariñas, Cavite; at dating Saguiaran, Lanao del Sur Mayor Rasmiya Macabagos.
Dumating bandang hapon si dating La Union 2nd District Congressman Eufranio Eriguel at mariing itinanggi ng mga ito na sangkot sila sa illegal drug trade.
Tahasang itinanggi rin ni San Pablo City, Laguna Mayor Vicente “Amben” Amante ang paratang na sangkot siya sa droga kung saan isa siya sa nasa talaan ng mga narco politics na pinasabog ni Duterte.
Samantala, sumuko sa lokal na pulisya ang tatlong Bicolano na kabilang sa Duterte list na sina Reynante Dayto, dating miyembro ng Bureau of Jail Management and Penology (BJMP) sa Legazpi City; Reymart Dayto, pinsan ni Reynante; at PO1 Mark Christian Catalina, at itinanggi ang pagkakasangkot sa illegal drugs.



