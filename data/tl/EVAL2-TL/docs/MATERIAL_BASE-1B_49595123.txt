DE LIMA TARGET NG KAMARA By Bernard Taguinod July 23, 2016 Kung sa Senado ay namumurong imbestigahan ang kaliwa’t kanang ‘bulagtaan’ sa anti-illegal drugs campaign ng pulisya, sa Kamara naman ay si Sen. Leila de Lima na siyang nagsusulong ng ‘extrajudicial killings’ (EJK) probe ang puntiryang imbestigahan.
Si incoming House Speaker Pantaleon ‘Bebot’ Alvarez mismo ang nagbunyag na ipapatawag niya si De Lima oras na mabuksan ang kanilang congressional inquiry.
Ayon kay Alvarez, siya mismo ang maghahain ng resolusyon para imbestigahan kung bakit lumala umano ang ilegal drugs activities sa New Bilibid Prison (NBP) sa panahon ni De Lima bilang Justice Secretary. “Let us investigate why during the term of now Senator De Lima, nag-proliferate ‘yung illegal drugs sa loob ng Bilibid, ‘yun dapat ang imbestigahan,” ani Alvarez.
Gayunpaman, hindi kasama sa kanyang resolusyon ang pag-iimbestiga sa mga pagkamatay ng mga drug pushers at drug users kasama na ang mga vigilante-style na pagpatay sa mga drug suspects.
Hindi lingid sa kaalaman ng marami na nagkakainitan sina De Lima at Solicitor General Jose Calida sa isyu ng droga sa NBP kung saan nagpakita pa ang huli ng larawan ng senadora at isa sa big time drug lord umano na si Jaybee Nino Sebastian.
Agad naman itong kinondena ni De Lima na itinuturing na isa itong uri ng demolition job laban sa kanya.
“I denounce in the highest possible terms this latest demolition job linking me to maximum security inmate Jaybee Sebastian or to any other convicted or suspected drug lord or operator now or in the past,” ayon sa isang statement ni De Lima.
Matatandaang sa panahon lamang ni De Lima nagkaroon ng sunud-sunod na DOJ-initiated ‘surprised raids’ sa NBP kung saan bumulaga sa publiko ang mararangyang buhay ng mga VIP o very important prisoners, kabilang ang mga nakakulong na sentensyadong drug lords, murderers at iba pang kriminal.



