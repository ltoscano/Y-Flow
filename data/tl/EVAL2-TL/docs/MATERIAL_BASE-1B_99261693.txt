
SUHOL NI GOV. ALVARADO

KASALUKUYANG nasa Tokyo, Japan simula pa noong Mayo 9 ang karamihan sa mga alkalde ng lalawigan ng Bulacan.
At naniniwala tayo, parekoy, na may opisyal na “palusot” o dahilan sa pag-isponsor ni Gov. Willy Alvarado sa nasabing lakwatsa!
Na ayon sa mga taga-Bulacan ay suhol umano ni Alvarado para hindi siya ilaglag ng nasabing mga mayor kapag isinagawa na ang “recall election.”
Sa totoo lang, parekoy, hindi natin malaman kung talagang uto-uto na itong si Gob o napipilitan na lamang siya na magpauto sa kanyang mga mayor. Aba, eh, sa simula pa lang ng “recall petition” ay panay tango, opo at mariin ang pangako ng mga mayor na ito na sila ay mananatiling matapat na alipores ni Gob.
Pero nang matapos ang signature campaign laban kay Alvarado ay nabulaga silang lahat sa sobrang dami ng mga pumirma! Ayon kasi sa ilang taga-Bulacan ay hindi na kayang hadlangan ng mga alkalde ang nag-uumapaw na galit ng mga residente sa kanilang gobernador dahil sa napakarami umanong anomalya.
Iba naman ang pag-analisa ng mga sipsipwet ni Gob. Na kesyo ay binobola na lamang si Alvarado ng nasabing mga mayor pero palihim na sumusuporta ang mga ito para mapalayas si Gob! Dahil may mga lihim na galit! Hak, hak, hak!
‘Yan kasi ang mahirap, parekoy, sa mga tao na mahilig mang-uto, dahil sa sobrang bilib sa kanilang talino, kadalasan ay hindi nila nahahalata na sila man ay nagiging uto-uto na rin!
Bwar, har, har!
Tandaan mo ito, Gob, anoman ang totoo, nag-uutuan man kayo ng mga mayor na ‘yan o kaya ay sadyang tinamaan ka na ng pagiging uto-uto, iisa lang ang tiyak ni Burdado. Na ang mga botante ng Bulacan ay matitino. Kaya sa election ay tiyak na hindi sila magpapauto!



