‘Pondo sa pag-aayos ng MRT napunta sa DAP, korupsiyon’

Kinondena ng isang grupo ng mga komyuter ang “pagsuko” ng pondo ng Department of Transportation and Communication (DOTC) para sa pagsasaayos ng mga pasilidad ng Metro Rail Transit (MRT) sa ilegal na Disbursement Acceleration Program (DAP) ng administrasyong Aquino.
“Ikinagagalit namin ang katotohanang araw-araw na nalalagay sa panganib ang buhay ng mga komyuter sa isang di-ligtas na sistemang railway dahil lang ninakaw ng gobyernong Aquino ang pondo nito at ginamit ito sa panunuhol at patronage politics,” sabi ni Sammy Malunes, tagapagsalita ng Riles Laan sa Sambayanan (Riles Network).
Noong pagdinig ng Senado hinggil sa aksidenteng nangyari sa MRT noong Agosto 13, isiniwalat ni Sen. Nancy Binay na isinuko ng DOTC ang P4.5 Bilyon na ibibili dapat ng bagong tren para sa MRT at inilagay sa DAP.
Idineklara ng Korte Suprema noong Hulyo 1 na labag sa Saligang Batas ang salik na mga bahagi ng DAP, na tinatawag ngayon ng mga kritiko ng administrasyong Aquino na “presidential pork barrel”.
“Kinokondena namin ang DOTC sa pagiging kakutsaba ng paggawa ng gobyernong Aquino ng krimen laban sa mga mamamayang Pilipino. Nagamit sana para maibsan ang araw-araw na hirap ng mga komyuter ng MRT ang bilyong pondo na hinuthot ni Aquino para sa di-konstitusyonal na DAP,” sabi pa ni Malunes.

‘Laganap na korupsiyon sa operasyon ng MRT’
Sinabi pa ng grupo na di-umuunlad ang operasyon ng MRT dahil sa “laganap” na korupsiyon dito.Kabilang sa mga kaso ng korupsiyon ang pagkakasangkot ni dating MRT General Manager Al Vitangcol III at iba pang opisyal ng MRT sa kinukuwestiyong pagbigay ng kontrata sa maintenance sa maliit na kompanyang Philippine Trams Rail Management & Services and Comm Builders & Technology Inc. (PH Trams-CB&T).
Kontrolado ang PH Trams ng financier ng Liberal Party na si Marlo dela Cruz at uncle-in-law ni Vitangcol na si Arturo Soriano. Pinagbitiw ni DOTC Sec. Joseph Abaya si Vitangcol noong Mayo matapos lumabas sa midya ang naturang kontrobersiya.
Sa mga kolum ng mamamahayag na si Jarius Bondoc sa Philippine Star, isiniwalat niya ang maanomalyang kontrata na pinasok ng DOTC at MRT Corp. (MRTC) sa PH Trams. Kinuwento ni Bondoc kung papaano diumano’y inareglo nina Abaya, DOTC Undersec. Jose Perpetuo Lotilla at Vitangcol na makuha ng PH Trams ang maintenance contract sa pasilidad ng MRT.
Sa nasabing kolum, sinabi ni Bondoc na inireklamo na ng kompanyang dating may kontrata sa maintenance ng MRT-3 na Sumitomo na may “seryosong spare parts shortage” ang naturang linya ng tren at nagkakaroon ng overloading dahil sa pagsakay ng aabot sa 540,000 pasahero araw-araw. Inirekomenda ng Sumitomo ang pansamantalang pagtigil ng operasyon ng MRT-3 para ayusin ang mga problema at para maiwasan ang seryosong mga aksidente o pagkamatay.
Sinabi pa ni Bondoc na pagpasok ng PH Trams, walang naganap na inventory ng spare parts ng tren tulad ng nakasaad sa kontrata. Umaabot na sa 560,000 hanggang 630,000 ang sumasakay na pasahero sa MRT-3 araw-araw.
Gatasan na ang MRT ng korap na mga opisyal nito na napupuno ang mga bulsa, sa kapahamakan ng mga komyuter. Pinatatakbo ni DOTC Sec. Joseph Abaya sa nakakasuklam na malawakang nepotismo, patronage at korupsiyon ang MRT,” sabi pa ni Malunes.
Naunang anomalya
Samantala, kasama rin sa mga kaso ng korupsiyon sa MRT ang tangkang pangingikil ng $30 Milyon diumano ng mga opisyal ng MRT, kasama si Ballsy Aquino na kapatid ng Pangulo, sa isang kompanyang Czech. Isiniwalat ito ng embahador sa Pilipinas ng Czech Republic na si Josef Rychtar noong 2013.
Sa Kamara, sinabi ni Navotas Rep. Toby Tiangco na tila nag-aalangan ang mga kongresistang miyembro ng Liberal Party na ituloy ang imbestigasyon ng House Committee on Good Government and Public Accountability sa mga alegasyon ni Rychtar dahil baka umano mabukas ang “mga lata ng uod” (“can of worms”) sa naturang anomalya.
Nababanggit kasi ang ilang miyembro at personalidad na nadidikit sa Liberal Party sa tangkang panunuhol na isiniwalat ni Rychtar.
Dahil sa serye ng mga anomalya sa operasyon ng MRT, at sa kabila ng aksidente sa MRT-3 noong Agosto 13 at ulat ng pumapalyang mga pinto sa naturang linya ng tren, hinihiling ngayon ng Riles Network ang pagbibitiw ni Abaya.
“Lahat ng sangkot, dapat managot. Lahat ng sangkot sa hol-DAP sa pondo ng mga mamamayan ay dapat managot lalo na ang DOTC at mga opisyal ng MRT na naglalagay panganib sa buhay ng mga konyuter,” pagtatapos ni Malunes.



