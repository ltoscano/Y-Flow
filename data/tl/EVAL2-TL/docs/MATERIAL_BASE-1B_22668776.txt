Aguirre: Kaso vs De Lima, malabnaw pa By Bernard Taguinod SSeptember 23, 2016
Inamin kamakalawa ng gabi ni Department of Justice (DOJ) Secretary Vitaliano Aguirre na “malabnaw pa” ang binubuong kaso laban kay Sen. Leila de Lima dahil 45% pa lamang ang lakas nito.
Sa press briefing sa tanggapan ng Presidential Legislative Liaison Office (PLLO) sa Mababang Kapulungan ng Kongreso kamakalawa ng gabi pagkatapos ng ikalawang pagdinig ng House justice committee sa paglaganap ng droga sa New Bilibid Prison (NBP), sinabi ni Aguirre na marami pa silang kailangang kumpletuhing dokumento bago isampa ang kaso.
“Once na makakuha kami ng kahit konting documentary evidence, bank records, etc. etc. e baka mag-iba ang takbo,” ani Aguirre kaya hindi nito maipangako na maisampa ang kaso. Ayon kay Aguirre, bago ibinunyag ni Philippine National Police (PNP) deputy director Benjamin Magalong na initsapuwera sila sa Oplan Cronus sa NBP noong Disyembre 15, 2014, 20% pa lang na nabubuo ang kaso dahil sa testimonya ng mga inmates at nina dating Bureau of Correction (BuCor) acting director Rafael Ragos at National Bureau of Investigation (NBI) agent Jovencio Ablen Jr.



