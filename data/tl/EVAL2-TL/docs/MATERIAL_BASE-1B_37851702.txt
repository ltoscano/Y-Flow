
ANAWIM

ANAWIM

(Lk. 6: 20-26)

Imagine this…

Sa isang baryo ay may nakatirang mayaman at mga mahihirap. Kapag nagkasakit ang mayaman dinadala nila sa hospital ito at ipinapa-check-up sa magagaling na doctor. Pero kapag nagkakasakit ang mga mahihirap, dahil sa kakapusan sa kayamanan, hindi nila madala sa pagamutan ang maysakit upang ipasuri sa doktor at sa halip sa mga albularyo na lang nila dinadala at umaasa na madala sa bulong at tapal tapal ang mga karamdaman.

Pero isang araw ay nagpatayo ng health center ang pamahalaan sa lugar na iyo at may doktor pang dumadalaw at nanggamot ng libre sa mga tao doon.

Sino kaya ang higit na matutuwa sa pagbabagong iyon, yung mayaman na kayang magpagamot sa mamahaling ospital yung mga mahihirap na walang kakayahan na dalhin sa doktor sang kanilang mga maysakit?

Ang “Beatitudes” o “Mapalad” ay HINDI isang payo o pangaral para sa pagsasabuhay! Sa unang pagtingin tila ito ang nais iparating ni Hesus: na gusto ni Hesus na maging mahirap tayo; na gusto ng Diyos na naghihirap tayo; na kung gusto nating makarating sa Kaharian ng Diyos ay kailangang maghirap tayo. HINDI ito ang nais iparating ni Hesus.

Ang “Beatitudes ay isang proklamasyon o isang announcement.

Upang lubos nating maintindihan ito kailangan nating mas bigyan ng pansin ang pangalawang bahagi ng bawat “Mapalad”:

*sa iyo ang kaharian ng Diyos

*bubusugin kayo

*tatawa kayo

*malaki ang inyong gantimpalang nasa Diyos

Ito pala ang mga dahilan ng pagiging mapalad.

Hindi gusto ni Hesus na may naghihirap. Ayaw niya na may kahit isa na nagugutom. Gusto niya na ang lahat ay maraming biyaya. Ang Kaharian ng Diyos na ipinahayag niya ay ang pangako na ang lahat ay may kagalakan sapagkat wala ng nangangailangan.

Binabago rin nito ang kaisipan at turo na “okei lang na maghirap ka ngayon kase sa kabilang buhay ay mananagana ka naman.” Ang turo ni Hesus ay ngayon pa lang ay maranasan na ang Kaharian ng Diyos. Ito rin ang dahilan kaya itinuro ni Hesus na kailangang magbigay sa mga nangangailangan, magbahagi sa mga naghihirap, tulungan ang mga nasa laylayan ng lipunan.

Kaya nga kapag ginawa natin ang mga bagay na ito, masasabi nating isinasabuhay na natin ang Kaharian ng Diyos.

Sa Kaharian ng Diyos wala ng Anawim!



