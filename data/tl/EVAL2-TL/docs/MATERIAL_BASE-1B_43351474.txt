KAYA NATIN: Buwan ni Jesse
By Harvey Keh August 26, 2016 Patuloy ang paggunita natin sa naging buhay at pamumuno ni yumaong dating Department of Interior and Local Government (DILG) Sec. Jesse Robredo. Ang buwan ng Agosto ay tinuturing nating Buwan ni Jesse kung saan iba’t ibang mga aktibidad ang ginawa para gunitain ang kanyang nagawang tapat at mahusay na pagsisilbi sa ating bayan.
Noong unang linggo ng Agosto ay ginanap ang 2nd Jesse Robredo Youth Leadership Camp sa Antipolo. Pinili ang mahigit 30 mga kabataan mula sa iba’t ibang mga kolehiyo at unibersidad para sumapi rito. Ilan sa mga malalapit na kaibigan ni Robredo ang naging mga speaker dito kabilang na si Senador Bam Aquino at Willy Prilles na naging City Planning Administrator ni Robredo noong siya ay Mayor pa ng Naga City. Bukod sa kanila ay nandun din ang mga anak ni Robredo na sina Aika at Tricia na parehong nagbahagi ng kanilang mga hindi makakalimutang mga alaala sa kanilang ama. Ang layunin ng aktibidad na ito ay tulungan ang ating mga kabataan na maging mga Tsinelas Leaders gaya ni Robredo. Naniniwala kasi ang Jesse M. Robredo Foundation na kapag dumami ang mga Tsinelas Leaders sa ating bansa, hindi malayo na patuloy ang pag unlad ng ating bayan at ang ating pagsugpo sa kahirapan.
Noong Agosto 18 ay ginunita ang ika-apat na death anniversary ni Robredo at nagkaroon ng misa sa Mary the Queen Parish Church sa San Juan. Sa simbahang ito kinasal sina Robredo at ang ating Bise Presidente na si Leni Gerona Robredo. Marami sa mga kaibigan ni Robredo ang dumalo kabilang na sina Senador Francis ‘Kiko’ Pangilinan, Senador Franklin Drilon at sina dating Secretary Dinky Soliman at Butch Abad. Ngayong linggo naman ay pormal nang binuksan sa publiko ang Jesse Robredo exhibit sa Gateway Mall, Araneta Center, Cubao, Quezon City. Libre ang exhibit na ito at inaanyayahan natin ang ating mga kababayan na dumaan dito para mas makilala pa natin si Robredo. Ipapakita ng exhibit na ito na bukod sa isang magaling na lingkod bayan ay naging isang mahusay na asawa at ama rin si Robredo sa kanyang pamilya. Bukod pa rito ay napakaraming mga grupo ang kanyang natulungan kabilang na rito ang sektor ng mga may kapansanan at mga maralitang taga-lungsod. Ang exhibit ay tatagal hanggang Agosto 29, Lunes. Sana ay magkita kita tayo doon.



