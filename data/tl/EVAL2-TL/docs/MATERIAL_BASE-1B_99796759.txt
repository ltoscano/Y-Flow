Ang hambog na city engineer ng La Union MUKHANG hindi ’ata naturuan ng good manners and right conduct itong city engineer ng San Fernando, La Union lalo na pagdating sa pakikiharap sa media. Noong Lunes, tinawagan ng programang T3 ng TV5 si Engr. Leocadio Balanon para malaman sana ang dahilan kung bakit sinisingil ng chairman ng Barangay Pacpaco ng naturang lungsod ang mga residente para sa renta ng bulldozer ng gumagawa sa baku-bakong kalsada doon. Pero sa halip na magpaliwanag nang maayos, nakakagulat na tila pilosopo at may halong pang-aasar pa ang mga pahayag ni Balanon sa mga anchor ng naturang programa. “Mga ta@#$%do pala kayo”, ang mga binitiwang salita ni Engineer bago nito ibaba ang kanyang telepono, at hindi na niya naipaliwanag ang reklamo ng mga residente ng Bgy. Pacpaco. Si Balanon ay pangunahing halimbawa ng isang arogante at tila kulang sa edukasyon na opisyal ng pamahalaan na nakakalimot na isa siyang public servant at hindi boss ng mga tao. Kung ganun-ganon na lamang pagsalitaan ni Balanon ang mga journalist sa isang TV interview, papaano na lamang ang mga ordinaryong mamamayan ng San Fernando, La Union kung may reklamo laban sa naturang opisyal o sa mga tauhan nito? Hindi na dapat tumagal pa sa puwesto itong hambog na opisyal ng San Fernando, La Union. Sibakin si Balanon! NIA ADMINISTRATOR, CONTRACTOR DIN PALA? Ano ba itong nauulinigan ko diyan sa loob ng National Irrigation Administration (NIA) na ang kanilang hepe na si Administrator Florencio Padernal ay may construction company pala at nakakuha ng milyun-milyong kontrata sa pamahalaan noon? Ayon sa usap-usapan sa NIA, itong si Administrator Padernal daw ay may-ari ng Padernal Construction Corporation o PCC, at nakakuha noon ng malalaking kontrata sa Department of Public Works and Highways (DPWH) at isa o dalawang proyekto mula umano sa NIA. Si Padernal ay pinili ni Presidential Adviser on Food Security Sec. Francis Pangilinan bilang kapalit ni Antonio Nangel, na umano’y sinibak ni PNoy dahil sa pagiging inutil daw sa puwesto. Pero ayon sa mga matatandang empleyado ng NIA, bagama’t engineer nga si Padernal, pero wala naman itong kaalam-alam sa operasyon ng irigasyon o pagsasaka, at walang experience sa pakikipag-ugnayan sa mga magsasaka. Tanong tuloy nila, ano raw kaya ang nakita ni Sec. Pangilinan kay Padernal at kinuha ito na mamahala sa pagpapatubig sa mahigit isang milyong ektaryang sakahan sa buong bansa. Wala rin daw itong alam sa pagsasaka. Pero ayon sa aking impormante, kinuha ni Pangilinan si Padernal dahil ito raw ay malinis at hindi korap, na bagay sa maanomalyang ahenisya tulad ng NIA. Kalokohan! Si PNoy na sinasabing malinis at hindi rin daw korap ay walang magawa para masawata ang korapsyon sa bansa lalung-lalo na sa mga tao nito na sabit sa priority development assistance funds (PDAF), disbursement acceleration program (DAP), at Malampaya fund scam. Pangamba tuloy ng ilan, baka magamit lang ni Padernal ang puwesto para makakuha ng malalaking irrigation projects ang kanyang kumpanya sa NIA na pinamumunuan nito? ’Wag naman sana, Administrator Padernal.



