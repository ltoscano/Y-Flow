
Pagtataas ng buwis sa Calapan, planong isagawa

August 16, 2016

CALAPAN, Oriental Mindoro, Agosto 16 (PIA) -- Masusi ang naging inisyal na talakayan para sa proposed general revision ng real property tax assessment na ginanap kamakailan sa conference room ng Calapan City Hal.

Dito naging pangunahing paksa ang planong pagtataas ng buwis sa mga ari-arian sa nasaasakupan ng Lungsod ng Calapan.

Sa paunang pahayag ni City Assessor Jelson Masongsong, ipinaalam agad niya na pangalawa lamang sa pinakamababa sa Mimaropa ang lungsod ng Calapan pagdating sa revenue source.

Ito ay dahil na rin sa hindi pagtataas ng nasabing buwis simula pa 1997, na kung tutuusin ay kada tatlong taon dapat ang pagtataas. Sa presentasyon ni John Marlon Badillo ng Taxmapping Division ng City Assessor’s Office, apat na porsyento ang mungkahing pagtataas sa residential, 11 porsiyento sa komersyal, 10 porsiyento sa industriyal at 10 porsiyento sa pang-agrikultura.

Ipinakita rin sa pamamagitan ng isang powerpoint presentation ang mahahalagang nilalaman ng usapin tulad ng Assessed Value, Sample Computations, Schedule of Fair Market Values at iba pa, para sa kaliwanagan ng grupo.

Nilinaw naman ni Masongsong na ang tax schedules ng lungsod ay mababa kumpara sa ipinatutupad ng Bureau of Internal Revenue (BIR). Banggit din niya na asahang ikabibigla ng mga concerned taxpayer ang naturang pagtataas kapag ito’y naipatupad.

Dahil dito, iniutos ni Mayor Arnan C. Panaligan ang pagkakaroon muna ng malawakang konsultasyon para sa maaapektohang taxpayers, higit ang malalaking establisyamento at mga negosyante para maipaliwanag nang ayos at maging malinaw ang nasabing tax proposal.

Bukod dito, maaari rin na isang hearing aniya ang isagawa para higit na maintindihan ng publiko, at maging katanggap-tanggap ang usapin.

Samantala, sinabi naman ni Councilor Mylene de Jesus, chairperson ng SP Committee on Ways and Means, na nararapat lamang ang buong representasyon ng taxpayers mula sa lahat ng sektor sa isasagawang public hearing o consultation. Dagdag pa niya na sa pagkakataong ito, dapat gawing mandatory ang tax increase.

Binanggit naman ni Robin Villas, Program Manager for Taxmapping Computation Project, na ang Palawan, partikular ang Puerto Princesa ay kumukuha ng kanilang sapat na kita o revenues mula sa real property taxes o RPT at nararapat lamang na gawin din ang ganoon sa Calapan, na isa na ring competitive at masasabing ka-level na ng mauunlad na syudad sa sa rehiyon.

(CIO/LTC/PIA-Mimaropa/Calapan)



