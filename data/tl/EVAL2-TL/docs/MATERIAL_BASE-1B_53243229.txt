Symposium-seminar para pangalagaan ang kagubatan, isinagawa ng DENR Bulacan

July 29, 2016 Vinson F. Concepcion

LUNGSOD NG MALOLOS, Hulyo 29 (PIA) -- Isang symposium-seminar tungkol sa forest protection at biodiversity ang isinagawa kamakailan ng panlalawigang tanggpan ng Department of Environment and Natural Resources o DENR sa Bulacan.

Ayon kay Provincial Environment and Natural Resources Officer Celia Esteban, layunin nito na ipaalala sa mga dumalong kawani at katutubo ang kahalagahan ng pagsalba at pagprotekta sa natitirang bahagi ng kagubatan na siyang pinagmumulan ng kabuhayan. Gayundin ang malaking pinsalang idudulot nito sakaling tuluyan ng masira at magkaroon kalamidad tulad ng bagyo, pagbaha at lindol. Ipinaliwanag naman ni Forester Rodolfo Abrazaldo ang kaaakibat na patakaran at pagmumulta sakaling may paglabag sa Chainsaw Act of 2002.

Mahalaga anya ang maayos na pag-aari, pagbebenta, pag angkat at paggamit ng chainsaw. Tinalakay din ni Forester Fred Sadueste, hepe ng enforcement division ng DENR Region 3, ang tungkol sa Philippine Law on Forestry at Anti-illegal logging. Ani Sadueste may mga kaakibat na parusa sa illegal na pagputol at pagbyabyahe ng troso, uling at iba pang walang kaukulang lisensya.

Ang mga mapapatunayang may pagkakamali at walang maipakitang papeles na nagsasaad na maari nila itong putulin at ibyahe ay mapaparusahan ng pagkakabilango at pagmumulta depende sa hatol ng korte. (CLJD/VFC-PIA 3 na may kasamang ulat sina Mary Graccielle Solomon at Ma. Angelica Centeno- interns)



