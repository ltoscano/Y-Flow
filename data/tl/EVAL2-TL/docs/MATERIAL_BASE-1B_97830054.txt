Kooperasyon at pagtutulungan

K KA LANG? Ni Korina Sanchez (Pilipino Star Ngayon) | Updated June 26, 2014 - 12:00am

NASA Japan si President Noynoy Aquino para sa isang araw na opisyal na pagdalaw. Nagkasundo sila ni Prime Minister Shinzo Abe na kailangang patibayin ang seguridad ng rehiyon at sa mas malaki at malawak na tungkulin sa nasabing rehiyon. Ayon kay Abe, ang sitwasyon sa rehiyon ay malala na, kaya kailangang may kooperasyon at seguridad sa rehiyon kung saan ang mahalaga ang kooperasyon at pagtutulungan ng mga bansa. Sa madaling salita, kaila-ngang magsanib-puwersa ang lahat laban sa malawakang pag-aangkin ng bansang China sa buong karagatan ng Asya. Magbibigay ng mga kagamitang pandepensa ang Japan sa Pilipinas, bukod sa pangako na susundan nila ang nakasaad sa batas. Kapayapaan ang hangad pa rin nila, at hindi sila ang mag-uumpisa ng gulo, na katayuan na rin ng Pilipinas. Lahat idadaan sa batas.
Ang Japan ay isa sa mga kaalyado ng bansa. Isa rin ito sa mga bansang may malaking kalakalan sa atin. Maganda ang relasyon natin sa Japan ngayon. Nagiging maluwag na nga ang pagkuha ng visa para sa mga Pilipinong nais magtungo ng Japan, na ipinangako naman nila. Mabuti naman. Ibang-iba ang sitwasyon pitong dekada ang nakaraan.
Lahat ito nagaganap sa kabila ng isa na namang masamang enkuwentro sa pagitan ng China at Vietnam, kung saan isang barko ng Vietnam ang binangga ng mga barko ng China. Malaki umano ang danyos na natamo ng nasabing barko. Kailan lang ay nagtungo ang isang opisyal ng China sa Vietnam, kung saan pinagsabihan pa ng opisyal ang gobyerno ng Vietnam na huwag na manggulo sa nasabing karagatan kung saan may oil exploration rig nang itinayo ang China. Kung hindi pagiging arogante iyan, ewan ko na.
Walang nakaaalam kung hanggang saan ang pagtitimpi ng Vietnam sa mga insidente tulad nito. Kung sakaling sumiklab ang bahagi ng karagatan na iyon, kikilos na kaya ang mga malalakas nating kaalyado? Hihintayin pa ba ng UN mangyari ang insidenteng iyan? Mauulit ba ang naganap na noon sa pagitan ng Vietnam at China? Kailangan nang rendahan ang China. Ibang usapan na ang nagbabanggaan na sa karagatan.



