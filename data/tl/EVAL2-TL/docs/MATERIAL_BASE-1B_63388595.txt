
Ano ang halaga ng isang kaluluwa sa mata ni Jesus?
By Zayith Hebron August 6, 2016
“…Ang Anak ng Tao ay dumating upang hanapin at iligtas ang nawala.” (Lucas 19:10) Kahapon nang tanghali ay talagang alalang-alala ako. Ang maliit na aso namin na siyang paborito ng aming pamilya ay biglang nagsusuka at dumumi ng dugo. Pati suka niya, may dugo din.
Napakatakaw ng “bunsoy” naming iyon, at napakaliksi kapag walang sakit. Makulit. Mahilig magsisiksik sa kung saan-saan. Mahilig magkakagat ng kung anu-ano.
Nakakain ng plastic ang aso naming iyon. Ang laki ng naging diprensiya sa kanyang pangangatawan! Sa loob lamang ng ilang oras ay umimpis ang kanyang tiyan at siya’y nanghina. Pilit na tumatayo para makalakad pero bumabagsak rin sa sahig. Itinakbo namin siya agad sa isang beterinaryo. Nabigyan siya ng maraming gamot, at may powdered dextrose pa na uubusin niya sa loob ng isang linggo.
Ipinaalala sa akin ng Panginoong Jesus ang isang bagay sa pamamagitan ng mga pangyayaring iyon. Kung ang isang alagang hayop ay napakahalaga sa aming pamilya at gagawin namin ang anumang makakaya para iligtas siya sa kamatayan, gaano pa kaya kahalaga sa Diyos ang buhay ng isang tao?
Sa sobrang halaga ng buong sanlibutan sa Diyos, sa sobrang tiyak ng kamatayang aabutin ng bawat isang kaluluwa dahil sa taglay nitong kasalanan, ang Diyos na ang gumawa ng paraan para maligtas tayo.
Hindi natin kayang bayaran ang ating mga pagsalangsang. Kaya’t ipinadala Niya sa lupa si Cristo Jesus upang magbata ng maraming hirap at ikarga sa sariling balikat ang lahat ng mga pagkakasala ng tao. Ang buong bangis ng sumpang parusa sa kasalanan ay tinanggap ni Cristo Jesus sa Kanyang sarili alang-alang sa atin.
At ngayon ay bukas na ang pintuan tungo sa buhay na walang hanggan para sa sinumang mananampalataya kay Cristo Jesus bilang tangi niyang Panginoon at Tagapagligtas.
Buhay ng Anak ng Diyos, kapalit ng kaligtasan ng buong Sambahayan Niya sa lupa; sambahayang binubuo ng lahat ng mananampalataya sa Kanyang pangalan.
Maramihan ang kaligtasang naibigay; pero hindi ibig sabihin niyon ay hindi mahalaga sa Panginoong Jesus ang bawat kaluluwa.

Sinadya Niyang makipag-usap nang mahabaan sa babaeng Samaritanang umiigib sa balon. Itinuwid ang mga maling haka-haka tungkol sa tunay na pagsamba at sa pagdating ng Mesias. Ang mamamatay-taong si Saul ay hindi Niya pinabayaan.

Binigyan Niya ito ng pagkakataong makilala Siya sa Damascus, at doon ipinakita ni Jesus ang Kanyang kapangyarihan bilang Diyos. Nabago ang buhay ni Saul at siya’y hinirang ni Jesus upang maging isang apostol — ang apostol Pablo.

Maging si Pedro ay nakatanggap din ng malaking biyayang pagpapatawad. Tatlong beses niyang itinanggi na alagad siya ng Panginoon; ito’y sa takot na baka dakpin din siya ng mga awtoridad at patayin. Nagsisi ang apostol at nang mabuhay na mag-uli si Jesus ay tatlong beses din Niyang binigyan si Pedro ng pagkakataong bawiin ang kanyang kamalian. Ang babaeng nahuli sa pangangalunya at pagbababatuhin na sana ng madla. Ang pakikipagtalik sa asawa ng iba ay may kaakibat na parusang kamatayan ayon sa Lumang Tipan. Pero ang ginawa ni Jesus ay ang hamunin ang mga tao. “Ang sinumang walang kasalanan sa inyo ay siyang maunang maghagis ng bato,” wika Niya.
Sa matinding pagkabagabag ng konsiyensiya ay binitiwan ng bawat isang naroon ang hawak na bato at umalis. Nang mawala na ang mga tao, sinabihan ni Jesus ang babaeng nagkasala: “Humayo ka na’t huwag nang magkasala pa.”
Gaano kahalaga sa Panginoong Jesu-Cristo ang buhay ng isang tao?
Mahalagang-mahalaga. Katumbas mismo ng sarili Niyang buhay bilang tao.

Katumbas ng pagbubuhos ng lahat Niyang kapangyarihan bilang Diyos, mapagtagumpayan lamang ang kamatayan upang maihandog sa bawat isang mananampalataya ang buhay na walang hanggan.
Pag-isipan natin nang mabuti.

Kriminal man o hindi, mahalaga sa mata ng Diyos ang bawat nilalang.

Ipanalangin natin ang isa’t isa. Shalom and God bless Pilipinas!

(zayithhebron.wordpress.com)



