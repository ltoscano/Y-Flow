Mga isyung pangkapayapaan, tinututukan ng LGU Calapan

August 20, 2016

CALAPAN, Oriental Mindoro, Agosto 20 (PIA) – Patuloy ang isinasagawang pagmo-monitor ng mga pamahalaang panlalawigan sa sitwasyong pangkapayapaan at pangkaayusan ng lalawigan.

Sa huling pagpupulong ng Provincial Peace and Order Council (PPOC) na pinangunahan ni Gob. Alfonso V. Umali, Jr., unang iniulat doon ang patuloy na pagtaas ng bilang ng mga sumusukong gumagamit at nagtutulak ng iligal na droga gayundin ang mga naaresto kaugnay nito.

Isa-isa ring inilahad ang mga isyung ipinapalagay na nangangailangan ng kagyat na solusyon. Kabilang dito ang mga diumano’y pagpapasimuno pa ng mga myembro ng Citizen Armed Force Geographical Unit o CAFGU sa ilang mga kaguluhan.

Binigyang-diin din sa pagpupulong ang mga sumusunod gaya ng mga text scam na mabilis na kumakalat at nambibiktima; at sa mga nagpapanggap na rebelde na nanghihingi ng buwis o anumang pinansyal na bayad mula sa mga negosyante o may-ari ng mga establisyamento.

Upang mapanatili ang kapayapaan, hinihikayat ng konseho ang mga mamamayan na maging alerto sa pagre-report sa may kapangyarihan ng mga diumano’y mga kasapi ng mga law enforcer na nag-e-escort ng mga iligal na gawain tulad ng pagta-transport ng iligal na kahoy at mga illegal loggers na ayon sa mga ulat ay talamak sa mga bayan ng Baco at Naujan na dumaraan sa mga liblib na barangay tuwing dis-oras ng gabi. (CPRSD/LTC/PIA-Mimaropa/Calapan)



