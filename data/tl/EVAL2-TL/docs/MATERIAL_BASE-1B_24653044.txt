87 grupo ng magsasaka sa Pampanga, tumanggap ng gamit pansaka mula sa Kapitolyo

July 28, 2016 Marie Joy L. Simpao

LUNGSOD NG SAN FERNANDO, Pampanga, Hulyo 28 (PIA) -- May 87 grupo ng mga magsasaka sa mula sa ibaâ€™t ibang distrito ng Pampanga ang nakinabang kamakailan sa 16.6 milyong pisong halaga ng mga kagamitang pansaka na mula sa pamahalaang panlalawigan. Kabilang sa mga ipinamigay upang paigtingin ang mekanisadong paraan ng pagsasaka ang 49 shallow tube wells, 12 hand tractors na may trailer and implements, pitong mini four-wheel drive tractors, anim na panggapas ng palay, anim na rice threshers, apat na patubig, apat na rice transplanters and isang combine harvester. Ayon kay Sangguniang Panlalawigan Agriculture Committee chair Jun Canlas, layunin ng nasabing ayuda na dagdagan ang kita ng mga magsasaka sa pamamagitan ng pagtulong sa kanila na mapalago at maparami ang kanilang ani. Dagdag pa niya, patuloy na magtatrabaho ang lokal na pamahalaan upang bigyan pa ang mga magsasaka ng mga patubig at iba pang kailangan nila upang lalong mapabuti ang kanilang kapakanan. Samantala, ipinaliwag naman ni Vice Governor Dennis Pineda na ang mga naturang makinarya ay para sa kapakinabangan ng buong grupo at hindi ng iisang magsasaka lamang.

Aniya, walang hinihinging kapalit ang pamahalaan kundi ang ingatan at gamitin nang maayos ng mga magsasaka ang mga ito. Sa kanyang bahagi, pinaalalahanan din ni Provincial Agriculturist Eddie Salenga ang mga benepisyaryo na pagyamanin ang ayudang ipinagkaloob sa kanila. Kabilang sa mga benepisyaryo ang United Farmer Association ng Brgy. San Jose Matulid sa bayan ng Mexico town na tumanggap ng combine harvester na nagkakahalaga ng 1.7 milyong piso.

(CLJD/MJLS-PIA 3)



