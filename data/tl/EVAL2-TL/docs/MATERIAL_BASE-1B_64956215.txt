Dalawang bayan sa Rehiyon Uno, napabilang sa Red Orchid Hall of Fame ng DOH

June 29, 2016 Joanne Namnama P. Dilim

LUNGSOD NG SAN FERNANDO, Hunyo 29 (PIA)- Sa pagdiriwang ng ika-118 anibersaryo ng Department of Health, pinarangalan ang mga bayan ng San Gabriel sa La Union at Alilem sa Ilocos Sur bilang Red Orchid Hall of Fame Awardee.
Ayon kay David Zaragoza, health education and promotion officer ng DOH-1, ang mga naturang bayan ay natatangi dahil sila ay mga lokal na pamahalaang nagpatupad ng 100% smoke-free environment sa loob ng tatlong taon mula 2013-2016, isa sa mga mahahalagang batayan ng pagkamit ng parangal.
“Ang Red Orchid Award ay isang timpalak para kilalain ang mga LGUs, opisina o ospital na may mga programa upang mapangalagaan ang mga tao lalo na ang mga bata sa mga panganib na dulot ng paninigarilyo,” saad ni Zaragoza.
Mismong si Pangulong Benigno S. Aquino III ang nagkaloob ng gantimpala sa mga nagwagi.

Kasama ng Pangulo ang kasalukuyang kalihim ng DOH na si Dr. Janette P. Garin at uupong bagong kalihim ng ahensiya na si Dr. Paulyn Jean Ubial.
Si Mayor Divina Velasco ng San Gabriel at Mayor Mar Ruel Sumabat ng Alilem ang tumanggap ng kanilang parangal.
“Ang ating mga Red Orchid Hall of Fame awardee ay tumanggap ng insentibong salapi na nagkakahalaga ng P500,000 na gagamitin nila para lalong mapaigting ang kanilang tobacco-control programs,” dagdag pa ni Zaragoza.
Noong 2015, ang unang bayan sa Rehiyon Uno na nabigyan ng nasabing pagkilala ay ang bayan ng Bauang sa La Union na nagpatupad ng tobacco-free environment mula naman 2012 to 2014. (VHS/JNPD/PIA-1 La Union)



