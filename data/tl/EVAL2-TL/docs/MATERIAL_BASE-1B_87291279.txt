
IISA NA ANG KANILANG TONO

TAGUMPAY ang naging taktika ng mga nasa likod ng tinaguriang ‘Napolist’ dahil iisa na ngayon ang tono ng mga bida at kontrabida sa pork barrel scam.
Noong sina senador ‘Tanda’, ‘Pogi’ at ‘Sexy’ pa lamang ang nadiin sa umano’y pandarambong ni Aling OsMak, aba’y talagang sagad hanggang kaluluwa ang ginawang pagkondena sa kanila ng mismong mga kasama nila sa Senado.
Ang katwiran noon… pulitika! Dahil kilala silang kalaban ng tribo ni PNoy kaya sila ang agad naipako sa krus. Tinawanan lang marahil ng mga bida ang ginawang pagtanggi ng tatlo sa akusasyon ng pandarambong.
Tignan mo nga naman ang buhay, matapos ang ilang buwan, kasama na ngayon ang mga nagbintang ng pandarambong sa tatlong itlog sa listahan ng reyna ng mandarambong sa bansa.
Nang dahil sa Epal Czar ni PNoy ay nadamay maging ang kilalang kaalyado ng administrasyon gaya ng mga kalihim na sina Alcala at Abad. Sa Senado naman ay sina Sen. Chiz at ang kilalang kaibigan [kuno] ni ‘Tanda’ na si Sen.Miriam.
Gaya nang naunang taktika nung tatlong itlog, mariing pinabulaanan ang mga paratang na ito dahil sa ito ay listahan pa lamang daw at wala pang matibay na ebidensya na magpapatunay na totoo ang nilalaman ng ‘Napolist’.
Ikinatwiran naman tuta ni PNoy sa Malakanyang na ang pagdawit daw sa kanya sa listahan ay isang pulitika lamang na may kaugnayan sa nalalapit na 2016 Election.
O, ‘di ba? Iisa na ngayon ang tono ng mga bida at kontrabida sa pork barrel scam at ang masakit ay tila magiging state witness pa ang reyna ng mandarambong sa Pinas.
Paktaaaaaay luga! Mauubos yata ang lahat ng mambabatas kapag ginawang sandigan ang lintek na listahan na ‘yan ni Aling OsMak na nagpapatunay na ang pandarambong sa bansa ay isa nang organisadong aktibidad sa gobyerno.
Posibleng makalusot ngayon ang mga kaalyado ni PNoy pero tiyak na uusad ang imbestigasyon diyan kapag naiba na ang nakaupo roon sa Malakanyang lalo na kung hindi nila kaalyado ang papalit.
Tanong, Kgg. PNoy… hindi ka ba nagsisisi kay Epal Czar sa pagpili sa kanya bilang isa sa mga tutanes mo o ang lahat ng ito kasama sa plano para isulong ang interes ng Liberal Party para sa nalalapit na halalan sa bansa?
Ano man ang dahilan ay masaya ang taumbayan dahil naibulgar sa publiko ang pandarambong ng mga kagalang-galang na opisyal ng gobyerno. Isa pa ang malinaw…aktibo pa rin ang bangayan ng Balay at Samar Group ni PNoy.



