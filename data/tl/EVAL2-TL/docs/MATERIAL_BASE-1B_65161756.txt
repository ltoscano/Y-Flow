Bagong CT Scan sa Romblon Provincial Hospital, maaari nang gamitin

July 26, 2016 Dinnes Manzo

ODIONGAN, Romblon, Hulyo 26 (PIA) --- Maaari nang gamitin at mapapakinabangan ng mga pasyente ang bagong computed tomography (CT) scan na kaloob ng Department of health (DOH) sa Romblon Provincial Hospital. Sinabi ni Governor Eduardo C. Firmalo na hindi na kinakailangan pang dumayo o magtungo sa Maynila o karatig probinsya para lang mag pa-CT Scan dahil available na ngayon ang CT scan sa Romblon Provincial Hospital sa bayan ng Odiongan. Ang kagamitang ito ay may malaking pakinabang at pangunahing ginagamit sa pagsuri sa utak (brain) ng tao upang tingnan ang anumang head injuries. Ang CT Scan ay magagamit sa pag x-ray ng atay (liver), pancreas, bituka (intestines), kidney, bladder, adrenal glands, baga (lungs) at puso. Magagamit rin ito sa pag-aaral at pagsuri ng blood vessels, spinal cords at mga buto. Nitong nakaraang linggo, ang unang nakasubok ng bagong CT Scan ay isang batang may hydrocephalus.(PJF/DM/PIA-IVB/Romblon)



