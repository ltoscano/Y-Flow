Tigresses sasakmal ng 4-0 By Elech Dawa October 10, 2016
Patitibayin ng University of Sto. Tomas ang pagkapit sa liderato, sasakay sila sa momentum upang hablutin ang malinis na apat na panalo sa Shakey’s V-League Season 13 Reinforced Conference. Nakatakdang kitain ng Tigresses sa volleyball court ang University of the Philippines ngayong alas-sais ng gabi sa PhilSports Arena.
Winalis ng UST ang unang tatlong games kasama ang four-set victory kontra Open Conference runner-up Air Force at isa pang four-setter win laban sa BaliPure na may dalawang imports noong Sabado.
Masasapul din ng all-Filipino crew, UST, ang playoff para sa semifinals berth sakaling makuha ang panalo sa Lady Maroons na may 1-1 karta sa season-ending conference ng liga na inisponsoran ng Shakey’s.
Bumanat si EJ Laure 23 hits para sa Tigresses para sisiwin ang 25-point effort ni American Kathy Morrell at kaldagin ang Water Defenders, 21-25, 25-21, 25-23, 25-13.
Tumulong si Carla Sandoval ng 12 hits habang ang nagbabalik laro na si team captain Pam Lastimosa ay bumira ng 11 points.
May inambag din si top blocker Marivic Meneses na 10 hits at four blocks para sa Uste sa event na ginagamit ang Mikasa bilang official ball at official outfitter ang Accel.
Huhugot ng lakas si UP coach Jerry Yee kina Diana Carlos, Nicole Tiamzon Kathy Bersola, Justine Dorog at Marian Buitre.

Samantala, nais sikwatin ng Pocari Sweat ang unang panalo laban sa Philippine Coast Guard sa alas-kuwatro ng hapon.
Luhod sa tatlong laro ang Lady Dolphins.



