MANJAKAMIADANA1

Ny fanahiko mihitsy no tsaroako ho nolevonina!
Ny vololon'aiko mihitsy no tsapako fa nolefonina
Raha may ianao ry Rovan-drazako...
Nahoana aho no mbola velona? Nahoana aho no mbola miaina?
Nahoana aho no antaravelona... dia mbola afaka misaina
Kanefa afo sisa tazako?
	Manjakamiadana!

Fony mbola teo ianao izay reharehan'ny firenena,
Haren'izao tontolo izao, tandindon'ny fahaleovantena...
Tsy naharototra ny maro!
Fa rehefa ny alokao no sisa, ny rindrim-balonao2 no miangana
Izay izahay vao mahay manisa ny rindrim-batonao3 mitsangana
Sy ny atinao manjary laro!
	Manjakamiadana!

Miteny aminay ianao: "Miondreha dia mitrakà!"
Mizaka aminay ianao: "Mivavaha dia miasà!"
Efa tonga ny fotoana
Itadiavana ny very, hanarenana ny rava,4
Ny maha-gasy anao5 no Hery!... Ny raho-mainty dia hisava...
Hisy indray ny lohataona!

J. Nalisoa RAVALITERA
(6 novambra 1995)
