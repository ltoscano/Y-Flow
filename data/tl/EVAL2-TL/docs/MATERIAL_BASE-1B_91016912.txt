
Suporta ng NorthCot LGU sa mga kabataan lalo pang itataguyod

August 15, 2016

LUNGSOD NG KIDAPAWAN, North Cotabato, Ago. 15 (PIA)--- Lalo pang itataguyod ng pamahalaang panlalawigan ang pagbibigay suporta sa mga kabataan sa probinsya lalo na yaong mga batang sumasali sa iba-ibang kompetisyon lokal man o internasyunal.

Ito ay matapos na nagkamit ng karangalan ang dalawang mag-aaral ng Midsayap Pilot Elementary School sa bayan ng Midsayap sa nilahukang international math competitions kamakailan.

Naiuwi ni Phillaeus Matthew Ostique, Grade 5 ang gold medal sa Relay Competition, silver medal sa General Average-Team Competition at bronze medal sa Individual Competition sa ilalim ng China Primary Math Olympiad sa Zhe Ziang, China.

Sa kabilang dako, bronze medal naman ang nakuha ni Sophia Helen Gador, Grade 6, matapos na sumabak ito sa International Math Wizards Challenge sa Bangkok, Thailand.

Bago sumabak sa kompetisyon ay nagcourtesy call ang dalawa kay Governor Emmylou Mendoza. Nabigyan naman sila ng pinansyal na tulong bilang pandagdag sa kanilang magiging gastusin.

Matatandaang hindi ito ang unang pagkakataon na sumabak sa international math challenge ang dalawa. Noong 2015 ay sumabak din sa Singapore at China ang dalawa kung saan nag-uwi din sila ng mga medalya at nagbigay ng karangalan sa lalawigan. (SJDuerme-PIA12 with report from JSta.
Cruz-NorthCot Media Center)



