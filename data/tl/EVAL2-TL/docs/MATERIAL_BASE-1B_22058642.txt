
MASYADONG MABAGAL ANG FDA SA PAGPAPALABAS NG CPR AT LTO

DUMARAING ang Food, Drugs and Cosmetics Industry dahil sa masyadong matagal bago makapag-palabas ng Certificate of Product Registration (CPR).
Kapag may mag-aaplay ng CPR, mag-uumpisa sa FDA Public Assistance, Information and Receiving (PAIR). Ayon kay Director-General Kenneth Hartigan-Go, “90 days kung sa food at 180 days kung sa drug.” Bakit hindi nasusunod ang kanilang time frame?
Nagtanong ang inyong lingkod kay Ms. Melody M. Zamudio, Food-Drug Regulation, Officer IV, OIC Licensing and Registration Division Center for Drug Regulation and Research. “Bakit hindi nasusunod ang 180 days time frame for drug application?”
Nagulat ang inyong lingkod sa sagot ni Ms. Zamudio, katatapos lang nila mag-evaluate sa June 2013 na may 1,270 application at ngayon pa lang, uumpisahan ang pag-deck ng July 2013 na may 1,184 application. Papaano na ang August 2013 hanggang May 2014 applications?
13 evaluator’s lamang ang nag-eevaluate (10 Senior at 3 Junior). Sa ngayon, may 20 contractual silang tinuturuan pero aalis din kapag end of contract.
Nakausap ko rin si Ms. Helena Alcaraz, Evaluator ng Food sa Product Service Division (PSD), nakagugulat din ang kanyang sagot. “350 kada araw, 1,750.00 kada linggo at 7,000 kada buwan, ang aming natatanggap na application. Sa dami ng application pumapasok araw-araw, paano namin kakayanin? Biruin mo, 1 checker at 7 food evaluators lamang ang kumikilos.
Tapos may nagkakasakit o nag-absent? ‘Yung iba naman, nasa seminar at madalas pa ang kanilang meeting.” Hindi nga naman uusad ang tambak na applications.
Bakit ‘di “pondohan” ng DBM at DoH ang karagdagang empleyado sa FDA upang mapabilis ang kanilang serbisyo sa mga food, drug and cosmetic industry.
Nanawagan “ANG INYONG LINGKOD” kay Department of Budget and Management (DBM) Secretary Florencio “Butch” Abad at DoH Secretary Enrique Ona at FDA Director Kenneth Hartigan Go na sana mapabilis ang pagproseso ng FDA-CPR.



