Hirit na!: JOKE! JOKE! JOKE!
By Arnold Clavio SSeptember 28, 2016 Napakasuwerte nitong si Pangulong Rodrigo Duterte pagdating sa kanyang mga taga-suporta.
Kahit kasi ano ang kontrobersyal na pahayag ang kanyang gawin, patuloy siyang inuunawa at iniintindi ng mga ito.
Noong kampanya, sabi ni Duterte, “From the hotel to the airport, alam mo inabot kami ng limang oras.

Sabi ko bakit? Sabi pinasarado daw. Gusto kong tawagan, ‘Pope p*****, umuwi ka na.’” Pero si Duterte ay inunawa.
Sa pagkamatay ng isang Australyanang misyonaryo sa gitna ng hostage taking sa Davao prison noong 1989, sabi ni Duterte, “P***** i**, sayang (Son of a bitch, it’s too bad).
“Ang napasok sa isip ko, ni-rape nila, pinagpilahan nila lahat do’n (What I thought was, they raped her, they lined up for all of them there).
“Nagalit ako kasi ni-rape? Oo.

Isa rin ‘yun. Pero napakaganda. Dapat, ang mayor muna ang mauna (Was I mad because she was raped? Yes, that’s one of the reasons. But she really was beautiful. The mayor should have been first).”
Muli, si Duterte ay inunawa.
Sinundan ng pagsipol kay Mariz Umali habang lehitimong nagtatanong sa isang press conference.
Inunawa. Nagtawanan. Sinisi ang media.

At nasundan pa ito nang nasundan tulad ng pagtawag ng bakla kay US Ambassador Philip Goldberg, pagmura (hindi direkta) kay US President Barack Obama at pagmura sa United Nations (UN) Human Rights pati kay UN Sec. Gen. Ban Ki-Moon.
Muli, inunawa. Nagtawanan.
Marahil, kaya malakas ang loob niya sa pagbitaw ng mga pananalita ng walang preno, nasa likod ng kanyang isipan ang halos 16 na milyong rehistradong botante na nagluklok sa kanya sa puwesto.
Pero batay sa istatistika ng Census Population (POPCEN) nasa humigit kumulang na 100 milyon ang populasyon ng Pilipinas.
Kung ibabawas mo ang may 20 milyon na anti-Duterte, may matitira pa ring 64 na milyong pilipino na nangangailangan din ng isang pangulo.
At ang pinakahuli, sa pagtugon sa isyu ng pagbabalik ng death penalty, “Every President along the way would just say ‘what if there is no God?’ I believe in God but that is my perpetual question to Him: Where were You when we needed You?” he added.
Pero hindi ito ang unang beses na nagbitaw si Duterte ng pahayag kaugnay ng Diyos. Noong taong 2013, nang salantahin ni Yolanda ang Kabisayaan, aniya, “I think God was somewhere else when the typhoon hit.” Pero ang kanyang mga taga-suporta muli siyang inunawa at natawa.
Hanggang kailan tayo matatawa sa mga hirit ni Duterte? Kailan tama na ang sobra? Hanggang kailan siya pa dapat unawain at intindihin.
Katulad ng awiting, I Started a Joke,
“I started a joke which started the whole world crying
But I didn’t see that the joke was on me oh no
I started to cry which started the whole world laughing
Oh If I’d only seen that the joke was on me.”
‘Wag naman sanang dumating na ‘wala na ngang Amerika’ eh wala pang Diyos?

Hindi na iyon katawa-tawa.
Handa na ba tayo sa pakikipag-alyansa sa Russia at China?
Ipagdasal po natin si Pangulong Duterte at ang ating bansang Pilipinas na maging matagumpay siya sa kanyang mga nais mangyari sa mamamayang pilipino.
Lord Kayo na po ang bahala.



