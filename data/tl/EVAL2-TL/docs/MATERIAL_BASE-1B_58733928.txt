MGA KALOKOHAN SA NIA

MAY ilang magsasaka ang nakausap natin galing ilang lugar sa lalawigan ng Cagayan sa Cagayan Valley.
Napuna kasi natin, mga Bro, kung bakit sila na lang yata ang hindi nakikitang nagbibilad ng palay sa mga kalsada.
Kung babaybayin mo kasi ang Daang Maharlika mula sa Bulacan hanggang Isabela at Pan-Pacific Highway na magmula sa Tarlac hanggang sa lalawigan ng Isabela, kapuna-puna ang mga nagbibilad ng kanilang mga aning palay sa mga gilid ng mga lansangang ito.
May nagbibilad din ng mga mais na ani rin nila.
Ito’y sa kabila ng mga karatula ng Department of Public Works and Highways na bawal ang magbilad ng palay, mais at iba pa sa mga lansangan.
AYAW MAGBIGAY NG TUBIG ANG NIA
Sabi ng mga magsasaka, katatanim lang nila ng kanilang mga palay.
Nitong nagdaang mga araw lang kasi umano nagsuplay ng tubig ang National Irrigation Administration.
Kung may mag-aani umano sa kanila, maaaring sa katapusan pa ng Oktubre at buong buwan ng Nobyembre ngayong taon.
HININTAY ANG BAGYO
Sa unang dalawang bagyo bago dumating ang bagyong Mario umano sila nagsimulang mag-araro ng kanilang mga bukirin at magpunla.
Buong akala nila, tuloy-tuloy na ang pagpapakawala ng NIA ng tubig sa kanilang mga bukirin matapos silang mag-araro at magpunla.
Pero anak ng tokwa, hindi naantay-antay ng tubig mula sa magaling na ahensya ng gobyerno.
Saka na lang nagpakawala ng tubig ang NIA makaraang manalasa ang bagyong Mario.
Bakit?
‘Yun pala, ugali na umano ng NIA na mag-antay ng bagyo o malakas na ulan bago sila magpakawala ng tubig para sa mga magsasaka.
SIMULA NG AWAY
Dito umano nagsisimula ang away ng mga magsasaka at taga-NIA.
Isa pa, kung tag-ulan kagaya ngayon, kahit na walang tubig-NIA ay nakapagsasaka sila.
Pero nagpapatubig pa rin ang NIA nang kaunti at sinasabi nitong galing sa kanila ang tubig kahit maliwanag na galing umano sa Diyos o ulan o bagyo ang kanilang tubig.
Anak ng tokwa, ngayon pinipilit ng NIA ang maningil nang mahal na bayad sa bawat isang ektarya kahit hindi galing sa irrigation canal ang patubig ng mga magsasaka dahil nga sa mga ulan at bagyo.
Tatlong sako kada ektarya ang singil ng NIA, may bibitiwan man silang tubig o wala.
MADAYANG NIA
Ang NIA na binabanggit ng mga magsasaka ay ang nakabase sa Camalaniugan, Cagayan.
Ito’y minsan nang sinalakay at sinunog ng mga rebeldeng NPA.
Pero ito ang NIA na noong gumagawa pa ng mga irrigation canal, ang mga bagong gulong ng mga trak ng NIA na naghahakot ng mga kinalkal na lupa at nagdedeliber ng mga buhangin at semento na kailangan sa paggawa ng mga kanal ay niyayari ng mga driver.
Paglabas ng trak sa compound, bago pa ang mga gulong. Pero anak ng pitong putakti, pagbalik ng mga ito, luma na umano.
Kung totoo ito o hindi ay kwento lang naman ng mga magsasaka at retiradong taga-NIA na ayaw masangkot sa mga kalokohan sa ahensya.



