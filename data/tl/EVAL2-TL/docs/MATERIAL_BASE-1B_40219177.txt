DOH, namahagi ng tatlong Mobile Dental Bus sa Bulacan

June 17, 2016 Shane F. Velasco

LUNGSOD NG MALOLOS, Hunyo 17 (PIA) -- Namahagi kamakailan ang Department of Health o DOH ng tatlong Mobile Dental Bus sa Bulacan. Naging benepisyaryo nito ang pamahalaang panlalawigan, pamahalaang panlungsod ng San Jose Del Monte, at pamahalaang bayan ng Calumpit. Ayon kay DOH Representative Louella Estember, ang bawat bus ay may dalawang dental chair, stainless na lababo, upuang intayan ng mga magpapabunot o kokonsulta, at lamesa ng dentista. Bahagi aniya ito ng agresibong pagsusulong ng DOH upang matamo ang Kalusugang Pangkalahatan. Nakatakdang isama ang bus na napunta sa pamahalaang panlalawigan sa pagsasagawa nito ng Kapitolyo sa Barangay Caravan. Ito ay proyekto na nagbababa ng mga pangunahing serbisyong pangkalusugan sa mga mahihirap na barangay gaya ng ECG, X-Ray, check-up at bunot ng ngipin. (CLJD /SFV-PIA 3)



