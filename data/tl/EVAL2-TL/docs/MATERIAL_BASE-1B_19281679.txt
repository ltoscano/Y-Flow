Tuloy ang pagtugis kay Ronnie Dayan By Bernard Taguinod October 17, 2016 Kahit sarado na ang pagdinig sa paglaganap ng droga sa New Bilibid Prison (NBP), tuluy-tuloy pa rin ang pag-hunting ng mga awtoridad sa dating driver at umano’y lover ni Sen. Leila de Lima na si Ronnie Dayan.
Ito ang nabatid kay House committee on justice Reynaldo Umali na umamin na hanggang kahapon ay hindi pa natatagpuan si Dayan matapos ang isang linggong paghahanap.
“Wala pa po. Siguro, I don’t know, alam nila how to contact me baka wala pa. Hindi ko pa alam kung meron na sila among themselves (mga awtoridad).. I will ask for it tomorrow. Weekend naman, bigyan naman natin ng time ang ating law enforcers who we have ordered to effect the arrest,” ani Umali.
Ngayong araw na ito ay ilalabas na ni Umali ang committee report ukol sa resulta ng kanilang apat na araw na imbestigasyon sa illegal drug transaction sa NBP para aprubahan.
Gayunpaman, kailangang pa rin aniyang maaresto si Dayan para mapiga ito sa kanyang nalalaman sa illegal drug trade sa Bilibid kung saan karamihan sa mga inmates ay itinuturo siya na tumanggap ng pera sa mga drug lord para kay De Lima.
“There are continuing investigations to be conducted by the House of Representatives for which his testimony will be necessary. As I said, ang tinapos lang namin is the congressional inquiry on House Resolution 105. But issues on drugs, issues on correctional reforms that we need, issues on graft and corruption on good governance, there are a lot of things that he can answer for out of the subpoena issued by the House,” ani Umali.
Magugunita na naglabas si House Speaker Pantaleon ‘Bebot’ Alvarez ng arrest warrant laban kay Dayan matapos mabigo itong magpakita sa Kamara na apat na beses nagsagawa ng pagdinig.
Hangga’t hindi umano naaaresto si Dayan ay mananatili ang arrest warrant kaya pinayuhan ito ni Umali na sumuko na lamang dahil patuloy itong hahantingin ng mga awtoridad.
“There is a continuing need for answers that we want to get from him thru the justice committee. The sub committees, we have empowered to conduct continuing hearings or investigations on issues affecting NBP,” ayon pa kay Umali.



