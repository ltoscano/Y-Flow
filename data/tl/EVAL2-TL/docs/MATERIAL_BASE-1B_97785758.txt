6 na lokal na pamahalaan sa SOCCSKSARGEN kabilang sa mga Most Competitive LGUs

July 15, 2016 LUNGSOD NG KORONADAL, South Cotabato, Hul. 15 (PIA) -- Anim na pamahalaang lokal sa SOCCSKSARGEN Region ang kabilang sa mga nangunguna sa Most Competitive LGUs sa buong bansa batay sa resulta ng 2016 Cities and Municipalities Index na inilabas ng National Competitiveness Council (NCC).

Nauna nang kinumpirma ni Gov. Daisy Avance-Fuentes noong Lunes na pararangalan ng NCC na 3rd Most Competitive Province ang South Cotabato.

Rank 1 at Rank 2 ang Rizal at Cavite. Batay naman sa inilathalang ranking sa mismong website ng NCC-Philippines, kasama rin sa Top 10 Most Competitive Provinces ang lalawigan ng North Cotabato na nasa pang-limang puwesto at Sultan Kudarat sa pang-anim. Samantala, No. 5 sa ranking ng Most Competitive 1st and 2nd Class Municipalities ang Midsayap sa North Cotabato, No. 8 ang Polomolok at No. 10 ang Isulan sa Sultan Kudarat. Ang kabuuang ranking ay batay sa score ng mga LGU sa pagtasa ng NCC gamit ang tatlong basehan: economic dynamism, government efficiency at infrastructure. Kinilala ang mga Most Competitive LGU sa 4th Annual Competitiveness Summit sa Philippine International Convention Center kahapon, Hulyo 14. (DEDoguiles-PIA12)



