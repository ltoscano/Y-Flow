Medical, Dental mission at Gupitang Bayan, pinangunahan ng LGU Romblon

SSeptember 05, 2016 Dinnes M. Manzo

ROMBLON, Romblon, Setyembre 5 (PIA) --- Pinangunahan ng lokal na pamahalaang panlalawigan ng Romblon ang pagsasagawa ng dalawang-araw na free medical mission, dental mission at gupitang bayan noong Setyembre 1-2, na isinagawa sa Governorâ€™s Residence, Bgy. Capaclan, Romblon, Romblon.

Ang aktibidad na ito ay bilang pakikiisa ng pamahalaang panlalawigan sa 116th Founding Anniversary ng Philippine Civil Service taglay ang temang Sigaw ng LingkodBayani: "Malasakit Para sa Taumbayan, KapwaKawani, at Kalikasan."

Bilang isang manggagamot, si Governor Eduardo C. Firmalo mismo ang nanguna sa pagbibigay ng libreng konsultasyon sa mga pasyenteng dumating sa medical at dental mission kung saan naging katuwang nito ang mga doktor, nurses at iba pang health workers ng Romblon District Hospital sa pangagamot.

Ang ganitong aktibidad aniya ay pagpapakita ng malasakit sa kapwa bilang mga pangalawang pamilya na dapat na tinutulungan.

Umabot sa 554 na pasyente ang sumailalim sa medical mission, 500 naman ang nabunutan ng ngipin at 530 ang nabigyan ng libreng gupit.

Ang mga nagpakonsulta sa medical mission ay binigyan ng libreng gamot at vitamins, nakatanggap naman ng oral hygiene kit ang mga nagpabunot ng ngipin.

Isinagawa rin noong Sabado ang fun run na nilahukan ng mga empleyado ng kapitolyo at ngayong araw naman magsisimula o bubuksan ang Inter-Agency Sportsfest na gaganapin sa Romblon Public Plaza.(DM/PIA-MIMAROPA/Romblon)



