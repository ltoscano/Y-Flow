Nakabimbing bagong apat na kalsada para sa Bulacan, idudulog kay Pangulong Duterte

July 19, 2016 Shane F. Velasco

LUNGSOD NG MALOLOS, Hulyo 19 (PIA) -- Apat na malalaking imprastrakturang panlasangan ang ilalapit ni Gobernador Wilhelmino Sy-Alvarado kay Pangulong Rodrigo R. Duterte upang tuluyang isakatuparan sa susunod na anim na taon. Ito ang mga nakabimbing proyektong Manila-Bataan Coastal Expressway, Circumferential Road 6 o C-6 Expressway, North East Luzon Expressway o NELEX at ang San Jose Del Monte-Dingalan Road Tunnel. Sinabi ni Alvarado na magsisimula ang C-6 Expressway sa lalawigan ng Rizal, tatagos sa Ortigas papuntang San Jose del Monte habang ang NELEX ay magmumula sa Norzagaray paakyat sa Nueva Ecija na dadaan sa mga bayan ng Angat, San Rafael, Donya Remedios Trinidad, at San Miguel. Kaugnay nito, ang matagal nang panukalang magkaroon ng Manila-Bataan Coastal Expressway ay hindi lamang mag-uugnay mula sa may Roxas Blvd sa Pasay hanggang sa Bataan dahil bukod sa pagiging kalsada sa tabi ng look ng Maynila, magsisilbi rin itong pader upang permanenteng harangin ang high tide para hindi bahain ang mga bayan ng Obando, Meycauayan, Marilao, Balagtas, Bulakan, Malolos, Paombong, Hagonoy at Calumpit. At panghuli ang San Jose Del Monte-Dingalan Road Tunnel ay daan-daang kilometrong road tunnel o kalsadang daan sa ilalim ng bulubundukin ng Sierra Madre. Ang sistema, bubutas ng tunnel sa nasabing bulunbundukin at kapag natapos ang proyekto, pagpasok ng sasakyan sa tunnel sa gawing San Jose Del Monte, lalabas na ito diretso sa Port of Dingalan sa lalawigan ng Aurora na nakaharap sa karagatang Pasipiko. (CLJD/SFV-PIA 3)



