
Hire Me Please...

Hire Me Please… (Lk. 6: 12-19) Kung sa Human Resources Division nagtatrabaho si Hesus siguradong sisante na siya. Sabi nung isang internet site ito daw ang mga kailangang hanapin para sa mga bagong kukunin na aplikante sa kung anuman ang trabaho: Job skills and education; Honesty and integrity; Communication skills; Pride in the job and work ethic; Problem solving skills. I-apply nga natin ang mga ito sa mga pinili ni Hesus na maging katrabaho niya.

Job skills and education: bagsak sigurado ang mga alagad. Karamihan sa kanila ay mga mangingisda at ito ay hindi naaayon sa pagiging tagapagpalaganap ng Salita ng Diyos. Hindi sila edukado na katulad ng mga Pariseo at mga Eskriba. Wala silang pinag-aralan. Wala silang karanasan at training sa ipapagawa ni Hesus. Honesty and Integrity: Bagsak din ang ilan sa mga alagad na pinili ni Hesus. Ang isa ay nagkanulo sa kanya at may magkapatid pa na gustong maungusan ang ibang alagad sa paghahangad na maupo sa kanan at kaliwa ni Hesus kapag naging hari na si Hesus. Meron pa ngang maniningil ng buwis na hindi tapat at alam iyon ng mga tao. Communicaion skills: magagaling man sa kanilang trabaho ang mga alagad pero wala silang karanasan sa pakikisalamuha sa tao lalo na sa mga nakatataas. Wala silang background sa pagsasalita sa harap ng maraming tao at magpaliwanag ng mga Salita ng Diyos. Pride in the job and Work Ethic: Hindi rin sila papasa.

Yun ngang dalawang alagad na isinama nji Hesus sa bundok ay di nakatagal at tinulugan si Hesus habang siya ay nagdarasal. Noong nagkahulihan ay itinatwa nila si Hesus at sila ay tumakas. Iniwan nila sa ere si Hesus. Problem solving skills: Bagsak din ang mga alagad. Noong gagabi na at maraming tao ang sumunod sa kanila, sinabi ng mga alagad na pauwiin na lang ang mga tao sapagkat walang pagkain sa lugar na iyon. Solving by elimination, ito ang nasa isip nila. Pag wala na yung mga tao wala na din silang problema. Bahala na ang mga tao na mamroblema sa sarili nila. Kung Human Resources Director si Hesus sigurado sisante na siya. Babagsak ang kumpanya na magha-hire sa kanya… Pero yan ay kung standard ng mundo ang pag-uusapan! Marunong si Hesus. Hindi pamantayan ng mundo ang kaniyang ginagamit. Hindi man perpekto ang kaniyang pinili meron naman silang katangian na hinahanap ni Hesus. Ano kaya yung mga yun?

Kahandaan na tumugon sa pagtawag ni Hesus: Kapos man sa kakayahan ang mga alagad, meron naman silang katapangan na iwan ang lahat para kay Hesus. Wala mang kasiguraduhan ang pagsunod kay Hesus pero sumunod pa rin sila at nagtiwala kay Hesus. Pagiging bukas upang matuto: Dukha sila pag kaalaman ang pinag-usapan pero handa silang matuto mula kay Hesus. Nagkakamali man sila pero bumabangon at bumabalik pa rin kay Hesus. Salat man sa kaalaman pero mayaman naman sa pagtitiwala.

Totoong kaibigan: Kasama nila si Hesus saan man ito magtungo. Lumalim ang kanilang pagkakilala sa isa’t-isa. Sa iisang hapag sila ay nagsasalu-salo. Hindi sila perpektong kaibigan pero sila ay totoong kaibigan. Dahil dito ay sinusunod nila si Kristo. Dahil dito si Hesus ang pinakamagaling na HRD. Hindi pamantayan ng mundo ang kanyang basehan pero ang kalooban ng Diyos. Mag-aaplay ka ba ng trabaho? Alalahanin mo ang mga bagay na ito…Hindi ka man tanggapin sa kumpanya na inaaplayan mo pero tanggap ka naman sa kaharian ni Kristo… Trabaho na tayo…



