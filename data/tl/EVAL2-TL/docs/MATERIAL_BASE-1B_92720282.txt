PAGLABAN SA HAMON NG BUHAY NA MAY PAG-ASA

ISANG bukas na liham mula sa isang tagahanga. Ito ay isinulat ni Aida B. Bungue para basahin ng inyong lingkod sa programang “HEALTH & TRAVEL @ Serbisyo Publiko”.
Habang binabasa ko ang istorya, ako’y nagulat at hindi ko akalain na ang buhay na ikinukuwento n’ya ay buhay ng inyong lingkod.
“Ako ay masugid na mambabasa ng Remate, gayundin, tagapakinig ng Health & Travel @ Serbisyo Publiko na kung saan sumusulat at nagbo-broadcast. Dahil sa aking paghanga sa kanya ay gumawa ako ng paraan upang siya ay makadaupang palad. Hindi naman ako nabigo at kami ay nagkita. Ang lahat ng sumunod na pangyayari ay isang katuparan ng aking mga pangarap, sapagkat, ako ay binigyan niya ng pagkakataon na magkaroon ng sariling programa sa radyo na malaon ko nang pangarap.
Lalo akong humanga sa kanya, dahil sa mga pagsubok at balakid sa buhay na kanyang naranasan sa kanyang murang gulang. Nakapag-asawa siya nang maaga, subalit, ang masaya at maligayang buhay may-asawa ay dagliang nawala sa kanya sa pagpanaw nito nang wala sa panahon.
Sa kanyang pag-iisa, ni minsan ay hindi sumagi sa kanyang puso at kaisipan na magkaroon siya ng katuwang sa pagpapalaki sa kanyang mga anak para siya ay guminhawa. Bagkus, mag-isa niyang binalikat ang pagtataguyod sa mga ito, siya ang tumayong ama at ina hanggang sila ay makatapos ng pag-aaral at magkaroon ng magandang buhay at kinabukasan.
Sa paglipas ng panahon, lalo siyang nagsumikap sa buhay hanggang sa nagbunga ang kanyang mga pagpapakasakit at pagpupunyagi.
Ang “pag-asa” na pinagtuunan niya ng pansin ay ibinigay sa kanya ng Diyos ng may pagpapala.
Nakamtan niya ang paggalang mula sa mga taong nagmamahal sa kanya. Tunay na malayo na ang narating ng isang Dr. Hilda C. Ong, na kailanman ay hindi na malilimutan ng mga humahanga sa kanya dahil sa kanyang katatagan bilang isang ina, lingkod bayan at babae sa makabagong panahon.”



