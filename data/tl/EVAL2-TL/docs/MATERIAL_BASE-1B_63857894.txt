Aabot nang 10,000 ang mga Pulang mandirigma ng BHB sa ilang taon sa harap ng kabiguan ni Aquino na harapin ang mga ugat ng gera sibil

Kawanihan sa Impormasyon
Partido Komunista ng Pilipinas
Hulyo 12, 2013

Inihayag ng Partido Komunista ng Pilipinas (PKP) na sa unang pagkakataon
sa kasaysayan nito, ang bilang ng mga Pulang mandirigma ng Bagong
Hukbong Bayan na mayroong matataas na kalibreng sandata ay aabot na sa
antas na 10,000 sa susunod na ilang taon sa gitna ng tahasang pagkabigo
ng rehimeng Aquino na harapin ang pambansa at demokratikong kahilingan
ng samabayanang Pilipino na siyang ugat ng umaalimpuyong gera sibil.

Inilabas ng PKP ang pahayag bilang reaksyon sa pag-amin ng Armed Forces
of the Philippines (AFP) sa publiko na bigo itong matinag man lamang ang
lakas ng BHB. Gayunpaman, pinaliliit ng AFP ang kabiguan nito sa
paglagay ng bilang ng kasapian ng BHB sa "mahigit 4,000" mula 4,383 na
simulang bilang nang ilunsad ng AFP ang kampanyang Oplan Bayanihan noong
Enero 1, 2011.

"Ang malinaw, hindi mapasublian ng AFP ang katotohanang sa mahigit na
ilang taon, tuluy-tuloy na lumakas ang BHB," anang PKP. "Ang pagsulong
ng rebolusyonaryong armadong pakikibaka sa buong bansa ay hindi
maitatatwang ipinamalas sa pamamagitan ng madadalas at malalaking
taktikal na opensibang inilulunsad ng Bagong Hukbong Bayan (BHB) sa
Luzon, Visayas at Mindanao."

"Para magmukha itong mahusay, inuulit-ulit ng AFP ang walang batayang
linyang narating ng BHB ang rurok ng lakas nito na 25,000 noong 1986
subalit bumaba sa 6,000 at ibayo pa itong napaliit sa 4,000 sa ilalim ng
rehimeng Aquino," pagdidiin ng PKP.

"Walang batayan ang mga sinasabing ito ng AFP. Ang totoo, ang rurok ng
lakas ng BHB ay umabot lamang ng 6,100 Pulang mandirigma na may
malalakas na sandata noong 1986. Dahil sa mga internal na pagkakamali,
unti-unting bumaba ang bilang ng BHB hanggang noong 1992 kung kaya
inilunsad ng PKP ang ikalawang kilusang pagwawasto. Pagsapit ng 1998,
naabot na muli ng BHB ang antas ng lakas nito na katumbas noong maagang
bahagi ng 1980 nang magsimula sumulong nang malaki."

"Sa ilan pang taon ay malalam!!pasan ng BHB ang dati rurok ng lakas nito
noong 1986 at nasa landas na ito ng pag-abot sa antas ng 10,000 sa mga
susunod na taon," pagdidiin ng PKP. "Tinatarget ng BHB ang pagtatayo ng
may 180 larangang gerilya sa buong bansa nang may isang kumpanya ng mga
Pulang mandirigma bawat isa, na ibayong pinalalakas ang armadong bilang
nito ng ilampung libong armadong milisya at kasapi ng mga komite sa
pagtatanggol-sa-sarili ng mga baryo."

"Patuloy na tinutugunan ng mga kumand ng BHB sa buong bansa ang mga
tungkulin ng malaganap at masinsing pakikidigmang gerilya, habang
isinusulong ang malawakang rebolusyonaryong kilusan sa reporma sa lupa
at hakbang-hakbang at antas-antas na binubuo ang mga impraistruktura ng
demokratikong gubyernong bayan," dagdag ng PKP. "Mayroon pa sympreng
maliliit at mahihinang yunit ng BHB, subalit sinusuportahan ito ng ibang
yunit ng BHB na mas malalakas at mas sulong."

"Sigun sa target ng Oplan Bayanihan na isinapubliko ng AFP noong 2011,
dapat napahina na diumano ang lakas ng BHB nang mahigit kalahati sa
kalagitnaan ng 2013 o sa mga panahong ito. Ang plano na ng AFP sa sunod
na yugto ay ilipat na ang 'tungkulin sa kontra-insurhensya' sa
Philippine National Police at magkokonsentra na ang AFP sa mga 'panlabas
na banta'."

"Ang malinaw, nakatakdang mabigo ang Oplan Bayanihan ng rehimeng
Aquino," anang PKP. "Hindi lamang nabigo ang AFP na paliitin ang bilang
ng BHB sa isang insignipikanteng antas, nagtagumpay lang din itong
udyukan ang ibayong armado at di-aramdong paglaban ng inaaping mamamayan
sa pamamagitan ng brutal at mapanupil na mga kampanyang militar na
mapanlinlang na itinuturing ng AFP na mga operasyong 'pangkapayapaan at
pangkaunlaran'."

"Matutulad din ang Oplan Bayanihan ng rehimeng Aquino sa sinapit ng
Oplan Gordian Knot at Oplan Bantay Laya I at II ng rehimeng Arroyo, ng
Oplan Makabayan ni Estrada at ng una hanggang apat na yugto ng Oplan
Lambat Bitag na ipinatupad ng mga rehimen nina Aquino at Ramos mula 1986
hanggang 1998," anang PKP. "Pawang nangabigo ang lahat ng oplan na ito
dahil walang iba ito kundi mga plano ng gera para supilin ang
sambayanang Pilipino at pigilan sila sa pglulunsad ng mga demokratikong
pakikibaka at armadong paglaban."

"Ang katumpakan at pangangailangan ng paglulunsad ng rebolusyonaryong
armadong pakikibaka ay nagiging napakalinaw sa sambayanang Pilipino nang
mas ninais ng rehimeng Aquino na kitlin ang negosasyong pangkapayapaan
at ibayong isulong ang mga patakarang neoliberal na nagsisilbi sa
interes ng malalaking dayuhang kumpanya sa pagmimina at mga plantasyon,
iba pang malalaking kapitalista at ng malalaking panginoong maylupa at
malalaking negosyong kaalyado ni Aquino sa kapinslaan naman ng
sambayanang Pilipino."

"Haling si Aquino at ang kanyang mga upisyal militar sa paggapi sa
armadong paglaban ng mamamayan sa pamamagitan ng pwersang militar at mga
kampanya ng armadong panunupil," anang PKP. "Maling-mali si Aquino at
ang AFP na isiping dahil sa todo-todong pinansyal at militar na suporta
ng US, mawawakasan na nito ang armado at demokratikong rebolusyonaryong
paglaban ng mamamayan sa pamamagitan ng purong dahas."

"Matapos ang tatlong taon sa poder at ng lahat na pampulitikang
pagpapaganda nito, bigo ang rehimeng Aquino na mabawi ang tiwala ng
mamamayan sa bulok na panlipunan at pampulitikang sistema na mas
nagiging mapang-api at mapagsamantala."



