
Nueva Vizcaya, mayroon nang Mobile Dental Clinic

June 29, 2016

BAYOMBONG, Nueva Vizcaya, June 27(PIA) – Makakaasa ng libre at regular na dental services ang mga Novo Vizcayanos dahil sa pagdating ng isang Mobile Dental Clinic (MDC) na ipinamahagi kamakailan ng Department of Health (DOH) sa lalawigan. Ani Dr. Edwin Galapon, provincial health officer, ang MDC na nagkakahalaga ng P3.9 million ay kumpleto sa mga pasilidad at apparatus sa loob nito. “Ito ay gagamitin upang maibigay ang libreng serbisyo sa mamamayan, lalo na sa mga mahihirap na pamilya na nakatira sa mga liblib na pook,” pahayag ni Galapon. Dagdag ni Galapon na prayoridad na gagamitin ang MDC sa mga bayang wala pang dentist upang maipamahagi ng libre ang dental services sa mga mamamayan. Sinabi pa ni Galapon na malaking tulong ang ibinigay na MDC ng DOH dahil makakatulong ito sa implementation ng nutrition program sa lalawigan. “Alam naman natin na kung hindi maayos ang ating mga ngipin, hindi tayo makakain ng tama at maayos,” pahayag ni Galapon.# Ben Moses Ebreo/PIA 2-Nueva Vizcaya



