I KNOW BETTER!: Mika, bida sa ABS, kontrabida sa GMA ngayon!
By Jun Nardo November 29, 2016
Nagningning ang grand ballroom ng City of Dreams last Sunday sa mga artistang dumating para sa grand launch ng Rene Mouris, isang brand ng watch mula sa Paris, France. Hindi lamang ang iba’t ibang disenyo ang inilatag sa launch kungdi pati ang pagpapakilala sa international endorser nilang isang Pinoy, si Job Abogado.
Ilan sa mga artistang dumalo at nabiyayaan ng timepiece ay sina Geoff Eigemann, Gina Alajar, Sunshine Dizon, Sunshine Cruz, Mika dela Cruz, Gloc-9, Carlo Gonzales, Dingdong Avanzado, ang singing girlfriend ni Geoff na si Maya, Jimmy Santos, Ara Mina at iba pa.
Nasa stable ng talents ng PPL Entertainment, Inc. ni Perry Lansingan si Mika gaya ng sister niyang si Angelika dela Cruz. Lumipat na siya sa Kapuso Network at agad binigyan ng project, ang Meant To Be, pero kontrabida kay Barbie Forteza ang role niya. “Sinabi nila sa akin na kontrabida muna ang first project ko pero may pinaplano na sila sa akin. Kasi ang hirap din naman na paglipat mo, ang laki agad ng pressure sa‘yo, ‘di ba?
“Sa akin, kahit anong project, hindi naman ako maarte saka mas masaya actually ang kontrabida. Para sa akin, mas may dating sa akin ‘yon,” rason ni Mika.
Bakit siya lumipat ng network? Hindi ba siya masaya dahil pinabayaan siya?
“Hindi naman ako pinabayaan o hindi na masaya. Never naman akong nawalan ng work. Inalagaan naman nila ako. Saka lahat ng binigay na projects sa akin, laging maganda at challenging.
“Kaya lang siyempre, nagkakaedad na ako. Mag-i-eighteen na ako para panibago naman. Gusto kong mag-explore. Gusto ko panibagong mundo naman. Siyempre, nandoon ang Ate ko,” katwiran pa niya.
Nagpaalam at umalis siya nang maayos sa ABS-CBN?
“Ayoko namang mag-burn ng bridges kaya nagpaalam ako nang maayos. Dinalaw ko sila, nagpaalam ako nang maayos. Actually nang magpaalam ako, alam na nila. Alam na nila ‘yung balak namin.

“Sabi nila, kung saan ako maggu-grow at anytime naman na bumalik ako, always welcome ako,” saad pa ng young actress.
Walang boyfriend si Mika. Bawal pa raw siya ligawan hanggang hindi pa 18-years old. Ngayong December 9 siya magiging 18.
“Puwede na raw (magkaroon ng suitors) pero hindi pa ako nagpapaligaw ngayon. Ha! Ha! Ha!” tugon ni Mika.



