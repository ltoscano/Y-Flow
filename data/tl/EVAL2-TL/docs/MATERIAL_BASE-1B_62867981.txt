NCRPO NEEDS AN ALBANO

KATULAD ng ginawang pagtatanggol ni Pangulong Benigno Aquino 3rd kay PNP Chief Alan Purisima, kailangan ni Hepe ang katuwang sa kanyang liderato na aktibo na, produktibo pa.
Sa tagal ko sa police beat, marami tayo naging kaibigan mula PO1 hanggang sa PNP Chief na masisipag na at matitinik pa sa pagresolba ng mga krimen sa lokal at buong bansa. Dito sa Quezon City Police District (QCPD) tayo nagkaugat sa ating misyon bilang impormante ng bayan – media. Kasabihan nga ay rito na ako nagkaugat dahil mula 1990 hanggang ngayon ay malapit sa puso ko ang distritong ito dahil dito ako nakatira.
Sa rami ng nagdaan na district directors, halos silang lahat ay naging kaibigan ko, ang ilan naman sa kanila ay nakaaway ko sa propesyon bilang media kontra pulis. Kung tama sila, todo papuri at suporta ang ginagawa ko pero kung mali, todo banat tayo hanggang matanggal sila sa serbisyo. Tama ba ‘yun, PNP Chief Alan Purisima?
Throwback ka ng kaunti noong na-assign ka rito sa QCPD na noon ay CPDC pa lang.
Bantay-sarado ka namin noon pati na mga Mistah mo, remember? Sana nga! Ngayon ay puro batikos ang inaabot ng PNP lalo na sa Metro Manila. Wala tayong kuwestyon kay NCRPO Chief Director Carmelo Valmoria, dahil may kasipagan din naman ito, bukod pa sa talaga namang malakas kay PNOY. Kung tutuusin nga, dapat ay nasa Camp Crame na siya dalhin para lalong makatulong sa trabahong administratibo sa kabuuan ng PNP.
Hindi po sa pinangungunahan natin si PNoy at Director General Purisima, pero kung pipili rin lang naman kayo ng bago na mamumuno sa NCRPO, inirerekomenda ko at mga kuya sa tropa si QCPD District Director Richard Albano.
Sa maikling panahon, pero mahaba na rin pala, mula pa sa Maynila hanggang sa maupo bilang District Director Albano ng QCPD, ay nakilatis ko ang kanyang estilo ng liderato at pamumuno. Kaya nga inspirado ang mga operatiba ng QCPD ngayon dahil sa mala-pamilyang turing sa kanila ni Albano.
Ilang malalaking krimen na ang nalutas nila sa maikling panahon lamang at karamihan ay mababa sa 72-oras ay lutas na at nadarakip mismo ang mga suspek, ilan sa mga ito ay ang alkalde ng Isabela. ‘Yung model na pinatay ng kaibigan mismo.
‘Yung rampage killers. ‘Yung lider ng pamilya ng carnappers bilang pinakamalaking sindikato, sambot lahat.
‘Yung pagpatay kay car racer Enzo Pastor. ‘Yung tonelada na halos na mga iligal na droga kumpara sa iba na pake-pakete lang. ‘Yung mamamatay-pulis at mga inosenteng sibilyan, swak lahat sa maikling oras lang!
Pangulong PNoy at Chief Alan, alam kong nakikita niyo lahat at kongkreto ang mga pruweba na nagawa ng QCPD sa ilalim ni P/CSupt RICHARD A. ALBANO. Tiyak, malaki ang mababawas sa inyong sakit ng ulo sa pagsugpo ng krimen sa Metro Manila kapag itong si Gen. Albano ang mamumuno ng NCRPO.
Yes, mga sir, NCRPO NEEDS AN ALBANO! LILY’S FILES/LILY REYES



