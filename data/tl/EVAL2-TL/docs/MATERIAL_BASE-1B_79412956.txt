PARE-PAREHO NATING PANGARAP

SA araw-araw na buhay, araw araw rin tayong nangangarap ng kaginhawaan.
Walang hindi nangangarap ng mas mabuting buhay, maging ang mga public official na tulad ko.
Kasama sa pangarap ng isang public servant ang mas magandang performance bilang empleyado ng gobyerno.
Hindi man paniwalaan ng ilan, hindi lang para sa sarili ko ang aking pangarap kundi para sa ikabubuti ng bayan at para sa mas magandang performance bilang empleyado ng pamahalaan.
Isa sa pangarap ko ay maiayos na sana ng pamahalaan ang problema sa transportasyon.
Ang problema sa traffic ay pumapatay hindi lang sa ekonomiya ng bansa, kundi sa kabuhayan ng mamamayan, mayaman man o mahirap at sumisira sa tiwala ng lahat ng taxpayers sa pamahalaan.
Kaya ang pangarap ko ay maayos na sistema ng transportasyon.
Siguro ang akala ng marami ay walang ginagawa ang gobyerno tungkol sa problema ng traffic dahil parang wala na itong solusyon at parang pinipilit na lang tanggapin ang problema.
Pero maraming pag-aaral ang ginagawa ng gobyerno tungkol sa suliranin ng traffic.
Maraming pagkukumpara sa sistema ng ibang bansa tulad sa Singapore at China at lalo na ang sikat na mass transportation system sa Colombia na napatunayan nang epektibo at pwedeng gayahin dito sa atin.
Hindi bulag ang pamahalaan sa problema ng transportasyon.
Pero tulad ng isang pangarap, dahan-dahan dapat ang pag-abot, sinisiguro na tama ang bawat hakbang at hihikayatin ang kooperasyon at suporta ng bawat isa.
Sa pag-aaral ng mga ahensya ng gobyerno na naatasan magbigay ng suhestyon para sa solusyon ng problema ng traffic, nalaman na higit sa 7-milyong ang rehistradong sasakyan ang nasa ating mga lansangan.
Na halos 600,000 ang sumasakay ng MRT araw-araw na karamihan ay mga empleyado at mga estudyante.
Sa makatuwid, mga ordinaryong naghahanapbuhay na kababayan natin ang unang apektado ng problema sa traffic, pangalawa ang mga estudyante na halos lahat ay kabataan.
Kaya mas maigting ang pangarap ng mga tulad ko na masolusyunan ang problema sa traffic.
Samahan ninyo ako sa pagsubaybay sa problema ng traffic sa bansa.
Ang inyong opinyon ay makatutulong sa gobyerno. SIBOL/Ariel Enrile-Inton



