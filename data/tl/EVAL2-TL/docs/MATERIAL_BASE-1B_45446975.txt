TAGAMASID: Makakabawi kaya?
By Jimmy Cantor October 3, 2016 Bago nagsimula ang serye sa pagitan ng San Miguel Beer-Ginebra at TNT KaTropa-Meralco, marami ang nagsabing alam na nila kung ano ang mangyayari, na replay na lamang ito ng ibang mga laban, na lumang tugtugin na, na alam na nila kung sino ang mananalo.
Nang manalo ang Ginebra sa Game 1 ng serye nito laban sa SMB, ang defending champion, marami ang nagsabing ‘yun na ang magiging huling panalo ng Kings sa best-of-five semis series sa PBA Governors Cup.
Ganito rin ang narinig natin sa marami nang makuha naman ng Meralco ang Game 2 ng serye nito laban sa TNT. Simple lang ang dahilan. Alam ng lahat na kung baga sa business, flagship ng San Miguel Corp. ang SMB. Ganoon din para sa TNT. Ang sabi nga, MVP vs. RSA.
Pero mukhang hindi mangyayari ang inaasahan ng lahat. Muling nanalo ang Ginebra sa Game 3 laban sa SMB noong Biyernes at muli ring nanalo ang Meralco sa TNT noong Sabado. Angat na sa iskor na 2-1 ang dalawang koponan. Puwedeng matalo pareho sa Game 4 pero may pag-asa pa ring makapasok sa finals. (Habang sinusulat ito ay hindi pa nagsisimula ang Game 4 sa pagitan ng Ginebra at SMB.)
Sabi nga ng isang katoto, pinapatunayan lang ng mga pangyayaring ito na nakasisiguro na ngayon ang mga PBA fans na maski sister-teams ang naglalaban, talagang laban ang mangyayari, hindi moro-moro lang.
Kung sa boksing, nasa corner ngayon pareho ang SMB at TNT at inuulan ng suntok mula sa iba’t ibang anggulo. Ang tanong ay kung makakabawi ang dalawang koponan.
Pero para kay Meralco coach Norman Black, hindi pa tapos ang laban.
“We need another effort like this to make us realize our dream to reach the championship. Why not dream big, why not think big?” aniya.
Ang sabi naman ni Ginebra coach Tim Cone: “It was a hard game that was well fought.

That was what a team is all about. I can’t help but smile about it.”

Kung ang ibang mga fans ang tatanungin, basta makapasok ang Ginebra sa finals, ayos na, hindi na problema kung sino ang makakalaban. Siguradong patok sa takilya ang finals.
Ang tanong ngayon ay kung ano ang magiging sagot ng SMB at TNT sa kanilang naging pagkatalo sa Game 3.



