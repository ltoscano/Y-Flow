
KONTRA KAY MACOY, KONTRA KAY PNOY

NANG sumugod ang mga kontra-martial law sa lansangan, may mga natuwang taga-Malakanyang.
Pero ang katuwaan nila ay umasim nang ihayag ng mga demonstrador na hindi lang sila kontra-martial law ni Macoy kundi kontra sila sa term extension at pagpilay ni PNoy sa Supreme Court.
Napurnada ang mga taga-Palasyo sa pagdiriing ulol ang mga utak at kamay ng martial na idineklara noong Setyembre 21, 1972.
Naramdaman kasi nilang batid ng mga nagprotesta laban sa diktadurya ni Macoy na may sariling kaululan din sila sa pagtatangka ng ala-Macoy na term extension.
Batid nilang pareho lang din ang Macoy istayl at PNoy istayl sa pagtrato sa SC.
‘Yun bang=== gawin ang SC na sunud-sunuran sa kanila. Katuta-tutaan sa madaling salita. Hehehe!
LIBO-LIBO SA PINAS
Libo-libo, kundi man milyon katao ang hindi nakalimot sa bangis ng batas militar.
Kung saan-saan sumulpot ang mga mamamayan na kumondena sa gayong klase ng gobyerno na mga militar at pulis ang mga diyos at sa dulo ng baril lamang sila nabubuhay.
Syempre pa, may natuwa noon na akala nila’y sila’y naging malaya sa ilalim ng martial law.
Pero sa kalaunan, lumabas ang katotohanang dapat na talagang wakasan ang diktadurya.
At milyon-milyong katao o nakararami sa mga mamamayang Filipino ang lumahok o nakiisa laban sa martial law at nakita ang katawan at kaluluwa nito nang maganap ang People Power 1.
Sila ang pinanggalingan ng mga naglabasan sa kalsada nitong nagdaang mga araw na sumasalungat sa martial law o anomang kauri nito ngayong mga araw.
HINDI MASISISI
Hindi natin masisisi ang mga nagmartsa sa mga lansangan nang idamay nila ang kasalukuyang administrasyon sa kanilang mga puna sa gobyerno.
Dahil marami ang higit umanong pagkakahawig kaysa pagkakaiba ng gobyernong Marcos at gobyernong Aquino.
Naririyan na nga ang kagustuhan ng mga nasa poder na palawigin ang kanilang puwesto sa gobyerno at nais pang retokihin maging ang Konstitusyon para masiguro nilang magaganap ito.
Kung tagapayong lang ang isang Chief Justice noong martial law ng asawa ng Pangulo ng Pilipinas, gusto namang maging tuta at laruan lang ang Chief Justice ngayon.
Pero ang isa sa matindi talaga ay ang pagkakapareho ng mga pekeng pag-unlad.
Totoo na may pag-unlad ang bansa, pero para sa iilang malalapit lang sa Malakanyang at Kongreso na nakakokorner ng lahat ng mga malalaking negosyo sa bansa mula sa kuryente hanggang sa mga telepono, eroplano, negosyong agrikultura at imprastraktura.
Naiiwang nakanganga ang mga mamamayan at sa mismong mga survey ng pamahalaan, parami nang parami ang nagsasabing sila’y naghihirap at parami nang parami rin ang dating maalwan ang buhay na nagsasabing sila’y naghihirap na rin.
OFWS: SIGNOS NG BANGUNGOT
Kung hindi pa rin maintindihan ng mga manhid ang pangkalahatang kalagayan ng nakararaming mamamayan, lingunin lang nila ang mga kapitbahay at kabarangay at doon sila makakikita ng mga maliliwanag na palatandaan ng pagkakapareho noong martial law at ang Tuwid na Daan ngayon.
Dahil sa kakulangan o kawalan ng trabaho sa loob ng bansa, pinabongga nang husto ng martial law ang pag-aabroad. At marami naman ang nagkaroon ng gaan ng buhay at pag-asa sa bukas.
Nang dumating ang Tuwid na Daan, gayundin ang problema at palala pa nga nang palala ang problema sa empleyo, kasama na ang sahod. Ilang taon na ngang walang anunsyo mismo si PNoy ukol sa wage increase maging sa kanyang State of the Nation Address?
Ngayon nga ay milyon-milyon ang patuloy na lumalayas sa Pinas bilang mga obrero at alipin ng mga dayuhan. At kung pupwede lang ay gusto nang mag-abroad maging ang mga senior citizen dahil sa malawakan at matagalang gutom na kanilang nararanasan, may kalamidad man o wala.
Ikaw man ang tamaan ng kontraktuwalisasyon na mas matagal ka pang maistambay bago ka makahanap ng bagong trabaho na walang kasiguruhan at hanggang limang buwan lamang.
Ito’y sa kabila ng pagsasabi ng pamahalaan na mayaman ang Pilipinas at hinahangaan (o binobola) na tayo pati ang mga dayuhan.
PARA ‘DI MAG-ALA-MACOY
Syempre pa, mga Bro, ayaw ng kasalukuyang administrasyon na sa huling araw ay matawag itong ulol gaya ng tawag nito sa gobyernong martial law.
Kaya nga ibinabandera nito ang Tuwid na Daan na bumabasag na umano sa matitinding korapsyon at pandarambong.
Hindi madaraan ang masa, mga Bro, sa salita.
Dapat may halo o tamang gawa rito.
Isa, huwag nang dalirutin ang Konstitusyon para sa term extension at paglalatiguhin ang Supreme Court hanggang sa ito’y maging tuta at alipin na lang ng Malakanyang.
Isa pa, huwag hayaang mabuhay sa gutom ang parami nang paraming mamamayan at tanging ang iilang katao ang nabubundat sa mga likas na yaman ng bansa at transaksyon ng pamahalaan.
Isa pa, dapat na ipakulong ang mga mas malaki pang korap at mandarambong na taong Malakanyang at mga alyado nito sa Senado at Kamara, kasama na ang mga nasa lokal na pamahalaan.
Kung magagawa lang ang lahat ng ito kahit sa huling dalawang taon ni PNoy sa puwesto, hindi na kailangan ang term ekstensyon.
Mayroon at mayroon, at milyon-milyon pa, ang kikilos upang magpatuloy ang pamahalaan sa tunay na paglilingkod nito sa bayan.
oOo
Anomang reklamo o puna ay maaaring iparating sa www.remate.ph o i-text sa 09214303333. ULTIMATUM/BENNY ANTIPORDA



