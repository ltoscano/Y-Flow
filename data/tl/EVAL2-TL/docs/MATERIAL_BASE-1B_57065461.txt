IVERSON INIMBITA NI LUE SA CAVS? SSeptember 16, 2016
Sino’ng makakalimot sa mga antics ni Allen Iverson sa kasagsagan ng kanyang NBA career sa Philadelphia 76ers?
Isa sa pinakatumatak sa kaisipan ng mga fans ang ginawa niyang ‘wicked crossover at stepover’ kay Tyronn Lue.
May 15 taon na ang nakalilipas sa Game 1 ng NBA Finals (2001), lutang-na-lutang ang laro ni Iverson laban kay Lue, na noo’y pointguard ng kalabang Los Angeles Lakers, kung saan matapos makashoot ay hinakbangan pa ng Sixers superstar ang noo’y bumagsak na si Lue. At sa Hall of Fame induction speech kamakailan, binanggit ni Iverson ang nasabing pangyayari, sa pagsasabing tumanggap ng dagdag-sahod si Lue dahil sa pagbabantay sa kanya.
Si Lue ay coach na ngayon ng defending NBA champion Cleveland Cavaliers at kinalimutan na niya ang anumang trash-talk at hindi magandang bantayan nila ni Iverson noon.
Katunayan, ayon kay Lue, para daw silang magkapatid ni Iverson at kung nanaisin daw ng dating NBA MVP at Hall of Famer na maging coach, ay handa daw siyang imbitahan ito sa Cavs.
“He can come coach with me,” lahad ni Lue sa TMZ Sports na inilabas din ng MSN Sports.
“I love him like a brother. Glad he got inducted into the Hall of Fame,” dagdag ni Lue. “Well-deserved and one of the best players of alltime in the NBA.”



