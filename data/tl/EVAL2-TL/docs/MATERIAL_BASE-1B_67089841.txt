Sa imbestigasyon ng Kamara:‘All roads lead to De Lima’ — Rep. Umali By Tina Mendoza October 8, 2016 Hindi papayagan ng House committee on justice na walang mangyari sa kanilang imbestigasyon sa laganap na operasyon ng iligal na droga sa New Bilibid Prison (NBP).
Ayon kay Mindoro Oriental Rep. Rey Umali, sa ngayon ay malapit nang matapos ang imbestigasyon ng kanyang komite kung saan naestablisa umano nila ang relasyon ni Sen. Leila de Lima at dati nitong driver-bodyguard na si Ronnie Dayan.
Aniya pa, mahalaga na maestablisa ang relasyon ng dalawa dahil ito ang ginamit ni Dayan para makapang-impluwensya sa mga nakakulong na drug lords sa NBP. Ayon kay Umali na matagal nang may mga imbestigasyon na ginagawa hinggil sa illegal drug trade sa NBP subalit wala namang nangyari, sa pagkakataon umano ngayon ay titiyakin ng Kamara na may mga mailalatag na bagong batas para masugpo na ang problema sa Bilibid.
“Until when natin hahayaang walang mangyari sa lahat ng mga imbestigasyon? Now, we mean business, and we’re going to the bottom of this. It is just so unfortunate that all roads lead to Leila de Lima,” pahayag pa ni Umali.
Dagdag pa ng kongresista, tatapusin na ng Department of Justice (DOJ) ang presentasyon ng natitirang mga testigo at interpelasyon ng mga mambabatas sa Lunes gayunpaman kung hihingi ng extension ang DOJ ay posibleng magbigay pa ng isang araw na hearing.
Bago ang nakaiskedyul na hearing sa Lunes ay magdaraos muna ng executive session ang House committee on justice para pakinggan ang presentasyon nina PNP Directors for Operations Director Benjain Magalong at PAOCC Executive Director Reginald Villasanta.
Matatandaan na noong nakaraang pagdinig ay humingi ang mga opisyal ng executive session para ipaliwanag ang dahilan ng paglipat sa NBI detention cell ng Bilibid 19 at pag-iwan naman kay Jaybee Sebastian ng NBP na base umano sa isang intelligence package at masyadong sensitibong impormasyon kaya hindi maaaring ihayag sa hearing.
Inaasahan na ihaharap umano sa pagdinig sa Lunes si Sebastian at si Vicente Sy na ibinunyag ng isang inmate na mistress diumano ang aktres na si Rosanna Roces.
Sinabi ni Umali na sapat ang kanilang nakuhang impormasyon sa isinagawang imbestigasyon para makabuo ng batas at mapaayos ang sistema sa NBP at tuluyan nang maresolba ang paglaganap ng illegal drugs sa loob ng piitan.



