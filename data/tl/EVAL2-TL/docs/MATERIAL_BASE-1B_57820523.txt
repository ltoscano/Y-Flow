37 magsasaka sa North Cotabato tumanggap ng kabayo at kalabaw

SSeptember 14, 2016

MAKILALA, North Cotabato, Set. 14 (PIA) -- Nabiyayaan ng kalabaw at kabayo ang 37 magsasaka ng mais sa bayan ng Makilala sa North Cotabato kamakailan.

Ayon kay Director III Marion Abella ng Department of Agrarian Reform-North Cotabato, ang 18 kabayo at 19 na kalabaw ay ibinigay sa mga agrarian reform beneficiary sa naturang munisipyo sa layong mapaunlad ang produksyon at kita mula sa kanilang sakahan ng mais.

Iginawad ito sa ilalim ng Corn Production, Processing and Marketing Sub-Project ng DAR-Mindanao Sustainable Agrarian and Agriculture Development (MINSAAD) Project at nagkakahalaga ng Php745,000.

Paliwanag ni Abella, mga hayop na pansaka ang kanilang ibinigay sa mga nasabing magsasaka dahil malaking tulong ito sa kanilang mga gawaing sa bukid lalung-lalo na at nasa mga bulubinduking lugar ang mga sakahan at mahirap maabot ng mga makinarya.

Mangilan-ngilan din lang sa mga magsasaka sa lugar ang may alagang kabayo at kalabaw.

Dagdag pa ang opisyal dumarami ang mga nagsasaka ng mais sa lugar dahil sa patuloy na pagputol ng mga puno ng rubber.

Sa taya ng DAR, magdaragdadagan ng 330 na ektarya ang 550 ektaryang maisan sa naturang lugar.

Maliban sa mga kabayo at kalabaw, magbibigay rin ng mga corn mill at iba apang post-harvest facility ang MINSAAD project sa mga magsasaka sa lugar.

(DEDoguiles-PIA 12)



