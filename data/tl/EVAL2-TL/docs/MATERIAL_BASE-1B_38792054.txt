
SINO ANG SUSUNOD?

PAGKATAPOS sirain ang pangalan at pagkatao nina dating Pangulong Gloria Macapagal-Arroyo, Senators Jinggoy Estrada, Juan Ponce Enrile at Ramon Revilla at Vice-President Jejomar Binay, sino naman kaya ang susunod na kalaban sa politika ang target ng administrasyon ni Pangulong Benigno Aquino III?
Sabagay, hindi lang naman si Pangulong Aquino ang naghahangad na maging mabango ang kanilang Liberal Party kundi maging ang Nacionalista Party nina Alan Cayetano ay nakikisawsaw rin dahil alam nilang marami ang magbabanggaan sa 2016 election.
Kumbaga, matira ang matibay ang konsepto ng labanan sa politika ngayon sa Pilipinas.
Pagalingan ng publicists at Think Tank ang nangyayari ngayon sa politika sa Pilipinas. Pero syempre, kailangang gumastos ng malaking pera.
Kaya nga pumapasok ang pangalan ni Manny Pangilinan, isa sa pinakamalaking negosyante sa bansa, sa larangan ng politika. Siya kaya ang isusunod ng mga politiko na sirain ang magandang pangalan at imahe sa mga mamamayan?
Natural, hindi basta tatahimik ang taong ito kung siya ang babanggain ng mga nasa posisyong politiko dahil bukod sa mahusay itong kaalyado ay may kakayahan itong bumangga sa sinomang gagawa ng hindi maganda sa kanya. Alalahanin dapat ng mga politikong ito na si Pangilinan ay may ABC 5 at Philippine Star.
Pero si Pangilinan nga kaya ang talagang tatakbo sa halalan? Paano kung hindi pala si MVP? Naisahan ang mga ito ng totoong tatakbo sa halalan.
Kaya sino na ang susunod na sisirain ng administrasyong Aquino sa mga nasa posisyon na batid na banta sa sinomang manok ng Palasyo para sa 2016 elections?
Posible kayang si Sen. Ferdinand “Bongbong” Marcos?
Bagaman matinding magkaaway ang pamilya Marcos at Aquino, kaya bang banggain ni PNoy si Bongbong?
Labag man sa kalooban ng batang Marcos ang dalhin sa kanyang teritoryong Ilocos si Aquino noong tumakbo itong senador sa ilalim ng Genuine Opposition noong 2007, wala itong nagawa kung hindi sundin ang pakiusap ni dating Pangulong Joseph Estrada at buong partido sapagkat marunong kumilala ng nakatatanda ang senador.
Sa madaling salita, ang Pangulo lang ng Pilipinas ang hindi marunong tumanaw ng utang na loob sapagkat lagi nitong hinahanapan ng butas ang mga batas na ipinatutupad ni Mayor Estrada na para sa ikagaganda ng kanyang nasasakupan.
Mukhang abangan ang susunod na kabanata sa hakbang ng Malakanyang kung sino ang susunod na biktima ng paninira.
Sana ang isunod ni PNoy na sirain ang pangalan at katauhan ay ang mga taong sumisira sa kanyang salita at pangako sa mamamayan na “Daang Matuwid” ang tinatahak ng kanyang administrasyon.
Sana, maisip ng Pangulo na pawang sulsol at bulong brigade ang sumisira sa kanyang imahe. Kaya nga baka pagbaba niya sa puwesto ay wala nang natutuwa sa kanya maliban sa mga nakinabang sa pagiging sunud-sunuran niya sa mga ito.



