
COLLECTIVE SELF DEFENSE SA REHIYONG ASYA

LAMAN ng mga balita ang bagong mapa na pinalabas ng Tsina ukol sa kabuuan ng kanilang diumano’y teritoryo.
Samo’t sari ang reaksyon dito. Bagama’t sinasakop ng mapa ang mga baybayin ng Pilipinas, Malaysia, at Vietnam, tila hindi na ito ikinabahala gaano ng marami. Ano na nga bang bago rito? Kung kaya ng kanilang navy na sagasaan ang barko ng sinomang humaharang sa kanyang mga balakin, kabilang na ang sa mga Vietnamese Navy na tumututol sa kanilang paglalatag ng mga higanteng oil rig, ‘yun pa kayang magpalabas ng drawing?
Ang nakatutuwa lang ay noong 1940s, nagpalabas ito ng deklarasyon higgil sa 11 dashed line na demarkasyon ng nasasakupan ng kanilang teritoryo. Noong 2009, ginawa nilang 9 dashed line. At ngayon ngang hunyo 2014 sa ipinalabas nilang mapa, 10 dashed line na ang basehan nila.
Hindi maaaring igiit ng isang drawing lang na mag-isang ginawa ng isang bansa at walang basehang ligal ang pagtatadhana ng kanyang nasasakupan. Ito ang buod ng pahayag ni Sec. Sonny Coloma, ng Presidential Communications and Operations Office. Sadyang hindi maipaliwanag kung anong basehan ng Tsina sa pagpapalabas ng ganoong paninidigan. Dahil malinaw ang itinatadhana ng UNCLOS.
May natatanging karapatan ang isang bansa sa ganoong hangganan upang sinupin (conserve), pangalagaan (maintain), at siguruhing magamit sa pinakamataas na antas (maximum utilization) ang kayamanang mayroon sa ilalim ng tubig, lupa, at himpapawid sakop ng layong 200 nautical miles mula sa kanyang baybayin. Subalit sinasakop na ng Tsina sa huling ipinalabas nilang mapa maging ang baybayin ng Palawan.
Sa pagbisita ni Pangulong Benigno Aquino III sa Japan, muling pinagtibay ng dalawang bansa ang kanilang ugnayan at nagpahayag ng kahandaan ang Japan na tumulong sa Pilipinas sa hangaring pangalagaan ang seguridad ng naturang bansa. Nagpahayag si Prime Minister Abe ng kahandaang gumawa ng karampatang hakbang, kahit mangahulugan man iyon ng pagbabago sa kanilang Konstitusyon. Ito’y upang mabigyang kapangyarihan ang kanyang bansa na tumulong sa pagtatanggol, hindi lang ng kanilang karapatan at kasarinlan bilang isang bansa, kundi maging ng iba na mangangailangan ng tulong. “Collective Self-defense”–pagkakaisa at pagtututulungan ng mga bansa upang maipagtanggol ang kanilang mga sarili.
Itinuturing ng Hapon na kanyang pangunahing pambansang interes ang pagpapanatili ng kanyang soberenya. Kaya ang panghihimasok ng Tsina sa Senkaku Island ay isang malaking kapangahasan. Lalo pa’t may malaking digmaan na sa pagitan ng dalawang bansa simula noong 1937 hanggang 1945. May pinaghuhugutan, ‘ika nga, kung bakit isinusulong ng Hapon ang lahat ng hakbangin upang itaguyod ang nasabing pambansang interes.
Ganundin ang Vietnam sa paninindigan nito hinggil sa Paracel Islands. Kaya nakikipagtunggali sila at literal na nakikipagbanggaan at bombahan ng tubig sa Tsina na kung tutuusin ay kakampi nila sa nagdaang panahon.
Ang Pilipinas, itinuturing ba nito na national core interest ang kalayaan mula sa panghihimasok nang walang pahintulot ang isang dayuhang bansa sa nasasakupan nito? Marahil sa panahong ito, oo. Ito ba’y dapat nating ipagpasalamat sa Tsina? Marahil, oo rin. Sapagkat mula sa tila pagkahimbing natin (hindi pagka-idlip) sa kinakailangang pagpapalakas ng ating tagapagtanggol matapos umalis ang mga Amerikano, ngayon lang tayo humahakbang tungo sa tamang direksyon… ang pagpapalakas ng ating sandatahang lakas upang magkaroon tayo ng sariling kakayahang ipagtanggol ang ating nasasakupan.
Ang tamang landas, salamat sa kasalukuyang administrasyon, na palakasin ang Hukbong Dagat at Hukbong Himpapawid na magpapatrulya at mangangalaga sa seguridad laban sa mga banta ng panghihimasok sa nasasakupan ng ating pulo-pulong bansa. Kakayahang protektahan ang ating malawak na baybayin mula sa terorismo, droga at human trafficking, smuggling, at iba pang transnational crime. Maaaring hindi natin gaanong nararamdaman, ngunit ang nasabing mga banta ay malinaw at nagdudumilat na panganib hindi gaanong ikinababahala ng maraming abala sa pang-araw-araw na paghahanap-buhay subalit nababatid ng mga maykapangyarihan.
Patuloy nating pagsumikapang ipahatid sa kamalayan ng marami ang mga banta ng pananakop sa teritoryong nakalaan sa atin sa ilalim ng UNCLOS. Huwag tayong huminto at magsawang palaganapin ang kaalaman sa mga banta ng pambansang seguridad gamit ang social media. Kaya nating mag-share, like at comment sa kahit anong bagay sa Facebook, maaari rin nating pag-usapan kung paano tayo makatutulong. Ipahatid natin sa ating mga pinuno sa kanilang social media accounts na pabor tayo sa pagpapalakas ng ating mga tagapagtanggol.
Huwag nating pahintulutan na ang ating iiwang alaala sa mga susunod na salin-lahi ay tayo ang henerasyong nagpabaya at nagpahintulot na masakop ang ating bansa at mapunta sa iba, maging ang mga kapakinabangan at resources na sana’y sadyang atin sa dahilang wala tayong ginawa. (sa inyong reaksyon: edarevalo90@yahoo.com o i-tweet sa atty_edarevalo)



