SINUNGALING

NAGTUTURUAN, nagbibintangan ng “sinungaling” ang pangulo ng organisasyon ng mga pribadong ospital at ang pangulo ng PhilHealth.
Ito ang isa sa mga malalaking isyu ngayon na lubhang nakaaapekto sa mga kababayan nating mahihirap na umaasa sa PhilHealth tuwing nangangailangan ng pondo para sa pagpapagamot.
Ang mga reklamo ng ating mga pasyente ay marami na raw ospital ang hindi tumatanggap o kumikilala ng PhilHealth cards at mas marami na raw ngayon ang mga ospital na hindi na tumatanggap ng mga pasyente na nakaasa lang sa PhilHealth sa kanilang ipambabayad sa gastos sa ospital.
Ang sabi ng pangulo ng samahan ng mga ospital, hindi na raw kasi sila binabayaran ng sakto at tama sa panahon ng PhilHealth. Ang sabi naman ng PhilHealth, sinungaling ang mga ospital at hindi totoo na may utang sila sa mga ito.
Hindi nakatutulong ang bangayan, kung tutuusin malalaman naman sa mga ebidensya ng dokumento kung may pagkukulang nga ba ang PhilHealth o lumalabag sa kanilang tungkulin sa mga mamamayan ang mga ospital.
Ang malaking problema rito talaga ay ang masamang epekto sa mga kababayan natin, lalo ang mahihirap, na naiipit sa turuan. Sila ang nagdurusa.
Ang halata na ay ang kabiguan ng health service system na ito kung saan ang PhilHealth ang nasa gitna. May mga politiko pa nga na ginagamit na panghatak boto ang PhilHealth cards at ngayon ay nawawalan na nang silbi ang nasabing cards.
Dapat na itong kalkalin ulit, kung tama pa ba o hindi na epektibo ang sistema ng PhilHealth. Napakahalaga ng health service lalo sa mahihirap nating mga kababayan, hindi puwede na hindi maresolba agad-agad ang problema sa pagitan ng PhilHealth at ng mga ospital.
At kailangan muling tumingin ang pamahalaan sa kung ano ang mas epektibong sistema ngayong nararamdaman na ang mali sa kasalukuyang paraan na ipinatutupad para sa tungkulin ng Estado na bigyang ayuda ang mga mahihirap sa kanilang pangangailangang pangkalusugan.
Hindi puwedeng magbintangan lang ng kung sino ang nagsisinungaling. Dapat ay agad na umupo ang magkabilang panig para hanapan ng lunas ang mga problema na nagpapahirap sa ating mga kababayan.



