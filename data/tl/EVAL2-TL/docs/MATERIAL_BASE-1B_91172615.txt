ISPORT LANG!: Pacquiao-Floyd rematch sa 2017?
By Zaldy Perez October 18, 2016
Parang lumilipad talaga ang panahon.
Tatlong linggo na lamang at mangyayari na ang comeback fight ni senator Manny Pacquiao laban sa Mehikano/Kano na si Jessie Vargas sa Nov. 5 sa Las Vegas.
Tatangkain ni Pacquiao na 38 years old na sa December 17 na mabawi ang world welterweight title na nawala nang talunin siya ni Floyd Mayweather, Jr. noong May 2, 2015. Napag-uusapan na rin lamang si Mayweather, mukhang nagpaparamdam na rin ito na babalik na sa pagboboksing.
Ilang linggo pa lamang ang nakararaan, naglabas ng statement ang unbeaten at dating pound-for-pound king na si Pacquiao daw ay isa sa pinaka-the best na kanyang nasagupa sa ibabaw ng ring.
Partikular na sinabi ni Mayweather ang bilis ng galaw ni Pacquiao pati na ang lakas ng suntok nito na hinuhugot mula sa kanyang mga legs.
Marami ang natuwa sa pahayag na ito ni Mayweather dahil para sa kanila ay senyales ito na mangyayari ang kumakalat na balita na rematch nila ni Pacquiao sa 2017.
Kaya nga mahigpit ang ginagawang pagbabantay ni Freddie Roach sa training ni Pacquiao dahil kailangan daw na impresibo ang performance nito kontra kay WBO welterweight champion Vargas.
Latest na balita sa training ni Pacquiao, sinabi ni Roach na ayos na ayos na ang kundisyon ng kanyang bata.
Wala rin daw dapat na ikabahala sa leg cramps na nangyari sa senador habang nag-eensayo nang nakaraang linggo.



