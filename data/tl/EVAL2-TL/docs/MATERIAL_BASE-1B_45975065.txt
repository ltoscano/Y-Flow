Tatak ng pagbalikwas

Pinaiimbestigahan ngayon ni Pangulong Alfredo Pascual ang mga estudyanteng naglunsad ng kilos-protesta sa isang talakayan ukol sa badyet ng UP na dinaluhan ni Kalihim Florencio Abad ng Department of Budget and Management.
Para kina Pascual, mga propesor at konseho ng University of the Philippines School of Economics (UPSE), at University Student Council (USC), kagalang-galang na panauhin ng unibersidad si Abad. Kaysa mga papel, barya, at sigaw ang ibato sa arkitekto ng maanomalya at iligal na Disbursement Acceleration Program (DAP), ipinahayag na lamang sana umano ng mga estudyante ang kanilang galit sa pamamagitan ng mahinahong dayalogo at pakikipagpalitan ng kuro-kuro.
Ngunit kung tatanungin ang Alliance of Concerned Teachers at ibang mga akademiko sa loob at labas ng unibersidad, walang puwang sa panahon at lunang marahas ang mga kimi at nag-aalinlangan. Itinuturing na pandarahas o “hooliganismo” ang pagiging sibil at pananahimik sa gitna ng mainit na debate ukol sa lumalalang karahasan.
Sa tumitinding kaso ng kurapsyon sa bansa at sa patuloy na paglaki ng bilang ng mga mahihirap, walang hanapbuhay, hindi makapag-aral, pinagsasamantalahan, at sapilitang nawawala, wasto lamang ang pagsasagawa ng kilos-protesta ng mga estudyante. Layon nitong iparating ang galit ng taumbayan sa pamahalaan hinggil sa maanomalyang DAP na pangunahing pinanday ni Abad kasangkot si Pangulong Benigno Aquino III. Sa kabila ng paglabag sa batas nagpatuloy ang Ehekutibo sa pagpapatupad ng programa hanggang sa kasanggain nito ang Korte Suprema.
Sa katatapos na deliberasyon ng pambansang badyet sa taong 2015, umabot sa P500 bilyong piso ang lump-sump appropriation na itinuturing na pork barrel ng pangulo, samantala nananatiling mababa ang badyet para sa edukasyon. Halos kalahatiin nga ng DBM ang badyet ng UP sa susunod na taon kaya inaasahan na ng mga estudyante ang patuloy na pagtaas ng mga bayarin partikular ang matrikula.
Sa inilabas na pahayag ni Pascual, itinuring niyang “hooligans” at kaaway ng Unibersidad ang mga estudyanteng kabilang sa naganap na insidente. May hangganan umano ang kalayaang akademiko at karapatang magpahayag ng sarili sa Unibersidad.
Kabalintunaang maituturing ang pagsang-ayon ni Pascual sa malayang pamamahayag dahil tahasan naman niyang itinatakda ang limitasyon nito. Karapatan ng bawat indibidwal ang magpahayag nang hindi nagpapakulong sa isang debate o talakayan kung saan walang katiyakan ang malayang pagdaloy ng ideya at higit na mapapalalim ang diskurso.
Sa bawat debate, limitado ang espasyo ng tunggalian kaya kadalasang binibitbit ang diskurso sa mga lansangan kung saan naisasagawa ang iba pang porma ng protesta. Bunga ng mga kilos-protesta ang kalayaang akademikong tinatamasa ng Unibersidad sa kasalukuyan.
Salungat sa tatak aktibismo na tradisyon ng UP ang naging tugon ni Pascual na pagpapa-imbestiga sa mga estudyante at pagturing sa mga ito bilang kaaway ng unibersidad. Pinatunayan ng mga nagdaang mga henerasyon ang talab ng aktibismo at ang malaking gampanin nito na mabigyang kalayaang magpahayag ang mga mamamayan. Sa Sigwa ng Unang Kwatro, panahon bago ang Batas Militar, nasa rurok ng aktibismo ang Unibersidad kung saan hindi nagpatalo ang mga estudyante. Nagtayo sila ng barikada bilang tugon sa karahasan at represyon ng estado.
Kung may dapat mang panigan sa nangyaring insidente siguradong hindi ang mga propesor na nag-imbita kay Abad na sangkot mismo sa isyu ng DAP, o ang konseho ng UPSE at USC na sa halip tugunan ang mandatong protektahan ang kapwa mga estudyante pilit na iginigiya ang isyu sa mas mababaw na aspeto ng karahasan daw umano ng mga estudyante.
Sa tagal at bigat ng isyu ng pork barrel, nananatiling pipi ang konseho ng mag-aaral na tuntungan ng kaisahan ng tindig ng mga estudyante sa pamantasan. Sa halip, idinidiin pa nila ang mga estudyanteng patuloy na nananawagan ng hustisya hindi lang sa lansangan at maging sa Kongreso.
Hindi lamang bunsod ng damdamin ng mga estudyante ang naganap na insidente. Isa itong organisadong pagkilos ng mga estudyante bunga ng patuloy na kawalan ng hustisya. Kung tutuusin maaaring mas maging marahas ang aksyon ng mga estudyante para sa opisyal na itinuturing na kaaway ng estado. Ngunit hindi pisikal na pananakit ang layunin ng pagsasagawa ng kilos-protesta, tunguhin nitong irehistro ang pagkundena ng mga estudyante sa pagpapatuloy ng katiwalian.
Inilantad nito ang katotohanang bigo ang ilang mga propesor, at mga estudyante na bakahin ang katiwalian ng gobyerno na siyang pangunahing dahilan kung bakit kailangang samantalahin ng mga estudyante ang lahat ng pagkakataong maipakita at maipahayag ang kanilang galit.
Tama lamang ang ginawa ng mga estudyanteng patuloy na naninindigan at ipinagpapatuloy ang makulay na tradisyon ng pakikibaka sa Unibersidad. Tunay na “hooligans” na matatawag ang mga estudyanteng nanatiling tikom ang bibig sa kabila ng mainit na balitaktakan hinggil sa isyu ng pork barrel at ang pagpanig sa mga sangkot na opisyal sa halip na isipin ang kapakanan ng taumbayan at mga estudyante.
Isang malaking tagumpay na naging matunog ang katiwalian dahil sa isinagawang kilos-protesta ng mga estudyante. binigyang diin ng insidente ang kawalan ng pananagutan ng mga sangkot na opisyal katulad ni Abad na tumangging paliwanagan ang mga estudyante.
Samakatuwid, maituturing itong isang simbolikong tagumpay na nag-iwan ng hamon sa kapwa mga estudyante at taumbayan ng pangangailangang mamili at manindigan nang walang pag-aalinlangan.



