‘Noynoy nahihibang, hayok sa kapangyarihan’

by Pinoy Weekly Staff
August 14, 2014

Pangulong Aquino, sa isang seremonya ngayong Araw, Agosto 14, sa Kampo Aguinaldo, Quezon City. Malacanang Photo
Kataksilan sa alaala ni Ninoy at Cory Aquino, at ng milyun-milyong Pilipino na nagdusa at lumaban sa tiraniya ng diktadurang Marcos.
Ganito inilarawan nina Bayan Muna Reps. Neri Colmenares at Carlos Zarate ang mga pahayag ni Pangulong Aquino na bukas siya sa pagrerepaso ng Saligang Batas, kabilang ang pananatili sa poder matapos ang termino sa 2016, gayundin ang pagbawas sa kapangyarihan ng Korte Suprema.
Anila, mistulang pagdedeklara ito ng intensiyon na magpatupad ng diktadura sa bansa.
“Nahihibang at gutom sa kapangyarihan si Aquino, kaya di-sapat na mamuno. Kailangang madurog ang ambisyon niyang maging diktador. Kailangang mapatalsik siya sa puwesto para mapigilang maipataw ang masama niyang plano,” sabi ni Colmenares.
“Bago nito, bago nangyari lahat nang ito, sarado ako, aminado ako. Pero ngayon, napapag-isip talaga ako…yung tinatawag na judicial reach. ‘Yung Kongreso, ‘yung executive, kumilos kayo. Pero at anytime, puwede namin kayong katstiguhin. At imbes na magkaroon ng tinatawag na judicial restraint. Bibihira ninyong ginagamit itong kapangyarihang ito, pero (ngayon) andalas nang ginagamit. Ngayon, yung balance between three balances, tila nawala,” sinabi ni Aquino, sa isang panayam ng TV-5 / Interaksyon.com.
Dahil sa DAP
Para kay Colmenares, malamang na itinutulak ni Aquino ang Charter Change para hindi siya mapanagot sa Disbursement Acceleration Program (DAP) na idineklara ng Korte Suprema na ilegal noong Hulyo 1.
“Ang Cha-cha ay isa ring paraan ni Aquino para hindi siya mapanagot sa kasalanan niya sa DAP at sa pagpapatuloy ng pork barrel system dahil kapag siya’y nagtagumpay ay magkakaroon na naman siya ng immunity. Dito makikita na dapat talagang isulong ang impeachment laban kay Aquino upang siya ay mapanagot na ngayon at hindi na gumawa pa ng mga paraan para makalusot,” paliwanag pa ni Colmenares.
Sa naturang panayam, sinabi rin ng Pangulo, “Siyempre yung mga boss ko, kailangan kong pakinggan ‘yun eh.” Pinatutungkulan ni Aquino ang mga inisyatiba ng mga tagasuporta niya sa social media na nananawagan ng pangalawang termino ni Aquino–sa kabila ng pagbabawal dito ng Saligang Batas.
“Paano gugustuhin ng mga tao na tumagal pa si Aquino sa puwesto gayong sa rehimen niya dumami ang walang trabaho at mahihirap, tumaas ang presyo ng mga bilihin, lumalala ang korupsiyon at mga paglabag sa karapatan pantao?” tanong ni Zarate.
Sinabi naman ni Rafael Mariano, tagapangulo ng Kilusang Magbubukid ng Pilipinas (KMP) na mistulang “lasing sa kapangyarihan ang pansamantalang okupante ng Malakanyang.”
“Ang nakaambang diktadurang Aquino, Cha-cha at mga maniobra para sa term extension ay itinutulak ng personal na vendetta, korupsiyon, at pagkahibang sa kapangyarihan. Ang malala pa, pinatatamis ito ng mga bogus at mapanlokong mantra ng sinasabing mga reporma na pakana ng ‘dilawang’ midya at mga pekeng-progresibo tulad ng Akbayan,” sabi pa ni Mariano.
Suporta ng ‘Yellow Army’
Sinabi naman ni Renato Reyes Jr., pangkalahatang kalihim ng Bagong Alyansang Makabayan (Bayan), may kaugnayan ang bagong pahayag ni Aquino sa mga ulat na nagpaplano raw ang mga tagasuporta ni Aquino ng isang ‘Yellow Rally’ sa Agosto 25 para mag-ingay para sa pangalawang termino ni Aquino.
“May mga ulat na nakaabot sa atin na ang mga tagapanguna ng kaganapang ito ay mga personalidad na sangkot sa grupong Black and White at Hyatt 10, gayundin ang CODE NGO (Caucus of Development NGOs),” sabi pa Reyes.
Ang grupong Black and White ay dating grupong kontra kay dating pangulong Gloria Macapagal-Arroyo na sumuporta sa pagtakbo ni Aquino noong 2010.
Ang Hyatt 10 naman ang dating mga miyembro ng gabinete ni Arroyo na nagbitiw at sumuporta sa pagpapatalsik sa dating pangulo. Inanunsiyo nila ang kanilang pagbitiw sa Hyatt Hotel noong 2005.
Ang CODE-NGO naman ang kalipunan ng nongovernment organizations na nasangkot sa maanomalyang mga transaksiyon noong panahon ng administrasyon ni Fidel Ramos, pero sumuporta kay Aquino. Marami sa mga miyembro nila, katulad nina Teresita Quintos Deles at Dinky Soliman ay nasa gabinete ngayon ni Aquino.
Maliban sa mga tagasuporta mula sa dating civil society na nasa gabinete na ni Aquino, mahigpit din ang suporta sa kanya ng mga alyado ng Pangulo mula sa Liberal Party. Kasama sina Caloocan Rep. Edgar Erice at Samar Rep. Ben Evardone, na pawang mga miyembro ng Liberal Party, sa nagtatambol ng panawagang pangalawang termino para sa Pangulo.
Walang clamor
Para kay Reyes, tila “masyadong mataas” ang tingin ng Pangulo sa sarili niya, na kaya niyang labagin ang Saligang Batas at baguhin ito sang-ayon sa kanyang kagustuhan, habang “kinakapon” ang Kongreso at Korte Suprema–dahil lamang may sinasabing clamor o kagustuhan ng marami na manatili siya lampas ng 2016.
“Malinaw na walang clamor ang mga tao na iekstend niya ang termino niya. Ang matinding clamor ng mga mamamayan ay para sa pagbasura sa korap na sistemang pork barrel na pinagpapatuloy ni Aquino at para maparusahan ang nagdambong at nag-abuso ng kapangyarihan (sa gobyerno), kabilang si Aquino,” paliwanag pa ni Zarate.



