
PHO Palawan, hinikayat ang publiko na makibahagi sa blood donation

July 27, 2016 Leila B. Dagot

PUERTO PRINCESA, Palawan, Hulyo 26 (PIA) ---Mas pinaigting ng Provincial Health Office (PHO) ang adbokasiya kaugnay sa blood donation, kasabay ng pag-obserba sa Blood Donor’s Month ngayong Hulyo. Sa isinagawang Kapihan sa Philippine Information Agency (PIA) kamakailan, ibinahagi ni Health Education and Promotions Officer (HEPO) Ida Viray ng PHO ang kahalagahan ng pagkakaloob ng dugo sa sino mang nangangailangan nito. ”Maliban sa magandang pakiramdam na mararanasan mo kapag nag-donate ka ng dugo dahil may magandang epekto ito sa iyong blood circulation, madudugtungan mo pa ang buhay ng iyong kapwa na nag-a -agaw-buhay”, ani Viray. Binigyang diin din ni Viray na mahalagang alamin ang blood type ng bawat miyembro ng pamilya upang hindi mahirapang maghanap ng donor sa panahong mangailangan ng dugo ang sino man sa loob ng tahanan.

Samantala, nagpasa naman ng resolusyon si City Councilor Nancy Socrates sa Sangguniang Panlungsod na humihikayat sa City Government na makibahagi sa Philippine Red Cross-Palawan Chapter upang mabigyan ng suporta ang mga blood donors at mahihirap na pasyenteng nangangailangan ng dugo. Nais ng konsehal na gawing libre ang blood testing na isinasagawa bago ang blood transfusion upang hindi mauwi sa kamatayan ng pasyente ang pangangailangan nito nang dahil lang sa walang maipambayad sa proseso. “Hindi pwedeng hayaang mamatay ang pasyente dahil walang pambayad sa blood processing.” Pahayag ni Konsehal Socrates sa kaniyang privilege speech sa ika-apat na sesyon ng City Council noong Hulyo 25. Kasunod nito, hinikayat din ni Socrates ang mga kapwa konsehal na makilahok sa mga isinasagawang mass blood donation sa lungsod. (LBD/PIA4B-PALAWAN)



