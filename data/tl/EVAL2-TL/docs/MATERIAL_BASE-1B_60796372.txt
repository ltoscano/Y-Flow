TIANAO HO "FRANC-GASY"1 VE NY TENY IFAMPIRESAHANA ETO MADAGASIKARA?

Raha tiana ho "franc-gasy" ny teny ifampiresahantsika eto, dia tsara tohizana ny resaka nifanaovan'ireo manampahefana ambony tao amin'ny fahitalavitra tamin'ny zoma alina 20 aogositra momba ny fisian'ny halatra tao amin'ny seranam-tsambon'i Toamasina. Tsara tohizina ireny teny "franc-gasy", teny vary amin'anana ireny, mba halain'ny taranaka fara aman-dimby tahaka ka hahalevona tanteraka ny teny malagasy, izay voalazan'ny lalàm-panorenana fa "tenim-pirenena" (I, and. 4)

Inona marina no tadiavintsika?

Marihana eto fa ny votoatin-dresaka nalefa tamin'ny fahitalavitra tamin'io zoma 20 aogositra io dia zava-dehibe tokoa, satria fitadiavana làlana mba hanafoanana ny halatra mahamenatra mpitranga ao amin'ny seranam-tsambon'i Toamasina. Zava-dehibe ny votoatin-dresaka, saingy ny teny "franc-gasy" nampitana azy no mahavery fanahy.

Ireo manampahefana ambony niteny tao amin'io fandaharana tamin'ny fahitalavitra io, dia azo lazaina tsy am-pisalasalana, fa santionany tamin'ireo Malagasy nandray fampianarana tamin'ny teny frantsay, ary mifampiresaka amin'ny teny frantsay, rehefa tafahaona izy samy nahita fianarana.2 Vokany, noho ny fahazarana, rehefa te-hanazava hevitra, na rehefa te-hiresaka amin'ny vahoaka dia mampifangaro teny frantsay betsaka amin'ny teny malagasy.3 Raha ny tena marina dia misaina amin'ny teny frantsay ka sahirana tokoa rehefa hanazava hevitra amin'ny teny malagasy. Tsy ho azon'ny vahoaka malagasy ny resaka satria tsy amin'ny teny malagasy no hanaovana azy fa amin'ny teny sampona dia teny malagasy vitsivitsy ampifangaroina amin'ny teny frantsay zavon-tany.

Porofo mitohoka amin'ny tenda iny resaka nifanaovan'ny manampahefana ambony tao amin'ny fahitalavitra tamin'ny zoma alina 20 aogositra iny momba ny halatra tao amin'ny seranan-tsambon'i Toamasina, fa ny fampianarana atao amin'ny teny frantsay, dia mamolavola manampahaizana sadasada fisaina, tsy vazaha tsy gasy, tsy takatry ny vahoaka tsotra rehefa miresaka.

Raha teny malagasy no nampitana ny fampianarana hatramin'izay, dia azo inoana fa hanana manampahaizana mahay manazava hevitra amin'ny teny malagasy isika, sady afaka hahatakatra tsara izay hetahetan'ny vahoaka, izay tsy "franc-gasy" akory fa malagasy tanteraka. Ny fanomezan-danja ny teny malagasy toy izao dia tsy manohitra velively ny tokony hianaran'ny olon-drehetra teny anglisy, frantsay, japoney, alemà, arabo... Iza no milaza aminao fa afaka hikatona irery eto amin'ny Nosy isika, ka tsy hifehy ny teknolojia vahiny, amin'ny fifehezana ireo teny vahiny isan-karazany? Tsy mifanohitra velively akory ny fandalinana amin'ny teny malagasy sy ny fahaizana ny teny vahiny.

Solofo José
