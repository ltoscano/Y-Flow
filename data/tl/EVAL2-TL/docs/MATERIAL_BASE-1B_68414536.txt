Ligtas na regalo
December 4, 2016
Puspusan na ang pamimili ng mga regalo ng ating mga kababayan para sa nalalapit na Kapaskuhan.
Napakaraming pagpipilian ng mga regalo sa nagkalat na mga tiangge at mga pamilihan sa iba’t ibang sulok ng bansa.
Pero mahalagang maging mapili sa mga regalong bibilhin dahil ayon sa grupong EcoWaste Coalition (EWC) ay maraming laruang inilalako ngayon sa merkado ay mapanganib. Ang nasabing grupo ay aktibo sa pagbusisi sa mga ibinibentang mga laruan para masiguro ang kaligtasan ng publiko, lalo na ang mga bata na tatanggap ng mga pamaskong regalo.
Kaakibat nito ay naglunsad ng kampanya ang EWC ng “Kids-Safe Toys for Zero Harm, Zero Waste” na kumakatergorya sa mga laruang safe gamitin at ipanregalo sa Pasko at Bagong Taon matapos matuklasan sa pagsusuri na 93% ang choking hazard ng mga ito .
Tinukoy ng grupo ang mga mapanganib na laruan ang mga sumusunod: kiddie folding chair, wonderful music xylophone, snorlax pokemon character toy dahil matataas ang lead paint content.
Ang plastic toy knife at play swords naman ay isinama din dahil matutulis ito at puwedeng makasugat sa bata gayundin ang pellet guns na maaring makabulag.
Kasama rin sa listahan ang wild sling water balloons, hello kitty guitar; mini-billiard set at plants vs.zombies lego na choking hazard o puwedeng malunok ng mga bata dahil maliliit ang mga parts nito.
Napakapalad natin dahil may ganitong grupong nakabantay sa ganitong uri mga produkto upang masiguro ang kaligtasan ng ating mga nireregaluhan, lalo na ang mga bata.
Kaya ang aming panawagan, manatiling sumubaybay sa ganitong uri ng pagsusuri dahil malaking tulong ito upang magkaroon tayo ng gabay sa pamimili ng ating inireregalo.
Hindi dapat ang presyo lamang ang gawin nating pangunahing basehan sa pagpili ng regalo kundi bigyan din natin ng prayoridad ang isandaang porsiyentong ligtas ito mula sa anumang klaseng kemikal na maghahatid ng panganib sa ating mga reregaluhan.



