Administrasyon Duterte, tamang opurtunidad para sa Ilocos Sur- Gob. Singson

SSeptember 03, 2016

VIGAN CITY, Setyembre 3 (PIA) – “Ito na ang tamang oportunidad, tamang panahon para sa Ilocos Sur dahil kaakibat natin sa pag-unlad ang administrasyon ni Presidente Duterte.”

Ito ang naging pahayag ni Gobernador Ryan Luis Singson sa pagbubukas ng tatlong araw na Executive –Legislative Agenda Strategic Planning Workshop na naganap sa Subic, Zambales noong Agosto 24-26 na dinaluhan ng mga hepe ng ibat-ibang sangay ng pamahalaang probinsyal at nasyonal kabilang na ang mga kasapi ng Sangguniang Panlalawigan.

Hinikayat din ni Singson ang mga opisyal at kawani ng gobyerno na magsilbi ng tapat sa mga mamamayan kasabay ng paghiling niya sa mga bokal na maghain ng mga ordinansa at resolusyon na makakatulong sa pag-angat ng pamumuhay.

“Kayo ang partners namin sa pagbabago at pag-unlad,” saad ni Singson

Ayon naman kay Bise Gobernador Jeremias Singson, ang prayoridad nila sa Provincial Board ay ang pagtugon sa mga issues tungkol sa kalikasan, kalusugan, ekonomiya, agrikultura,edukasyon at turismo batay sa adhikain ng provincial government at administrasyong Duterte.

Hinikayat din nito ang mga opisyal ng gobyerno na gawin ang tungkulin bilang arkitekto ng lalawigan para sa pag-unlad habang inihahanda ang Executive-Legislative Agenda mula 2016-2019.

Sa naturang ELA Workshop, nailahad ang mga programa, proyekto at serbisyo kabilang na ang mga matugunang issue ng iba’t-ibang sangay ng pamahalaan.

Kabilang ang mga pagtutuunan ng pansin ng lokal na pamahaalan ay pondo para sa mga flood control projects, kagamitan sa mga ospital ng gobyerno sa mga liblib na pook, pagpapatayo ng Economic Zone sa Cabugao at pagpapalawak ng runway at modernong kagamitan ng Vigan Airport. (JNPD/BPP/PIA-1, Ilocos Sur)



