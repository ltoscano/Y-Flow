BOC, BUREAU OF COTONG PA RIN?

NAGKAPE kami ng ilang kaibigan na customs brokers noong Linggo. Masarap ‘yung kape namin na barako. Ganyan kami tuwing nagkikita. Masaya, masigla at malulutong na tawa.
Pero itong huli namin na pagkikita, tingin ko ay nagsitanda sila sa loob lamang ng apat na taon. ‘Yung dating sigla ng mukha at malutong na tawa, nawala na. Ang isang tiyak, parehas sila sa trabaho. Kung may “hingian” man, magaan daw at maliitan lang dahil sa iyon ang kalakaran sa Bureau of Customs (BOC) noon pa man – pakisama.
Sabi nila, malinis daw si Commissioner John Sevilla na bata ni Finance Chief Cesar Purisima. Aba, magaling pala. Ibig-sabihin diretso na at walang katiwalian sa BOC? Hindi na sila Bureau of COTONG?
Nangiwi ang mga broker sa tanong ko. Heto ang istorya.
Sa sobrang linis (linisan) ni Com Sevilla, ang dati raw na isang linggo na transaksyon ay umaabot na ng dalawa – tatlong buwan! Puro raw kasi palagi “tamang hinala” si komisyoner sa mga tauhan niya. Ginawang sentralisado na lahat ng proseso na lalong nagpabagal sa lahat ng trabaho ng Custong.
Sa katunayan daw, ang lahat na BOC District Collectors ngayon ay mistulang clerks at liaison na lamang ng kabuuang ahensya. Dahil lang sa maling hinala ng boss John nila.
Hindi pwedeng magproseso ang mga district collector at kapag ginawa nila, tanggal agad sa puwesto.
Gusto na ring magwala ang mga negosyante na may transaksyon sa BOC dahil sa napakabagal na proseso dahil pa rin sa “tamang hinala” ni Sevilla.
Katulad ng isang nagparating ng tatlong containers lang sakay ng isang barko pero hindi pinayagan agad na dumaong sa pantalan dahil sa “tamang hinala” lamang. Halos isang buwan ang hinintay!
Ganyan ba ang patakaran mo, John? Papaano kung maliit na negosyante lang ang sangkot?
Patay na! Sa malalaki, balewala iyan dahil may sariling legal team sila. Malaking pagkakaiba Mr. Sevilla.
Hindi kaya pamatay ekonomiya iyan kaysa pampasigla? Alam mo naman, komisyoner, na ang small and medium businessmen ay sariling lakad at kayod. Mantakin mo ang hirap, pagod at gastos na uubusin nila?
Ang siste, gaano na ba kalinis ang BOC? Baka naman Bureau of Cotong pa rin, Mr. John?
Hindi lihim ang bangayan ng dalawa mong tao. At hindi lihim ang abutan mismo sa harap ng iyong opisina! BALETODO/Ed Verzola



