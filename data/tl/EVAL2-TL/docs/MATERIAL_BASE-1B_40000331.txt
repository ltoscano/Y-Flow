Robin, INIHABILIN kina Coco at Dingdong ang pag-aaksyon
‘Sa inyo ang pelikula, akin ang rebolusyon!’ By GORGY RULA December 6, 2016
MARUBDOB ang acceptance speech ni Robin Padilla nang tinanggap ang parangal na FPJ Memorial Award sa 64th FAMAS Awards kamakalawa.
May inihanda siyang speech na sinulat niya sa likod ng Absolute Pardon mula sa Malacañang at ang kopya ng denial sa kanya ng US visa mula sa US Embassy.
Bahagi ng kanyang speech ay inihabilin niya ang pagiging action star kina Dingdong Dantes at Coco Martin. Sabi niya sa kanyang speech, “Sila ang magpapatuloy ng alamat ni FPJ sa pelikula, lalo na sa telebisyon.
“Kaya’t itong gabing ito ay malinaw na pagpapakita na marami sa amin ang babangon at sisibol para panatilihing-buhay ang hari sa bawat puso at bawat pamilya ng Pilipino.
“Magkakapatid tayong lahat sa ilalim ng bandila ni Fernando Poe Jr. Kaya’t Ginoong Coco Martin at Ginoong Dingdong Dantes, sa inyo ang pelikula, sa akin ang rebolusyon.”
Pagkababa ni Robin ng stage pagtapos tanggapin ang naturang parangal, tinanong namin ang aktor kung bakit kina Coco at Dingdong niya ito inihabilin.
“Sila ang nag-aaksyon ngayon eh. Sila ang nasa TV, sila ang may kakayahan.
“Sila ‘yung puwedeng gumawa ng pelikula. Sila ‘yung mga tao ng network eh.
“Ang passion ko kasi, wala na du’n, eh. Sa rebolusyon na ako.”
Mga anak ni Robin, na-DENY din ang US visa
Sa patuloy na pakipagpanayam namin kay Robin, sinagot niya ang halos lahat na isyung napag-usapan.
Isa lang ang ‘di niya sinagot at tinalikuran na kami — ang isyu kina Kylie Padilla at Aljur Abrenica.
“Ayokong magsalita tungkol diyan,” at tinapos na agad ang interview namin sa kanya.
Bago namin natanong ang tungkol kina Aljur at Kylie, napag-usapan namin ni Robin ang tungkol sa pag-apply niya ng US Visa pagkatapos siya ng Absolute Pardon mula kay Pres. Rodrigo Duterte.
Umaasa pa rin siyang mabibigyan na siya ngayon dahil meron na siyang Absolute Pardon mula sa pangulo.
“Meron na pong Absolute Pardon, wala na kaming nakikitang dahilan para i-deny pa ako,” pakli ng aktor.
Ang tanging concern lang niya ay ang mga anak niyang nawalan din ng US Visa.
Kuwento nito, “Mas mahalaga sa akin ang approval na ito para sa mga anak ko. Kasi ang mga anak ko ang kasamang na-deny eh. Pati ‘yung mga visa nila, na-cancel.
“Si Kylie, na-deny. Si Shen, na-cancel ang visa. Si Alih, na-cancel din ang visa.
“Nadamay sila, eh. Kaya nga ako ay kumbaga, inaano natin para sa mga bata.
“Hindi naman sa parang taeng-tae kami sa Amerika, kundi una, ang lahi namin ay native American.
“Ang lahi ng mga anak ko kay Liezel ay American Jew, Goldberg ‘yan eh. May karapatan din naman silang makarating dun.
”Updated siya sa nangyayari sa kanyang mag-ina sa Amerika pero hanggang social media lang daw siya.
Hindi niya mahawakan, mayakap, mahalikan na gustung-gusto niyang gawin ito kay Mariel at sa kanilang anak na si Ysabelle.
“Ano lang, kasi nga, hanggang ganyan ka lang, technology. Pero nagdadasal pa rin kami.
“Wala naman ako mareklamo sa US Embassy. Napakabuti nila sa asawa ko, binigyan nila ng visa ‘yung yaya ni Mariel, laking tulong nu’ng yaya niya,” pakli nito.
Sana raw ay mabigyan na siya ng pagkakataong mabigyang ng US visa para personal na niyang makita ang asawa’t anak niya.
Robin, lalabanan ni BB sa pag-aaksyon
Hiningan din namin ng reaksyon si Robin tungkol sa desisyon ng kapatid niyang si BB Gandanghari na gawin nang legal ang status na ‘female’ sa Amerika.
Wala raw siyang magagawa sa desisyong iyun ng kapatid niya dahil iyun ang kaligayan niyo.
“Kaligayahan niya ‘yun eh. Hindi ko naman maibibigay sa kanya ang kaligayahan na ‘yun.
“Nahanap na niya ‘yun. Eh ‘di maligaya ako sa kanya bilang kapatid. Ang importante, siya ang maligaya.”
Nagkaroon lang daw sila ng komunikasyon sa Instagram, at natutuwa raw siya dahil sa pinagkakaabalahan ngayon ni BB.
Pahayag nito, “Busy siya ngayon eh. Nag-aaral. Tatalunin daw niya ako, siya raw ang magiging transgender na action star, eh ‘di sige.
“Ang laking hamon nu’n sa akin. Aminado naman ako na nu’ng huli naming mag-ensayo, mas magaling na siya talaga.
“Magaling na si BB dahil ensyado siya, nagdyi-gymnastics siya, kaya mas flexible na talaga siya kesa sa akin.
“Pero sa lakas ng loob… kapag nakapagpataob ka na ng kotse, at nakatalon ka na ng 150 feet, puwede mo na akong yabangan.”



