Parang hindi emergency
By Jeany Lacorte August 12, 2016
Ang buong akala natin ay suportado na ang panukalang pagbibigay ng emergency powers kay Pangulong Rodrigo Duterte para maresolba ang palala na nang palalang problema sa trapiko.
Pero ano itong plano ng Senado na hindi raw mamadaliin ang pag-usad ng emergency power bill?
Nais daw kasi ni Sen. Grace Poe, chair ng Senate committee on public services na mabusising mabuti ang panukala para matiyak na ito ay epektibong tutugon sa paglutas sa lumalalang trapiko sa Metro Manila. Kailangan din daw ay malinaw ang sakop at limitasyon ng emergency powers na ipagkakaloob sa Pangulo.
Mahalaga ring malaman, ayon pa sa komite, kung para saan at paano gagamitin ang emergency powers upang sa gayon ay epektibong matugunan ang krisis sa trapik na siyang pangunahing puntirya ng pagbibigay ng kapangyarihan.
Kuha natin ang punto ng Senado dahil nga sa hindi magandang nangyari noong panahong pagkalooban ng emergency powers si dating Pangulong Fidel V. Ramos sa problema ng bansa ay nagresulta ito sa pag!!pasan ng taumbayan sa mga kuwestiyonableng probisyon tulad ng “take or pay provision”.
Pero dapat ding makita ng Senado ang mahigpit na pangangailangan sa lalong madaling panahon sa emergency powers dahil iba na ang sitwasyon ngayon. Masyado nang malala ang problema sa daloy ng trapiko sapagkat wala na itong pinipiling oras o araw.
Kaya para sa akin, kailangang bigyan ng konsiderasyon ng Senado ang usapin. Ngayon at hindi sa mga susunod pang mga buwan. Kailangan ng taumbayan na masolusyunan ang problema sa trapiko kaya dapat ay huwag nang patagalin pa ang pag-apruba sapagkat alam naman nating kakayanin kung gusto talaga itong gawin.
Aanhin natin ang isang solusyon sa trapiko kung hindi naman ito agad-agad na maipatutupad.
Mawawalan ng saysay ang emergency powers na iyan kung magiging usad-pagong ang pagtalakay o kung sa Disyembre pa ito ibibigay sa Pangulo kagaya ng pinaplano ngayon ng Senado.
Kumbaga sayang ang magandang hangarin ng pagbibigay ng emergency powers para lutasin ang problema sa trapiko kung hindi ito agad na babasbasan.



