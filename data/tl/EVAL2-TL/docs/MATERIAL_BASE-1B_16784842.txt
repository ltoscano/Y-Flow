Hirit na!: PNP: Pamatay ng Peste
By Arnold Clavio July 17, 2016 Sa pinakahuling tala ng Philippine National Police (PNP), umabot na sa mahigit 300 ang napapatay na drug pusher at user sa buong bansa kaugnay ng pinatinding kampanya ng Duterte Administration laban sa ilegal na droga.
Puwera pa sa bilang ang mga hindi naiuulat sa media.
Pinabulaanan na rin ng gobyerno ni Pangulong Rodrigo Duterte na ang pagpatay sa mga suspek sa operasyon ng droga ang marching order ng Pangulo. “Malinaw ang sinabi ng Pangulo, kapag lumaban, patayin,” ayon sa isang opisyal ng gobyerno.
Pero, ayon na rin sa ilang kamag-anak ng mga napaslang na mga tulak sa droga, “hindi sila lumaban!”
Ang iba pang nakakabahalang impormasyon ay ang pagpatay ng mga riding-in-tandem sa ilang mga hinihinalang tulak na sumuko na matapos tumugon sa panawagan ng gobyerno.
Sa kasalukuyan, iniwan ng pamunuan ng PNP ang pagbibigay ng proteksyon sa ilang mga impormante na tulak o asset ng PNP.
Nasa barangay officials na ang paglaan ng proteksyon sa mga sumusukong tulak o user na maglalahad ng impormasyon kung saan o sino ang kanilang source ng shabu.
Kaya asahan pa ang pagtaas ng bilang ng mga napapatay o pinapatay na mga sangkot sa bentahan ng shabu at iba pang ipinagbabawal na gamot, dahil na rin sa kakulangan o kawalan ng proteksyon.
Walang kakayahan ang barangay na magbigay na proteksyon sa mga sumusukong tulak o bumabatak. Iisa lang ang kanilang pupuntahan, patay o buhay!

Ngunit dahil sa 100 porsyentong suporta mula kina PDigong at PNP Chief Sr.

Supt. Bato Dela Rosa sa mga tauhan ng PNP kontra droga, tila nagkakaroon ng pagpurga sa mga sangkot sa bentahan ng ipinagbabawal na gamot.
May nalalaman man ang mga ito o labis nang nakaapekto sa negosyo ng mga drug lord ang anti-drug campaign ng kasalukuyang gobyerno, may negatibo pa ring epekto sa nakakarami ang kultura ng pagpatay sa kasalukuyan.
Napapanahon ang ipinatawag na imbestigasyon ng Senado sa isyung ito, hindi para madiskaril ang kasalukuyang kampanya kundi para maging maliwanag ang polisiya ng kasalukuyang gobyerno.
Marapat lamang na mayroon ding programa ang gobyerno sa mga naulila ng mahigit sa 300 taong sangkot sa ilegal na droga na napatay ng pulisya o mga vigilante group. Maituturing din silang mamamayan ng bansang ito at marapat lamang na bigyan din ng proteksyon ng gobyerno ang mga naulila.
Sa ngayon, marami ang natutuwa sa kampanya ng gobyernong Duterte. Mga residente ng iba’t ibang barangay na matagal ng nagiging biktima ng mga tulak. Pero dapat pa ring isaalang-alang na ‘di nasalaula ang kanilang karapatang pantao.
Posibleng ang ilan sa mga napapatay ay kaanib ng sindikato mismo o kasama sa kalabang sindikato sa droga.
Lord, Kayo na po ang bahala!



