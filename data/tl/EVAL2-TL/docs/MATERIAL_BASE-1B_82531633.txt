
MGA INUTIL BA TALAGA SILA?

MAHIGIT sampung piso na ang ibinaba ng presyo ng petrolyo sa bansa. Bababa pa ito sa mga susunod na araw. Pero sa totoo, kung may bayag lang si Energy Secretary Jericho Petilla, dapat ay P25 na lang kada litro ng gasolina sa batayan ng pandaigdigang bentahan sa merkado. Ngayon, mahigit P40 pa!
Ang Department of Trade and Industry (DTI) ay tila bata na nakikiusap sa mga producer-manufacturer ng mga pangunahing bilihin. Tameme naman ang Department of Agriculture (DA) sa mataas na presyo ng mga produktong agrikultura. Bakit, mga inutil ba kayo?
Ang batayan ng pagtaas ng lahat ng presyo ng produkto ay magkakasunod na pagtaas noon ng halaga ng petrolyo. Ngayon na sumisisid ang benta na parang spaghetting pababa ng pababa, bakit kailangan ninyo silang pakiusapan? Ang dapat ay awtomatiko nilang ibaba ang presyo hindi ba?
Katulad ng mga gulay, itinaas nila ang presyo dahil sa taas ng gas at diesel. Ngayon, dapat ay ibaba nila uli ang presyong gulay sa halaga ng P34 kada litro. Ganyan din sa mga produktong de-lata, gamit at iba pa.
Obligasyon ng mga mangangalakal na sumunod dahil mayroon tayong batas ukol sa galaw ng ekonomiya ng bansa. At nasa mga lider iyon para ipatupad ang tama.
Bakit tila takot pa ngayon ang DTI at DA na mag-utos sa mga negosyante na sangkot?
Nakalulungkot na mapanood at mapakinggan natin ang palusot ng mga negosyante. Kesyo ma-traffic daw kasi at apektado pa rin sila ng port congestion? Ukkinnayo!
Mga ganid na rin ang mga negosyanteng nagsabi ng ganoong dahilan. Pero kahit ano pa man ang kanilang dahilan, ang batas ay batas na dapat ipagtulakan ng DTI, DA at mga sangkot na ahensiya ng pamahalaan sa usapin ng ekonomiya ng bansa!
Maliban na lang kung totoo na inutil sila! O kaya naman, sa halip na utusan nila na ibaba ang mga presyo ng gastusing bayan, pinepera na lang dahil papatapos na ang kanilang mga termino. Idagdag pa riyan ang nalalapit na eleksyon sa 2016 â€“ pondong para pangkampanya?
Itong huli ang posibleng dahilan. Sa laki rin kasi ng kanilang ambag noong 2010 election, kailangan mabawi na nila ang kapital at kumita ng 1000%! Iyan ang dahilan kaya sila nakaupo sa puwesto, hindi ba Mr. DTI?
Ewan kung may puso ang mga tauhan ni Pangulong BS Aquino 3rd hinggil dito. Pero wala tayong magagawa kung ang mga kagawad niya ay pawang mga inutil sa kanilang mga trabaho. Ang inutil, kailanman ay mamumuhay inutil! BALETODO/ED VERZOLA



