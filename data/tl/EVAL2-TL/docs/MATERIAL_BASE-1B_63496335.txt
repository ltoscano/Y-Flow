Maging mahinahon October 23, 2016
Lumikha ng galit sa ilan nating mga kababayan ang naunang deklarasyon ni Pangulong Rodrigo Duterte na pagtalikod sa economic at military alliance sa pagitan ng Estados Unidos at ng ating bansa.
Ginawa kasi ng Pangulo ang deklarasyon habang ito ay nasa bansang China para sa kanyang apat na araw na state visit.
Pero pagbalik ng Pilipinas ay tila kumambiyo ang Pangulo nang klaruhin niya ang isyung pakikipaghiwalay na sa US.

Paliwanag ni Pangulong Duterte paglapag sa Davao City International Airport mula sa state visit sa Brunei at China ay wala siyang pinuputol na ugnayan ng Pilipinas sa Amerika at sa halip ay ang isinusulong nitong independent foreign policy ang kanyang binabanggit kung saan ay kasama ang US sa apektado.
Anumang palusot ang gawin ng Pangulo sa panibagong kontrobersiyang ito, ang sa amin lamang ay lumikha na ito ng sugat, lumikha na ito ng galit sa hanay ng mga kababayan nating hindi sang-ayon sa kanyang ginagawang pang-aaway sa US.
Ang sa amin, bago sana magdeklara ng mga nakakagimbal na polisiya ang ating Pangulo ay inaaral ito nang mabuti at ikinukunsulta ito sa kanyang mga kasamahang opisyal at sa sambayanang Filipino.
Hindi kaaya-ayang pakinggan ang isang lider na pabagu-bago ng posisyon dahil nakakawala ito ng tiwala.
Oo ngaâ€™t nanguna siya sa nakaraang halalan pero hindi ito pasaporte para magdesisyon siya nang naaayon sa kanyang kalooban. Kailangan pa ring maging kabahagi ang milyun-milyong Pinoy na nagluklok sa inyo sa puwesto na sa aming pagkakaalam ay nakuha ang inyong tamang messaging noong panahon ng kampanya kaya kayo nanalo.
Pero ang pagkakaalam namin ay hindi kasama rito ang ilang polisiyang sasagasa sa kinabukasan ng ilan nating kababayang nasa ibayong dagat, partikular sa US katulad ng pagpapahaging na ginagawa ninyo sa ugnayan sa US.



