Pulis, rallyista nag-bonding sa SONA By Betchai Julian, Lhean Angeles July 26, 20164156 Kakaibang eksena ang nasaksihan sa pagitan ng mga rallyista at mga pulis kahapon sa unang SONA ni Pangulong Rodrigo Duterte.
Ang mga pulis ay walang bitbit na truncheons at shields, walang tulakan, walang tensyon at girian.
Ang mga rallyista naman ay walang sinunog na effigy o mga placards ng pagkondena, sa halip ay pagpapakita ng suporta kay Pangulong Duterte. Maliban kasi sa pinayagan ang mga rallyista na makarating sa IBP road at doon magsagawa ng programa, nakihalubilo pa sa kanila si National Capital Region Police Office (NCRPO) Chief Oscar Albayalde.
Wala ring barbed wire at malalaking container vans sa Commonwealth Avenue.
Nakiupo pa si Albayalde kasama ang mga rallyista at nakipagkwentuhan sa kanila.
Si Renato Reyes ng Bagong Alyansang Makabayan (BAYAN), binigyan pa ng taho si Quezon City Police District Dir. Guillermo Eleazar.
Sabi ni Eleazar, nagmistulang bonding at pagkakaisa ang naging rally at pagkikita ng mga pulis at rallyista.
Samantala, maging si PNP chief Director General Ronald ‘Bato’ dela Rosa ay dumating dakong alas-11:00 ng umaga at nakihalubilo sa mga nagra-rally.
Umakyat pa ito sa stage at nagbigay ng mensahe na naroroon ang mga pulis hindi para saktan sila at pagbawalan kundi sa halip ay para sila protektahan.



