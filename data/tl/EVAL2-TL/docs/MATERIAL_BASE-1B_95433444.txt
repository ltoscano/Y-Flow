NABABASTOS DAW

NAPAGALITAN daw ng mga grupo ng kababaihan ang artistang si Coco Martin dahil sa isang fashion show kung saan rumampa si Coco na may hila-hilang babae na nakatali sa leeg ng isang mahabang pisi.
Parang pusang umiikot-ikot ang babae habang nakatali sa pisi ni Coco.
Pumipilipit-pilipit at nagsisirko-sirko ang nasabing babae habang hila-hila ng batang actor sa pagrampa sa stage.
Sumabog ang isyu nang nabastos daw ang maraming kababaihan sa ginawa ni Coco Martin sa fashion show na ‘yun. Hindi raw magandang representasyon sa pagtrato sa kababaihan ang babaeng nakatali ng pisi na hila-hila ng batang artista.
Dahil sa isyu, nagbanta raw ang ilang mga may-ari ng mga produktong iniendorso ni Coco Martin na tatanggalin ang contract nila sa kanya bilang product endorser dahil sa sinasabing pambabastos sa kababaihan.
Agad naman na nag-sorry si Coco at ang organizer ng nasabing fashion show. Hindi raw nila sadyang makasakit ng damdamin.
Pero marami ang nagsabi na hindi naman pambabastos ang ginawa ni Coco Martin.
Fashion show lang ‘yun, isang palabas, at ang babaeng nakatali sa pisi ay uma- acting na isang pusa kaya ganun ang kilos at ganun ang itsura. Hindi naman daw ‘yun pambabastos sa mga babae.
Sumasabat naman sa isyu ang ilang kausap, ang mas nababastos daw ay ang mga babaeng guro na nanghihingi ng dagdag na sahod mula sa pamahalaan pero hindi raw nabibigyang pansin, bagkus ay binabalewala.
Isang babaeng teacher na taga-Navotas ang nagsalita sa TV noong isang araw.
Graduate ng University of the Philippines ang batang guro at nagtuturo ng pre-school sa Malabon.
Mahal daw niya ang kanyang trabaho pero sa kanyang palagay ay hindi sapat ang sweldo. Nagsusumamo sila sa pamahalaan ng dagdag na sahod sabi ng guro.
Ang sabi pa niya ay nababastos daw sila sa ginagawa nilang panghihingi ng dagdag na sweldo na hindi sila pinapansin, para raw silang mga pulubi na nanghihingi ng limos at naaawa na sila sa kanilang mga sarili.
Sila raw ang totoong nababastos.
Ano sa palagay ninyo mga kababayan ko?



