PNPA alumni nagbanta ng ‘mass leave’

NAGBANTA ng“mass leave” ang Philippine National Police Academy Alumni Association Inc. (PNPAAAI) na hihikayatin nila ang lahat ng 4,000 PNPA graduates na magbakasyon kapag hindi nabigyan ng hustisya ang pagmasaker sa 44 pulis na miyembro ng Special Action Force (SAF) sa Maguindanao nung nakaraang Linggo.
Sinisiguro rin ng PNPAAAI na sasampahan nila ng criminal charges ang mga may sala at mga opisyal na nag-utos sa operasyon ng kinukunsiderang pinakamadugo sa kasaysayan ng PNP.
Sabi ni retired Chief Supt. Tomas Rentoy, ang tserman ng PNPAAAI, sasabihan nila ang lahat ng PNPA graduates na nakadeploy sa mga field na sabay-sabay mag-leave ng limang araw bilang protesta.
Sa 44 nasawi, anim ay mga produkto ng PNPA. Ito’y sina Sr. Insp. Ryan Pabalinas, Sr. Insp. Rennie Tayrus, Sr. Insp. Gednat Tabdi, Sr. Insp. Cyrus Anniban, Sr. Inps. Max Jim Tria at Sr. Insp. John Garry Erana.
Lalo pang nag-alab ang damdamin ng mga pulis nang marinig ang pahayag ni Presidente Noynoy Aquino nitong Miyerkules ng gabi na tila walang gagawing hakbang para maigante ang mga nasawing pulis.
Napakalambot raw ng mga pahayag ni PNoy.
Sabi nga ni dating Presidente Fidel Ramos, napakahinang Commander in Chief ni PNoy.
Nang si impeached President Joseph “Erap” Estrada ang tanungin, ang sabi niya’y: “Dont trust MILF. All-out-war ang kailangan dyan.”
Gayundin ang damdamin ni retired 2-star General/ex-Senator/ex-Mayor Alfredo Lim: “Kailangan agad nag-retaliate ang gobyerno. Hindi puwede nang ganun nalang. In line of duty, nakauniporme, magsisilbi ng arrest warrant against high profile criminals, pinagbabaril. Aba’y hindi puwede. Dapat iganti ang mga pulis na nasawi, 44 yan.”
Pero malabo mangyari ang gusto ng mga decorated officials na ito, dahil bine-baby ng gobyerno ang mga armadong grupo sa Mindanao.
Mag-resign ka nalang, Mr. President!



