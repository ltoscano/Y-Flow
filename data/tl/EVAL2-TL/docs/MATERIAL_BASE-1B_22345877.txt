Brgy. captain dinaklot sa droga By Jojo de Guzman October 2, 2016
LUPAO, Nueva Ecija — Kalaboso ang isang barangay captain sa bayang ito makaraang mahulihan ng mga drug paraphernalia sa isinagawang anti-drug operations kontra sa kaniya noong Biyernes ng madaling-araw.
Dakong alas-5:30 ng madaling-araw dala nina P/Chief Inspector Marlon Cudal at mga elemento ng Prov’l Intelligence Branch at Public Safety Command ang mga search warrants na inisyu ni Executive Judge Ana Marie Joson-Viterbo ng RTC Br 24, Cabanatuan City, Nueva Ecija na may petsa SSeptember 21, 2016 kontra sa nakatalang High Value Target na sina Brgy. Captain Arnold Trinidad Fariñas at Brgy. Treasurer Rodelito Barboza Collado kapwa ng Brgy. Balbalunago rito.
Magkasabay na isinagawa ang payapang search na sinaksihan ng ibang halal na barangay officials sa lugar at kinatawan ng mga mamamahayag, Maayos na naisagawa ang imbentaryo ng mga nakumpiskang drug paraphernalia sa lugar ni Fariñas at negatibo ang resulta sa tahanan ni Collado.
Ayon kay PO2 Ruben Erjas paglabag sa Section 12, Article II ng Rep. Act 9165 (Comprehensive Dangerous Drugs Act of 2002) ang isinampa kontra kay Fariñas.
Unang iniulat ni P/Sr. Supt. Manuel Cornel, Nueva Ecija police director, na sa 849 na barangay captain sa Nueva Ecija, 155 sa mga ito ang hindi nakikipagkooperasyon sa war on drugs dahil sangkot umano sa naturang bisyo.



