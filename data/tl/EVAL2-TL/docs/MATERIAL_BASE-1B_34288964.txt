MAHINDRA BIGO ULIT
Meralco may tsansa sa incentive By Ramil Cruz SSeptember 12, 2016
Nagkaroon ng tsansa ang Meralco Bolts na makausad sa top four at muling pigilan ang Mahindra Enforcer na mahablot ang outright twice-to-beat incentive, matapos ang dikitang 86-83 panalo kahapon sa PBA Governors’ Cup sa Mall of Asia Arena sa Pasay City. Nagsumite si Allen Durham ng 34 points at 17 rebounds sa pag-akay sa Meralco at tablahan ang biktimang Mahindra sa 6-5, bukod pa sa pagsiguro ng playoff para sa No. 4 spot.
Umiskor si Jared Dillinger ng 12 points na may kasamang walong rebounds, habang si Chris Newsome ay nag-ambag ng 10 points.
Sa halos kabuuan ng laro ay angat ang Meralco na umabot pa sa 13 puntos ang abante, 58-45, sa third period.
Pero, mula rito ay sumagot ang Enforcers ng siyam na puntos tungo sa 58-54 count.
Muling lumayo ang Bolts at nagawang palawigin sa siyam ang kalamangan, 71-62, papunta sa fourth quarter.
Hindi nagpabaya ang Mahindra, nang magpakawala si Aldrech Ramos ng tres at sinundan ng jumper para sa 8-0 run na nagpatabla sa iskor, 77-77, 5:20 sa laro.
Naagaw ng Mahindra ang driver’s seat sa pamamagitan ng jumper ni James White, 83-82, dalawang minuto sa laro.

Ibinalik naman ni Durham ang abante sa Meralco, 84-83, 46.5 seconds na lang.
Sa sumunod na posesyon, nagmintis si White sa kanyang jumper sa huling 31 segundo, na nagbigay sa Meralco ng tsansang kontrolin ang nalalabing senaryo ng laro.
Pero, hindi pa rin sumuko ang Mahindra, dahil matapos mag-time-out ng Meralco, naagaw ni LA Revilla ang pasa ni Jimmy Alapag sabay tawag ng TO (timeout), 11.6 seconds na lang.
Subalit, malaking error din ang nagawa ng Enforcers nang hindi masalo ni White ang pasa ni Ramos.
Sa sumunod na possession ng Meralco, muntik pang maagaw ng Mahindra, pero nakakuha ng foul si Durham at nagawang isalaksak ang dalawang free throws sa huling 1.2 seconds ng laro.
At dahil wala nang TO ang Mahindra, nagbakasakali si Mark Yee at ibinato ang bola, pero kapos.
May double-double rin si White – – 27 points at 12 rebounds – – gayundin si Ramos na may 17 points at 12 boards para sa Mahindra, na matapos ang 4-0 start, ay nalasap ang ikalimang talo sa huling pitong laro.
May tsansa pa ang Mahindra na mahablot ang incentive kung makakalaro sa playoff game para sa No. 4 slot.
Ang iskor:
Meralco 86 — Durham 34, Dillinger 12, Newsome 10, Hugnatan 9, Alapag 7, Amer 4, Hodge 3, Uyloan 3, Faundo 2, Nabong 2, Al-Hussaini 0
Mahindra 83 — White 27, Ramos 17, Revilla 12, Yee 9, Taha 8, Aguilar 4, Guinto 2, Digregorio 2, Agovida 2, Mandani 0, Webb 0, Galanza 0, Bagatsing 0, Ballesteros 0, De Vera 0
Quarterscores: 25-22, 50-45, 71-62, 86-83.



