OTG International OFWs n’yo sa Saudi di’ pinasasahod

Posted by: hataw tabloid
on June 10, 2015
in Opinion

NAG-PRIVATE message sa akin sa Facebook si Almer Fabricante, isa sa OFWs na nagtatrabaho sa isang factory sa Dubai, United Arab Emirates.
Ayon kay Almer, 25 silang mga Pinoy na nagtatrabaho sa kompanya ng Nadhim Tasliya Gusen Alban sa Dubai. Limang buwan na raw silang hindi pinasusuweldo ng kanilang employer. Kaya hindi na rin sila nakapagpapadala sa kanilang pamilya dito sa Pilipinas.
Tumawag na raw sila sa kanilang agency rito sa Pilipinas na OTG International na may opisina sa Midland Plaza sa Malate, Manila, pero hindi naman sila tinulungan.
“Gago ang kompanya namin na yan. Lima na nga sa mga kasamahan ko ang umuwi na walang-wala. Sana matulungan kami ng gobyerno natin,” PM ni Almer.
Nananawagan tayo sa OTG International na resolbahin naman ang problemang ito ng inyong mga ipinadalang OFWs sa Nadhim Tasliya Gusen Alban. Aba’y huwag nyo nang palalain ang problemang ito ng ating mga kababayan sa Dubai. Baka mabuwang na ang mga iyon at makagawa ng hindi maganda. Kayo rin ang malilintikan nyan sa ating gobyerno.
Department of Labor, Sec. Rosalinda Baldoz or Asec. Nicon Fameronag, pakipitik nga po ang OTG International na ito. Maayos bang agency ito? Aksyon!
Umiiyak na ang parking collectors (MAPMA) ng Maynila
MULING nagsadya sa aking tanggapan ang mga parking collectors ng TOKAGAWA Manila Parking Management (MAPMA).
Inirereklamo nila ang anila’y tila walang puso na parking management na pinamumunuan nina Michael at Luzviminda Say.
Gumawa raw sila ng sulat at ibinigay kina Carol Pinol, ang Finance Manager ng MAPMA; at Margie Gutlay, ang Operation Manager, para hilingin sa kanilang pinaka-amo na sina Say na i-release ang kanilang walong buwan nang CASH BOND – mula Oktubre hanggang Disyembre 2014 at Enero hanggang Mayo 2015.
Kailangang-kailangan anila ang naturang cash bond para pang-enroll at pambili ng gamit ng kanilang mga anak na nag-aaral.
Hinihiling din anila sa management na alisin na ang CASH BOND o pagkakaltas ng backpay kuno sa kanilang sahod dahil hindi naman nila ito napapakinabangan o hindi ibinibigay sa kanila kapag sila’y inalis sa trabaho.
Hinihiling din nila kina Mayor Erap at Vice Isko Moreno na pakialaman na ang kanilang matagal nang problema sa masamang palakad ng mga Say sa Tokagawa MAPMA.
Oh… Mayor Erap at Vice Isko, mga sir! Mga botante ng Maynila ang nasabing parking collectors. Ibinoto nila kayo noong nakaraang eleksiyon. Ewan ko lang ‘yang mga Say kung mga botante sila at kung ibinoto kayo?
Itong pangongolekta sa mga parking sa kalye ay nagsimula ito panahon ni Lito Atienza. Ang may hawak nito noon ay “Kababaihan ng Maynila” na pinamumunuan ng misis ni Lito.
Ipinagpatuloy ito ng sumunod na administrasyon ni Fred Lim na ang koleksyon naman ay napupunta sa mga libreng serbisyo sa anim na district hospitals at pagpapagawa ng health centers, daycares, etc…
Sa admin ngayon nina Erap at Isko, hindi natin alam kung saan napupunta ang koleksiyon … (baka sa advertisements sa TV at radio ni Isko for Senator).
Ang masaklap pa rito sa MAPMA, kapag may nabiktima ng basag-kotse, nasagi ang kotse o nanakawan ang kotse ay wala silang pananagutan o walang pakialam. Basta ang pakialam lang nila ay kolektahan ka ng parking fee. Bwisit!
Makabubuti pa sigurong ipagkatiwala na lang sa mga barangay ang parking para sila na rin ang magtrapik at magmantina o kaya’y ipa-abolish na lang ni Mayor Erap ‘yang pangongolekta ng parking fee at ipagbawal na ang pagparada sa kalye para lumuwag ang kalsada at maibsan ang trapik sa Lungsod.
Say n’yo, mga Manilenyo?



