Sixers pinatahimik ni Westbrook
By AP October 28, 2016
PHILADELPHIA (AP) — Nagsumite si Russell Westbrook ng 32 points, 12 rebounds at nag-takeover sa dulo para bitbitin ang Oklahoma City Thunder sa 103-97 win laban sa Philadelphia 76ers Miyerkules ng gabi.
Iginuhit ni Westbrook ang krusyal na mga puntos sa opening night ng Thunder, sa unang laro nila sapul nang umalis si franchise star Kevin Durant at tumawid sa Golden State Warriors.
Umiskor si Joel Embiid ng 20 points sa loob ng 22 minutes sa unang laro niya sa Sixers sapul nang hugutin siya bilang No. 3 overall pick noong 2014 draft. Naupo si Embiid sa huling dalawang seasons dahil sa foot injuries. Binigyan siya ng nakakabinging ovation nang ipakilala at nagwala ang fans sa bawat tira niya.

Sagutan ng jumpers sina Westbrook at 7-foot-2 Embiid na nagtabla sa iskor 97-97.
Dalawang free throws pa ang ibinaon ni Westbrook 35 seconds na lang tungo sa 99-97 lead.
Tuluyang natahimik ang 20,000 fans, nagsimula nang luminya sa exits, nang pumasok ang putback layup ni Enes Kanter matapos sumablay ang tira ng Sixers sa kabila.
Talo ang 76ers, pero nakahanap ng bagong idolo ang kanilang fans. Isang grupo ang nagtaas ng sign: “In Embiid We Trust.”
Tumayo ang fans at napanganga sa first shot ni Embiid — sablay na 3-pointer. Humablot siya ng defensive rebound, dinala ang bola at instrumento sa alley-oop sa kapwa-baguhan na si Gerald Henderson. May ikot pa siya sa post at bucket para sa 10-2 lead.
Ang dating 10-72 Sixers, may good news na.



