Hirit na!: Bajo De Masinloc
By Arnold Clavio July 13, 2016 Sinusulat ko ang kolum na ito, ilang oras bago ilabas ng United Nations Arbitral Tribunal ang kanilang desisyon kaugnay ng kasong isinampa ng gobyerno ng Pilipinas laban sa People’s Republic of China sa pang-aagaw ng teritoryo sa West Philippine Sea.
Ayon kay Dr. Jay Batongbacal ng University of the Philippines at eksperto sa Law of the Seas, na hindi na mahalaga ngayon ang tinatawag na ‘proximity’ o lokasyon kung saan pinakamalapit ang isang teritoryo sa isang bansa.
Posible rin aniya na pumabor ang desisyon sa Tsina kahit pa nagdesisyon ito na hindi lalahok sa tribunal. “Bilang isang independent na grupo, aalamin pa rin ng tribunal ang posisyon ng Tsina para makapagbigay ng desisyon kahit hindi ito lumahok sa mga pagdinig,” paliwanag ni Batongbacal.
Pero kahit na pumabor sa Pilipinas ang desisyon, ‘di ito magreresulta nang pag-alis ng Tsina at pagbaklas ng kanilang istraktura sa pinag-aagawang teritoryo.
Ayon kay Batungbacal, makabubuting pagtuunan ng pansin ng gobyerno ang mapayapang solusyon para sa dalawang bansa.
Bagama’t imposible aniya na magresulta sa digmaan ang ‘di pagkakasundo sa isyu, dapat ay bumalangkas ng mga hakbangin na makatutulong sa interes ng magkabilang panig.
Anuman ang maging desisyon, dapat matiyak ng gobyernong Duterte na maibalik sa normal ang buhay na mangingisda sa Bajo de Masinloc. Ang makapangisda sila sa lugar nang ‘di itataboy o bombahin ng tubig ng Coast Guard ng Tsina.
Iyon ang pangarap ng bawat mangingisda sa Zambales at kalapit na mga lugar na bumalik ang panahon na nakukuha nila ang biyaya mula sa karagatan.
Ang likas na yaman ay pag-aari ng Diyos at walang sinuman ang maaaring umangkin nito. Isa itong biyaya na dapat pa nga ay pagsaluhan ng tao.

Bukas na kaisipan para sa nakararami ang dapat na mangibabaw at ‘di emosyon o palitan ng masasakit na salita.
Lord, Kayo na po ang bahala.



