
DATING HINDI NAAABOT NG SSS, NGAYON SAKOP NA!

NABANGGIT ng inyong lingkod kahapon na ang mga residente ng Alabat Island, Quezon Province ay kailangan pang bumiyahe ng 50-minutos, sasakay sa RORO patungo sa Atimonan, Quezon para lamang padalhan ang bayad para sa SSS payments.
Ang pamasahe sa one-way trip ay P95, at ang RORO ay nakaschedule na umalis para sa Alabat tuwing 10:00 ng umaga lamang at bumabalik sa Atimonan tuwing 12:00 na tanghali. Kapag hindi sila’y nakaabot sa return trips, napipilitan na sila magpalipas ng gabi sa Atimonan, at nagbabayad para sa pagkain at lodging.
Ngunit, kung may SSS facility sa kanilang LGU, makakatipid sila at makakaipon para ipangdagdag sa kontribusyon sa kanilang SSS.
Dahil sa mayroon ng Collection Agency Agreement (CAA), maaari ng magbayad ang mga employers, self-employed at boluntaryong miyembro sa Municipal Treasurer’s Office mula 8:00AM hanggang 5:00PM ng weekdays.
Bilang parte ng CAA, ang LGU ay mag-uulat ng kanilang transaksyon sa pinakamalapit na sangay ng SSS, para sa araw-araw na batayan, gamit ang email para padalian at mabilis ang pag-post ng bayad ng miyembro.
“Sa pagbigay ng accreditation sa LGUs bilang SSS collecting agents, kami ay makakatulong sa mga empleyado mula sa dati’y hindi naaabot na lugar na naging sakop na – at ang pinakaimportante, ang gawing aktibong miyembro ng SSS ang mga ito – upang sila at ang kanilang mahal sa buhay ay makaranas ng benepisyo ng SSS sa panahon ng pangangailangan,” saad ni Josie Magana, SSS Vice President for Luzon Operations Group.
Bukod sa paglalapit ng social protection sa mga mamamayan, ang mga accredited LGUs ay magbebenepisyo din sa P6.00 service fee kada transaksyon na magmumula sa SSS sa ilalim ng CAA.
“Tinitiyak ng SSS, ang seguridad ng bagong LGU-based payment system upang maprotektahan ang remitted contributions at loan amortizations ng mga miyembro,” ani Magana.



