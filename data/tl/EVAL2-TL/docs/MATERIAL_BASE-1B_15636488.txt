Sec. Piñol nagpaliwanag sa baligtad na watawat By Jun Tadios October 28, 2016 “I had no intention of declaring war against anybody.”
Ito ang paglilinaw ni Agriculture Secretary Manny Piñol kaugnay sa inverted Philippine flag na lumabas sa kanyang powerpoint presentation habang ito ay nagsasalita sa isang business forum sa Japan.
Binatikos sa social media ang baliktad na watawat ng Pilipinas sa powerpoint presentation ni Piñol sa grupo ng mga Japanese at Filipino businessmen kung saan ipinagmamalaki nito ang kalagayan ng agrikultura sa bansa. Naging paksa rin ng interaksyon sa social media kung talagang nagbabadya bang pumasok sa giyera ang Pilipinas matapos ang pagkalas ni Pangulong Duterte sa Estados Unidos at kumampi sa China at Russia na kilalang mga beterano sa giyera.
“I apologize for the mistake and assure our countrymen that I had no intention of declaring war against anybody. It was all an honest mistake,” pahayag ni Piñol sa isang statement na ipinadala kahapon sa media.
Kasama si Piñol sa 3-day state visit ni Pangulong Rodrigo Duterte sa Japan.
Inako naman ng kalihim ang pagkakamali at sinabi nito na hindi na niya nagawang i-double check ang laman ng kanyang presentation dahil sa pagmamadali.



