Kaya Natin: Dapat sumunod ang pamilya Marcos sa kasunduan
By Harvey Keh August 16, 2016 Ayon kina dating Pangulong Fidel Ramos at dating DILG Sec. Rafael Alunan, noong pumayag silang maiuwi ang bangkay ni dating Pangulong Ferdinand Marcos Sr. ay pumirma ng kasunduan ang pamilya Marcos at ang gobyerno ng Pilipinas kung saan nakasaad doon na pumapayag ang pamilya Marcos na ilibing na lamang sa Ilocos Norte si Marcos at hindi na sa Libingan ng mga Bayani (LNMB). Bakit tila nakalimutan na ito ng pamilya Marcos at pilit pa rin nilang iginigiit na sa LNMB pa rin ilibing si Marcos? Hindi dapat pumayag ang administrasyong Duterte dahil may maayos na kasunduang pinagkasunduan ng dalawang magkabilang panig.
Hindi inalintana ng libo-libo nating mga kababayan ang malakas na ulan nitong nakaraang linggo ng umaga para pumunta sa Rizal Park at ipakita ang kanilang pagtutol sa planong pagpapalibing kay Marcos sa LNMB. Marami sa mga dumalo ay mga pamilya ng mga naging biktima ng Martial Law na hanggang ngayon ay naghahanap pa rin ng hustisya.
Sabi nga ng isang pamilya ay mabuti pa ang pamilya Marcos dahil may bangkay sila na ililibing habang sila ay mahigit 30 taon nang naghahanap sa kanilang kamag-anak na bigla na lamang nawala noong panahon ng Martial Law. Tanggap naman na nila na marahil ay pinatay na ang kanilang mahal sa buhay pero hanggang ngayon ay hindi pa rin nila alam kung saan itinapon ang bangkay nito. Sana ay mapakinggan ni Pangulong Rodrigo Duterte ang hinaing ng libo-libong mga Pilipino at hindi lamang ang nais ng isang pamilya. Kung matutuloy ang planong pagpapalibing sa bangkay ni Marcos sa LNMB, siguradong magiging katawa-tawa tayo sa buong mundo. Wala nang rerespeto sa mga kababayan nating nakatira sa ibang bansa dahil ang magiging pagtingin sa atin ay simple lamang, tayo ang bayang tinuring na isang bayani ang nagnakaw ng bilyon-bilyon at pumatay ng libo-libong mga inosenteng Pilipino. Ano na lamang ang ituturo natin sa ating mga anak kung hahayaan natin na mangyari ito? Makikita ng mga susunod na henerasyon ng mga Pilipino na okay lang naman palang maging mandarambong dahil makalipas ang ilang taon ay mapapatawad naman sila at makakalimutan na rin ang kanilang mga kasalanan.
Ganitong klase ba ng pag-uugali at asal ang nais nating ituro sa ating mga kabataan?
Huwag naman sana.



