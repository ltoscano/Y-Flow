DOH, Romblon Prov'l Gov't, magtatayo ng drug rehab center sa Odiongan

August 21, 2016 Dinnes M. Manzo

ODIONGAN, Romblon, Agosto 21 (PIA) --- Inaasahang maitatayo ngayong taon sa bayan ng Odiongan ang kauna-unahang drug rehabilitation center sa lalawigan ng Romblon.

Ang balitang ito ay kinumpirma ni Odiongan Mayor Trina Fimalo-Fabic, dahil ang kanyang baying pinamumunuan ang napili ng Depatment of Health na pagtatayuan ng Provincial Drug Rehabilitation Center.

Ang naturang proyekto ay itatayo aniya sa lupa ng pamahalaang panlalawigan na matatagpuan sa Barangay Canduyong, Odiongan, Romblon.

Ayon naman kay Sanguniang Panlalawigan Member Felix Ylagan, aprubado na ang pag-donate ng provincial government ng 5,000 sqm. ng lupa sa Department of Health upang pagtayuan ng nasabing pasilidad.

Nagkaroon na rin aniya ng presentation ang DOH kung anong klaseng gusali ang kanilang itatayo at kung anong mga gamit ang ilalagay nila rito.

Inaantay na lamang ng aniya ang pondong nakalaan sa naturang proyekto bago ito tuluyang pasimulan.(DM/PIA-MIMAROPA/Romblon)



