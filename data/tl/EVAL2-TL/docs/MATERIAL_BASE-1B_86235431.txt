EDITORYAL - Nasaan ang mga senador na nakinabang sa PDAF?

Nakatutok na ngayon ang Department of Justice (DOJ) kay Ruby Tuason makaraang magsauli ng P40 milyon noong Biyernes. Dahil sa pagsasauli ng perang nakomisyon mula sa P10 bilyon pork barrel scam, naging state witness na siya. Si Tuason ang nagdiin kina Senators Juan Ponce Enrile at Jinggoy Estrada kaugnay sa misuse ng Priority Development Assistance Fund (PDAF) na ang nagmaniobra ay si Janet Lim Napoles. Bukod kay Enrile at Jinggoy, sangkot din si Sen. Ramon Revilla Jr.
Pero sa ginawa ni Tuason, tila natabunan naman ang nauna nang nadiskubre ni DOJ Sec. Leila de Lima at dating senador at ngayon ay rehabilitation czar Panfilo Lacson na bukod sa tatlong senador, meron pang mga senador na sangkot sa PDAF scam. Ano na ang nangyari sa nadiskubreng ito?
Unang nakaalam si De Lima makaraang makausap si Napoles sa Ospital ng Makati kung saan ito naka-confine bago operahan sa obaryo. Umanoâ€™y may 12 senador na sangkot pa sa PDAF scam. Pahayag ni De Lima, gustong maging state witness ni Napoles kaya ipinagtapat ang nalalaman. Pero sabi ni De Lima, pag-aaralan pa ang kahilingan ni Napoles.
Ang nakagugulat ay ang sinabi ni Lacson na 19 na senador ang sangkot sa scam. Ayon kay Lacson, nakipag-meeting sa kanya ang kaanak ni Napoles at iniwan sa kanya ang makapal na folder na kinaroroonan ng affidavit ni Napoles. Nagulat umano siya nang mabasa ang laman ng affidavit. Ayon kay Lacson, may incumbent na senador at mayroong dating senador. Mas marami naman umano ang mga kongresista na nakinabang sa PDAF at pawang kaalyado ng kasalukuyang administrasyon. Hindi lang daw niya sinasabi kay President Aquino na lumalapit sa kanya si Napoles dahil gusto niya ay solid ang hawak niyang katibayan.
Bakit naman kaya ayaw pangalanan ang mga senador na sangkot. Mas makabubuti kung ibubunyag ang mga pangalan para hindi nanghuhula ang publiko. Kailangan itong malaman at baka gumagawa lamang ng ingay si Napoles para siya malibre sa kaso. Imbestigahan ito hanggang sa malaman ang buong katotohanan.



