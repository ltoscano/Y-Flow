
PAHINGA KUNG MAY TIME, MARAMI ANG NAPASAYA

TAMA! Tao rin naman si Pangulong Benigno Aquino kaya kailangan nitong magpahinga ngayong darating na araw ng Pasko at makasama ang kanyang pamilya.
Pero mas maganda siguro kung kasama na lang niya ang mahihirap nating mamamayan sa pagdiriwang ng Kapaskuhan tutal ay bihirang-bihira niyang makadaupang-palad at makasama ang mga ito. Parang mangilan-ngilan lang nga ang pagkakataong nakalapit siya sa mahihirap na mamamayang nagluklok sa kanya sa puwesto.
Sa halip na makinig ng musika, magbasa at magpaputok ng baril kasama ang kanyang military at police escorts, bakit hindi na lang bigyan ng pagkakataon ni Pangulong Noynoy ang mga batang ulila o kaya naman ay ang mga matatandang pinabayaan na ng kanilang pamilya?
Mas mapalalambot nito ang puso ng mga mamamayang nagsisimulang tumigas at magtanim ng galit sa Pangulo dahil sa kawalan nito ng aksyon sa mga nangyayari sa bansa na lalong naglulugmok sa mga Pinoy sa kahirapan.
Makalilimutan ng mamamayan (konti lang) na mas matimbang sa puso niya ang mga negosyante kaysa sa mga mahihirap na dugo at pawis ang puhunan upang may maipambayad sa kuryente, tubig at pamasahe na walang humpay ang pagtaas dahil sa pagiging inutil ng pamahalaang Aquino.
o0o
Noong Biyernes, walang magarbong Christmas party na ginanap sa Manila Police District sa ilalim ng pamumuno ni Chief/Supt. Isagani F. Genabe.
Sa halip, isang Christmas party para sa mga “Batang Hamog” at dependent ng nasabing tanggapan ang nasaksihan.
Naaliw ang mga bata sa mga palaro at clowns na nagpakitang gilas sa kasiyahan.
Bukod sa pagkain, may mga regalo pang natanggap ang mga bata at dependents ng MPD.
Naisakatuparan ang proyekto bunga ng pagpapagod ni Supt. Villamor Tuliao, hepe ng MPD-Intelligence Division, na nagsilbing “St. Nicholas” sa mga bata at maging sa mga pulis, NUP at reporters na dumagsa sa kanyang tanggapan.
Hindi lang sa mga taga-MPD namahagi ng biyaya si Tuliao kundi maging sa ilang taga-Camp Crame na nagtungo sa kanyang tanggapan. Marami kang napasaya, Sir Amor.
o0o
Pero dapat mag-ingat si Genabe sa mga taong nakapaligid sa kanya sapagkat hindi lahat ay tulad ni Tuliao na nag-iisip para sa kabutihan ng command.
Merong ilang mga opisyal si Genabe na ang iniisip lang ay pakinabang para sa sarili nila.
Dapat paimbestigahan ni Genabe ang ilang opisyal na ginagamit ang pangalan niya sa ilang operasyon.
Kapag kumita ang grupo nito, laging sinasabing “Kailangang may ‘Lion’s share’ si DD.”
Dapat ding paimbestigahan ni MPD-DD ang bukulan sa District Anti-Illegal Drugs (DAID) na nasasangkot ang pangalan ng ilang operatibang hindi naman doon nakatalaga.



