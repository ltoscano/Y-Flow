
HAMON KAY MAYOR REX GATCHALIAN

WALANG duda na ang Valenzuela ay isang nangungunang progresibong lungsod, hindi lang sa Metro Manila kundi sa buong bansa.
At ang tinatamasang kaunlaran ng siyudad ay nakamit ng Valenzuela dahil sa magaling at maayos na pamamahala ng Gatchalian brothers.
Umusbong ang Valenzuela simula nang maging punong lungsod ng noo’y dating mayor at ngayo’y Cong. Win Gatchalian.
Mula sa sinimulang pagbabago, ipinagpatuloy ng pinalitan ni Rep. Win na kapatid sa Kamara ng pumalit naman sa kanyang si Mayor Rex Gatchalian.
Katunayan, ang Valenzuela ay kaliwa’t kanan kung humakot ng awards o pagkilala mula sa DILG at iba pang ahensya ng pamahalaan.
Wala nang maipipintas sa Valenzuela, maliban sa kasalukuyang pamunuan ng pulisya ng lungsod.
Magaling at masipag din naman ang kasalukuyang police chief ng lungsod na si S/Supt. Roderick Armamento, ayon sa ilang opisyal ng pulisya at pamahalaang lungsod.
Pero ang problema’y ang ilang opisyal na matitigas ang ulo na siyang naglalagay ng mantsa sa pangalan ni Col. Armamento at matingkad na imahe ng Valenzuela.
Isang halimbawa, anila, kaya pumapangit ang imahe ng lungsod ay ang intelligence officer ng siyudad, isang Insp. Jonathan Victor Olvena.
Mula raw kasi nang umupo si Col. Armamento at ginawang intelligence officer si Insp. Olvena ay dumami ang illegal vices sa Valenzuela.
Siguro kailangang tanungin ni Mayor Rex Gatchalian kung bakit hindi masugpo ni Col. Armamento ang sakla ng isang ‘Totie’ at lotteng ng isang ‘June’.
Gayundin ang namamayagpag na jueteng at karera bookies ng isang ‘Oca Sebastian.’
Dahil sa tindi at lantarang operasyon ng mga ito, nagkakaroon ng batik ang magandang imahe ng Valenzuela at maningning na liderato ng mga Gatchalian brother.
Bukas na aklat sa mga eksperto sa ‘intel works’ na kapag hindi hinuhuli ang iligal na bagay, tulad ng iligal na sugalan, tumatanggap ang mayor at police chief.
Pero, ayaw naman nating isipin ang pananaw na ‘yan.
Ang mga Gatchalian ay siguradong ‘di tumatanggap, pero ang ‘di natin masiguro ay kung gayundin si Col. Armamento.
Para mabura ang mga nakasusulasok na balitang ito, hamon natin kay Mayor Rex Gatchalian – pag-isipan niya kung karapat-dapat ba ang kasalukuyang liderato ng pulisya ng kanyang lungsod. Manmanan natin! CHOKEPOINT/BONG PADUA



