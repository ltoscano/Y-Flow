PAGHAHAYAG NG STATE OF CALAMITY BILISAN

HINDI dapat na pahirapan ang mga lokal na pamahalaan sa pagdedeklara ng state of calamity.
Ito’y para mabilis na makatugon ang mga ito sa mga problemang kinakaharap nila gaya ng mga bagyong si Ruby.
Malaking tulong para sa pagkilos ng mga LGU ang deklarasyon ng state of calamity lalo na kung iisipin na kakarampot ang inilalabas ng pambansang pamahalaan na halaga para rito gaano mang kalawak ang pananalasa ng mga kalamidad gaya nga ng bagyong Ruby.
Sa pangyayari ngayon, nasa P4-bilyon lang ang inihanda ng pambansang pamahalaan bilang tulong sa mga tinatamaan ng bagyo.
MALIIT NA HALAGA
Maliit lang ang halaga ng calamity fund ng mga LGU, lalo na ang mga mahihirap sa mga ito at lalo na kung iisipin na limang porsyento lang ito sa kabuuan nilang badyet sa buong taon.
Alalahanin na may mga tinatawag na first class na lalawigan, lungsod, munisipyo at barangay.
Ang mga ito lang ang kahit papaano ay may medyo malaki-laking pondo sa kalamidad.
Dahil 5% nga lang ang calamity fund, kahit malaki-laki ang sa mga first class na LGU, madali pa ring maubos ito kung sa loob ng isang taon ay sasalakayin ng mga kalamidad.
Lalong mahirap ang pondo ng mga second class, third class, fourth class at fifth class.
Kabilang sa mga may pinakamaliliit na calamity fund ang mga bayan at barangay na puro mga magsasaka, mangingisda at magbubundok ang mga residente at sa Internal Revenue Allotment lang umaasa.
NAGDEKLARA
Kabilang na sa mga nagdeklara ng state of calamity ang mga lalawigan ng Albay, Camarines Sur, Masbate, Catanduanes, Cebu at Capiz.
Maituturing natin na aktibo ang mga lalawigang ito sa pagtugon sa kalamidad na dumating o dumarating sa kanila.
Palatandaan ito ng hindi pagpapabaya ng mga LGU sa kanilang mga mamamayan. At dapat namang tulungan din agad sila ng pambansang pamahalaan.
HUWAG MAG-ANTAY
Walang dapat na sayanging oras ang mga mamamayan sa mga kalagayang deklarasyon ng state of calamity.
Hindi dapat na mag-antay ang mga mamamayan na isulong ang kanilang mga interes.
Mayroon kasing mga pangyayari na ang state of calamity ay minamaniobra ng mga lokal na opisyal.
Kabilang sa mga problema ng mga mamamayan ang pamumulitika ng mga lokal na opisyal sa pondo ng state of calamity.
Inuunang inililista ng mga anak ng tokwang namumumulitikang lider ang kanilang mga sarili, kamag-anak, kaibigan at botante at kapartido sa pakinabang mula sa pondo.
Dapat na alalahanin ng mga mamamayan na karapatan nila ang pantay-pantay na pagtrato sa kanila at walang karapatan o kapangyarihan ang mga politiko na magdagdag-bawas ng mga benepisyaryo ayon sa kanilang sariling kagustuhan.
Mapipigilan lang ang bulok na sistemang ito kung igiit ng mga mamamayan ang kanilang mga karapatan at ilabas ang kanilang boses.
LUMAPIT SA MEDIA
Ang media ay nakahandang tumulong sa mga binaboy ng mga politiko na mamamayan.
Magtiwala lang ang mga mamamayan sa media at bukas ang palad ng media sa anomang impormasyon na kanilang ibabahagi laban sa panloloko sa kanila ng mga politiko ukol sa mga pondong bayan.
Sa totoo lang, puno ng katiwalian ang paggamit ng calamity fund.
May alam nga tayong kaso na pati patay na matagal nang pinaglalamayan bago dumating ang bagyo ay isinama sa listahan ng mga namatay.
Nasibak sa puwesto ang mayor na gumawa noon dahil kumita yata si yorme sa patay na iyon.
Matindi pa sa saklang patay ang kanyang ginawa.
MEDIA, PRC vs GOV’T
May problema sa kasalukuyan ukol sa mga nauuulat na biktima ni Ruby.
Ayaw na agad kumpirmahin ng gobyerno kung namamatay sa bagyo o hindi ang mga napauulat na patay.
Halimbawa ang may 20 kataong nalunod na iniulat ng Philippine Red Cross.
Nag-ulat din tayo ng patay na wala sa listahan ng National Disaster Risk Reduction Management Council.
Si Gilmoro Baylon ay iniulat sa atin ng kanyang kabarangay na namatay na matamaan ito ng mga nagliliparang debris sa kanila sa Biliran at Leyte.
Syempre pa, may dahilan ang gobyerno sa pagkontrol sa impormasyon: para sigurado umano na may kaugnayan sa bagyo ang mga namamatay at para umano sigurado.
Pero hindi kailangang mag-antay ang media at PRC.
Lalo na kung iisipin natin na talaga namang mabagal na kumilos ang pamahalaan.
Isa pa, paano kung kokontrolin nito ang bilang mga biktima gaya ng ginawa nito noong panahon ni Yolanda?
Paano ang katotohanan at ang mga biktima?



