
CHIT MUNA BAGO KAIN

ANG Lucky Rainbow Seafood Restaurant ay isang Chinese restaurant na ginto ang presyo kaya umaalma ang sinomang customer ‘pag ibinigay na sa kanila ang kanilang chit. Kaya payo sa lahat, hingin n’yo muna ang inyong chit bago kayo kumain.
Katulad ng isang ginang na kumain sa Lucky Rairnbow Seafood Restaurant na nasa 2nd floor ng Z Square Mall, Banawe St., cor. Del Monte St., Quezon City, kasama ang lima pang katao na nagulat sa laki ng kanilang chit.
Base sa resibo na ibinigay sa kanila ng Lucky Rainbow Seafood Restaurant, ang presyo ng fried rice rito para sa tatlo katao ay nasa P300, at ang kagulat-gulat dito ay ang presyo ng simpleng steamed lapu-lapu na nagkakahalaga ng P7,000.
Gustong-gusto na magreklamo ng ginang pero saan sila pupunta? Kumpleto ng mga papel ang restaurant na ito kaya minabuti na lang ng ginang na lumapit sa media para mabigyan ng babala ang publiko, lalo na ang ating mga kababayan na tama lang ang dalang pera.
Oo nga naman, mabuti na rin ‘yung may babala.
Paano nga pala kung anim kayong pumasok at kumain sa restaurant na ito tapos ang dala ninyong pera ay P10,000 lang tapos umorder kayo ng steamed na lapu-lapu, eh, ‘di short na at dahil wala na kayong pera ay irereklamo na kayo sa pulis at makakasuhan pa.
Wowwwwwww, dapat pala ang mga kumakain dito ay iyong sobra-sobra ang pera tulad ng mga senatong, tongressman, cabinet secretary, mayor, konsehal at ‘yung iba pang nasa pamahalaan na pera ng bayan ang ginagastos.
Ang suwerte naman ng may-ari ng restawran na ito. Biruin mo, ang presyo ng isang kilong lapu-lapu ay nasa P4,666.67 samantalang ang isang kilo ng lapu-lapu sa farmers market ay nasa P400 lang o mas mababa pa.
Nagtataka lang ang inyong lingkod kung bakit ganoon kamahal ang steamed lapu-lapu sa restawran na ito.
Saan nga ba pinalaki ang isdang ito: sa gintong aquarium ba o sa isang airconditioned na kuwarto? Naku, ha!
Hindi kaya kinikilabutan ang may-ari nitong Lucky Rainbow Seafood Restaurant? Aba, eh, hinay-hinay lang po, hindi po lahat ng tao rito sa Pilipinas ay tumatanggap ng PDAF.
Kung gusto po ninyong subukang kumain sa restawran na ito, kailangan ay puno ng pera ang inyong bulsa o wallet para hindi kayo makulong o kaya ay hindi kayo paghugasin ng pinggan.
Hindi po ako nakikialam sa inyong negosyo, ‘yung tamang presyo lang po na kayang abutin ng lahat. Huwag naman ‘yung ganu’n kamahal.



