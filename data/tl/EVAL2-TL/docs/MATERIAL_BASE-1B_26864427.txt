Maine, tumalon ang puso sa kasal nila ni Alden
AlDub, nagsimula na ang FOREVER By ALLAN DIONES October 23, 2016
MAG-ASAWA na sina Alden Richards at Maine Mendoza sa Kalyeserye ng Eat Bulaga!
Natuloy kahapon ang TV wedding nina Alden at Maine na ginanap sa Christ the King Church sa E. Rodriguez Sr. Avenue, QC.
Sa nasabing simbahan daw nagsisimba ang mga Lola, pati na sina Alden at Maine, kaya ito ang napili nilang pagdausan ng kasal. BALAE na ang tawagan nina Lola Nidora (Wally Bayola) at Lola Babah (Ai Ai de las Alas).
Ang sabi ni Lola Nidora tungkol doon sa tawag na natanggap ni Meng the day before the wedding, hindi ‘yung kasal ang hindi matutuloy kundi ‘yung honeymoon.
Dapat daw kasi ay sa Hong Kong ang honeymoon ng bagong kasal, pero hindi na roon kundi sa Europe na.
Bandang 1:30 PM na nag-umpisa ang wedding march.
Unang umentra ang Best Man na si Rodjun Cruz, na sinundan ng flamboyant Lolah Babah ng groom.
Si Lola Babah ang naghatid sa kanyang apo papunta sa may harap ng altar.
Isa-isang naglakad ang Principal Sponsors. Una si Ms. Irma Adlawan (na nakasama ng AlDub sa hit movie nilang Imagine You & Me) kasama si Mr. Elmer Villasanta (ng Magnolia).
Sumunod si Ninong Joey de Leon kasama si Ms. Margot Torres (ng McDonald’s), tapos ay si Ninang Helen Gamboa-Sotto escorted by Ninong Mike Enriquez.
Sunod na rumampa ang Secondary Sponsors na sina Jake Ejercito & Aicelle Santos (cord), Kenneth Medrano & Toni Aquino (veil) at Miggy Tolentino & Taki Saito (candle).
Ang kukyut ng kiddie entourage na sina Samsam Arumpac (Bible bearer, younger brother ni Baste), Sandro Sotto (coin bearer, apo ni Tito Sen) at Baeby Baste (ring bearer).
Cuteness din ang flower girls na sina Ryzza Mae Dizon, Scarlet Mago (anak ni Pia Guanio-Mago) at Olivia Mago.
Last batch na nagmartsa ang Groomsmen na sina Tommy Penaflor at Joel Palencia with Bridesmaid Janicka, Kim Last with Janeeva, at Jon Timmons with Katrina.
Panghuli ang gandarang kapatid ni Meng na si Coleen.
Sing si Kuh Ledesma sa may balkonahe ng simbahan ng When I Fall in Love, saka umentra ang Tres Lolas.
Wait ang mga Lola sa may aisle, then enter Daddy Dodong (Vic Sotto) na naka-Barong pero mahaba pa rin ang bangs at naka-shades.
Sing ang choir ng God Gave Me You, saka nag-grand entrance ang blushing bride in her beautiful Rosa Clara wedding gown.
Ang tamis ng ngiti ni Tisoy pagkakita sa kanyang bride walking down the aisle. Sina Lola Nids at Daddy Dods ang naghatid kay Meng papunta kay Alden.
“Ito na ang simula ng kanilang forever,” ang voice over ni Lola habang pinagmamasdan sina Alden at Maine na magkatabi sa harap ng altar.
Parang totoong kasalan ang seremonyas kahit hindi totoong pari ang officiating priest.
Ang lakas ng tilian sa loob ng church nang sumagot ng “Yes, Father!” ang couple at nang magsabihan sila ng, “I do!”
Parang hihimatayin si Lola Nidora nang mag-“I do!” si Maine, habang OA ang tili ni Lola Tidora (Paolo Ballesteros) nang mag-“I do!” si Alden.
May mga nag-iiyakan sa loob ng simbahan, lalo na nu’ng bigayan na ng singsing at aras. Ipinakita muna ang childhood pics ng AlDub bago nila binasa ang kanilang wedding vows.
Sambit ni Alden sa kanyang vow, “Maine, nu’ng una kitang nakita sa TV kasama si Lola Nidora, ang una agad nakita ko, kung gaano ka kasungit. Lagi kang nakasimangot, tapos, hindi mapinta ‘yung mukha mo.
“Pinapanood kita, iniisip ko kung anong gagawin mo ‘pag nakita mo ako. Kaya ang laki na lang ng tuwa ko nu’ng ngimiti ka sa akin with matching pabebe wave pa.
“Kahit madalas kang nagwa-wacky face ‘pag nagda-Dubsmash, gandang-ganda pa rin ako sa ‘yo. Mula noon, nagkagusto na ako sa ‘yo.
“Anumang humadlang sa atin, hindi ako sumuko dahil alam kong tayong dalawa para sa isa’t isa.
“At pinapangako ko na sa bawat paggising mo, hanggang sa pagtulog mo, hahawakan ko ang mga kamay mo, yayakapin ko ang puso mo.
“Gusto kong malaman mo Maine, na nagpapasalamat ako dahil nakilala kita. At simula sa araw na ‘to, pinapangako ko sa ‘yo na sa lahat ng mangyayari sa buhay mo na kasama ako, sisiguraduhin ko, ‘yun ang mga pinakamagagandang pangyayari sa buhay nating dalawa,” emosyonal na bulalas ni Tisoy.
Tugon naman ni Maine, “Alden, hindi ko makakalimutan, sa split screen nagsimula ang lahat. Nag-Twerk It Like Miley ka pa nu’n.
“Akala ko nga, hindi mo ako papansinin, kasi sino ba naman ako, ‘di ba? Isang ordinaryong babae lang naman.
“Pero ngumiti ka. Tapos, nakita ko ‘yung dimples mo. Siyempre, kinilig ako. Lalo kang gumuwapo sa paningin ko.
“Mula noon, hinintay ko ang araw na tayo ay magkikita at magkakakilala.
“Alam mo, ngayon, tumatalon ‘yung puso ko sa saya. Gusto mong anuhin? Gusto mong makita?
“Mas marami pang oras at araw kitang makakasama at sa totoo lang, wala na talaga akong mahihiling pa.
“Salamat, Alden dahil tinuruan mo akong magmahal nang wagas at walang takot. Salamat dahil pinaglaban mo ang pagmamahal natin. Pinaglaban mo ang pagmamahal mo para sa akin.
“Asahan mo na ipaglalaban ko rin ang pagmamahal ko para sa ‘yo. Hanggang sa dulo.
“Pangakong aalagaan kita hanggang tayo ay tumanda. Pangakong hindi kita papabayaan. Pangakong palagi kitang sasamahan. Pangakong hinding-hindi kita iiwan.
“Mamahalin kita nang buong-buo. Mamahalin kita nang walang kapantay. Habambuhay,” sambit ng naiiyak din na si Meng.
Niyakap ni Alden si Meng after nilang magsabihan ng vows.
Matapos ideklara ng pari na sila ay opisyal nang MR. ALDEN & MRS. MAINE RICHARDS ay sinabihan na silang mag-kiss.
Si Lola Nidora na may kinausap sa telepono ay biglang sumigaw ng, “MAINE!!!!!” tapos ay hinimatay, kaya naudlot ang kiss ng newlyweds!
Bitin na bitin ang AlDub Nation at bigla silang nabuwisit kay Lola na basag-trip. Commercial break!
After the gap ay nahimasmasan na si Lola Nidora.
Nahilo lang siya, pero puwede nang ituloy ang ‘you may now kiss the bride.’ Ayun, natuloy nang i-kiss ni Alden si Maine sa lips. Medyo matagal din ang paglalapat ng mga labi ng dalawa… mga 7 seconds!
Hiyawan sa loob ng simbahan. Nagbunyi sa kilig ang AlDub Nation. “Isa pa! Isa pa!” wild na sigaw ni Lola Tinidora (Jose Manalo).
Pinagbigyan ni Alden ang request, pero sa noo na lang nito kiniss si Meng at hindi na sa lips. Piktyuran na ang kasunod kasama ng bagong kasal.
Cute ‘yung eksenang hinawakan ni Coleen ang kamay ng groom, kaya pabirong tinulak-tulak ito ni Menggay palayo kay Alden!
SIDELIGHTS:Ang wedding dress ni Maine na ‘Catalina’ ay mula sa 2017 Aire Collection ng Rosa Clara kaya bago ito at hindi RECYCLED.
Ang poet na si Lang Leav na idol ni Maine ay gumawa ng maiksing tula na may pamagat na OUR LOVE especially for AlDub wedding.
Early bird ang cord sponsor na si Jake Ejercito. Masaya at excited daw si Jake para sa klasmeyt niyang si Maine.
Ito ang first showbiz appearance ni Jake matapos ang rebelasyon na ang siya ang tunay na ama ng anak ni Andi Eigenmann na si Ellie.
May wedding gifts ang iba’t ibang chapters ng at members ng AlDub Nation para sa newlyweds.
Ang masusuwerteng fans na naimbitahan sa simbahan ay nagbihis talaga para sa big event ng kanilang paboritong loveteam.
#1 trending topic worldwide ang AlDub wedding kahapon sa Twitter.
Nu’ng 2007 ay live na napanood sa GMA ang wedding at reception ng mga bidang sina Marian Rivera at Dingdong Dantes sa finale episode ng Marimar.
Seven years later ay naganap ang real-life wedding ng DongYan.
Wish ng AlDub fans na ganu’n din ang mangyari kina Alden & Maine after ng kanilang Kalyeserye wedding!



