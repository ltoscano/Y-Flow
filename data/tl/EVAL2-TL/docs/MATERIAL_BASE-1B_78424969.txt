LUPIT NI PNOY SA SBMA EMPLOYEES

PINAGKAKAITAN ni Pangulong Benigno S. Aquino III, aka PNoy, ang may 2,000 pamilya ng mga empleyado ng Subic Bay Metropolitan Authority (SBMA) sa dahilang siya lang ang nakakaalam na malamang hindi maiintindihan ng taong ang isip ay may katinuan.
Ito Ang Totoo: anim na taon nang walang dagdag na sweldo ang mga empleyado ng SBMA dahil dalawang taon nang hindi ito inaaksyunan ng Malacañang.
Malacañang kasi, partikular ang Pangulo ng bansa, ang nag-aaprub ng dagdag na suweldo ng mga empleyado ng SBMA bilang Government Owned and Controlled Corporation (GOCC).
Pero itong si PNoy, mukhang mas gusto pa yatang mag-play station o x-box kesa asikasuhin ang rekomendasyong may epekto sa buhay ng libo-libong tao.
Bilyon-bilyon naman ang kinita ng SBMA sa nakalipas na dalawang taon at ngayong 2014 ay mukhang lalam!!pasan pa ang 2013 record nito pero ang mga empleyado, ang suweldo ay nananatiling nakapako sa nakalipas na anim na taon.
Ang lupit ni PNoy sa mga boss niya rito sa Olongapo, kung saan wala pang 200 ang lamang sa kanya ng hometown bet sa pagka-Pangulo na si Dick Gordon noong 2010.
Mantakin niyo, taga-Olongapo si dating Senador Dick Gordon pero hindi nakalayo at muntikan pang matalo sa sariling lungsod dahil ang kalaban ay si PNoy.
Pero parang balewala kay PNoy ang pagpapahalaga sa kanya ng mga taga-Olongapo, na karamiha’y manggagawa ng SBMA, kesehodang hindi makapag-aral ang mga anak, walang pampagamot sa may sakit, kung minsan walang makain at kung ano-ano pang pagdurusa ng mga ito.
Ito Ang Totoo: walang dahilan para hindi ibigay ang karampatang dagdag na sahod ng mga obrero ng SBMA dahil may pera naman para rito at aprubado na ito ng pamunuan ng naturang ahensya.
Ang pagkakait na ginagawa ni PNoy sa mga empleyado ng SBMA ay paglabag sa karapatan ng mga manggagawa at kanilang pamilya.
Kung liliban lang si PNoy ng isa o dalawang games sa computer games sa isang takdang araw, mapagtutuunan niya ng pansin ang rekomendasyon ng kasalukuyang administrasyon ng SBMA sa dagdag na suweldo ng mga empleyado na may dalawang taon na sa kanyang lamesa. Ito Ang Totoo! ITO ANG TOTOO/Vic V. Vizcocho, Jr.



