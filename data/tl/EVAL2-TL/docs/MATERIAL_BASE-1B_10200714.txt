
‘WALKAH, WALKAH’ NG COMELEC

MABIBILANG lang yata ang mga mambabatas sa mataas at mababang kapulungan ng Kongreso na may malinis na kamay sa usaping pandarambong sa pork barrel.
Nakalulungkot ito kaya may mga organisasyon at indibidwal na nananawagan ng pagbuwag sa Kongreso na ginagawa lamang umanong kural ng mga baboy at buwaya.
Kaya naman, kapag naririnig ko ang sangkot na senador at kongresman na nagmamalinis at nagsasabing hindi siya nakinabang sa kickback sa isang proyekto na ang pondo ay mula sa kaban ng bayan, tayo ay napapamura.
Ang tingin ngayon ng karamihan sa Senado at Kamara ay pugad lang ng mga kawatan.
Unfair ito para sa mga tunay naman talagang hindi magnanakaw.
o0o
MAY kampanya ngayon ang Commision on Elections na tinatawag na “Walkah, walkah.”
Ito ay ang kanilang paglilibot sa bawat sulok ng bansa para ipaalam sa mga baguhang boboto ang kahalagahan ng maagang pagpaparehistro para sa darating na 2016 presidential elections.
Ipinaaalam din ng Comelec na regular o datihan ka mang bumoboto, kailangan mong sumailalim sa biometrics.
Sa ilalim ng biometrics system, ang voter’s information gaya ng litrato, fingerprints at pirma ay irerekord sa Comelec database.
Layon nito na maiwasan sa halalan ang mga mandaraya at flying voters.
Sa 52 milyong rehistradong botante sa kasalukuyan, may mahigit sa 9-milyong dapat sumailalim sa biometrics system.
Mahalaga ang pagpaparehistro ‘pagkat mabibigyan tayo ng pagkakataon para pumili ng tamang pinuno para sa ating bayan.
Sabi nga, dapat ay pumili at maghalal tayo ng mga pinuno o lider na tapat sa kanilang panunungkulan at magaling din sa kanilang trabaho.
Hindi pupuwedeng magaling sa trabaho pero magnanakaw naman sa kaban ng bayan.
Pero bago tayo makaboto, dapat munang magparehistro. Para sa mga Filipino na may edad 18-anyos pataas, puwede na kayong magparehistro.
Mahalaga ang pagboto dahil marami sa atin ang palaging umaangal kung gaano kaloko at kawalanghiya ang ilan sa ating mga politiko na tayo rin naman ang siyang naghalal sa puwesto.
Kung ayaw na nito sa kanilang masamang gawain o kabulukan, tayo rin mismo ang magpapatalsik sa kanila sa pamamagitan ng pagpili ng tama, matitino, magagaling at tapat na kandidato sa halalan.
Tara na at magparehistro, bumoto at maging parte sa nalalapit na halalan.
Hindi pa naman huli ang lahat.
May magagawa pa tayo.



