
ISANG ANGHEL

ISANG miyembro ng Iglesia Ni Cristo (INC) ang nakahuntahan ko kamakailan.
Ang sabi n’ya para sa kanya at sa lahat ng miyembro ng kanyang pamilya at buong angkan, si Felix Manalo, ang nagtatag ng simbahan ng INC, ay isang anghel.
Para sa karamihan sa atin, ang imahe ng anghel ay may pakpak, umiilaw ang katauhan at hindi naglalakad sa lupa.
Pero may mga sinisimbulo ang imahe ng isang anghel. Ang anghel ay simbolo ng kaligtasan, kapayapaan, at daan patungo sa pintuan ng kalangitan.
Ang anghel ay kapurihan, kalinisan at katapataan.
Ang anghel ay pag-asa, pananampalataya at kababaang-loob.
Ang ordinaryong nilalang ay tumitingala sa isang anghel para makakuha ng imspirasyon, makakuha ng direksyon patungo sa Diyos.
Ang anghel ay pinaniniwalaan nating lahat na sugo ng Panginoon na naatasan para ipunin ang mga mananampalataya at igiya ang lahat sa daan papunta sa langit.
Ayon sa kausap kong miyembro ng INC, mapalad sila at mapalad tayong lahat dahil tayong mga Filipino at ang Filipina ay isa sa mga bansa sa Asya na nananatiling matatag ang paniniwala kay Kristong Hari at ito’y dahil may mga tao tulad ni Felix Manalo na nag-alay ng panahon at buhay para patuloy na mamuhay si Hesus sa ating mga komunidad.
May mga taong nauna sa atin tulad ni Felix Manalo na nagkaroon ng vision at sa vision na ito niya ibinase ang lahat ng doktrina na sinusunod ngayon ng INC.
Ang mga doktrinang ito ay ang haligi sa patuloy na pagkakaisa ng INC, sa kanilang patuloy na pagiging isang institusyon sa bansa na nagpapanatili ng kapayapaan at kaayusan at kawang-gawa sa mga komunidad.
Kaya si Felix Manalo para sa nakausap ko ay isang anghel na nagmula sa Asya.
Sa ika-27 ng Hulyo ay ipagdiriwang ng INC ang centennial celebration ng kanilang pagkakatatag at dahil sa matibay na paniniwala ng aking kausap, sa tuwing makikita ko ang mga tarpaulin na nag-aanunsyo ng parating na Centennial Celebration ng INC ay nakikita ko sa aking isip ang imahe ni Felix Manalo na isang anghel.



