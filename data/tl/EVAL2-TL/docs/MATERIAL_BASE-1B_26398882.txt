Regulasyon sa paputok higpitan By Betchai Julian October 15, 2016 Dapat nang amyendahan ang batas na nagre-regulate sa paggawa at pagbebenta ng paputok sa bansa.
Ito ang mungkahi ng pamunuan ng Philippine National Police-Firearms and Explosive Office (PNP-FEO) na nagsabing masyadong mababa ang parusa sa mga lumalabag sa panuntunan na itinakda ng batas kaya hindi masyado kinatatakutan.
Ayon kay Chief Supt. Cesar Binag, hepe ng PNP-FEO, kung sila lamang ang masusunod, mas makabubuti na amyendahan na ang batas na nagre-regulate sa paggawa at pagbebenta ng paputok sa bansa para maiwasan na ang anumang trahedya. Ang pahayag na ito ay kasunod ng nangyaring pagsabog sa isang tindahan ng paputok sa Bocaue, Bulacan na ikinasawi ng dalawa-katao at ikinasugat ng may 24 pa.
Sinabi ni Binag, may mga rekomendasyon na gagawin ang PNP-FEO na kanilang isusumite sa mga mambabatas.



