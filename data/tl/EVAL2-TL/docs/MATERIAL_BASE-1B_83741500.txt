
THE QUEST FOR HAPPINESS

ISANG patalastas sa telebisyon ang minsang nakapukaw ng aking atensyon.
Panahon noon ng kampanya para sa eleksyon at isang pulitiko ang ibinebenta ng nasabing commercial, walang kakaiba sa patalastas na iyon maliban sa mga huling salitang iniwan ng pulitiko sa madla- “Gusto ko ‘happy’ ka.”
Sa buhay natin maraming beses nating hinahangad na lumigaya at maging masaya. Iba-iba rin ang daan na ating tinatahak para makamit ito gaya na lamang ng Pilipinang OFW na si Gina Bernardin.
Mahirap lamang ang pamilya ni Gina, kaya nang mabigyan siya ng pagkakataong umalis ng bansa at magtrabaho bilang DH sa Singapore agad niya itong tinanggap sa pag-aakalang ito na ang magdadala ng ginhawa at ‘di kalaunan ay ligaya sa kanilang pamilya.
“Yung buhay namin doon (Pilipinas), simple lang naman, kaya ako nagpunta dito kasi ‘yung asawa ko nawalan ng trabaho, eh, tatlo ‘yung mga anak namin, kaya nag-usap kami na kung may pagkakataon na susuwertihin mag-aabroad ako, kaya nakapunta po ako dito.” Kuwento niya.
Subalit hindi nagtagal ang inakalang swerte na magdadala sa kanya ng ligaya ay kalbaryo pala. Malupit ang naging pagtrato ng amo ni Gina sa kanya.
“‘Yung dating amo ko Chinese, may dalawang anak istrikto siya sa pagkain, sa oras, minsan natutulog ako 12’o clock, ang gising ko 5’o clock. ‘Pag may nasira ako deduct sa sahod ko. ‘Pag may day off naman ako once a month, ‘pag nabalam sa oras, deducted din ng 10 dollars sa sahod ko. May time din na namulot na ako ng pagkain sa labas kasi gutom na gutom ako.” Madamdaming salaysay ni Gina.
Sa pag-asang balang araw ay makatatagpo siya ng higit na magandang oportunidad sa nasabing bansa, halos dalawang taon at tatlong buwan pa siyang nanatili at nagtiis sa kanyang amo.
“Lahat ng ‘yon tiniis ko sa pag-asa na baka makakita rin ako ng mas magandang employer.” Dagdag na wika niya.
Hindi nagtagal ay dumating ang pagkakataong hinihintay ni Gina, nakatagpo siya ng isang amo na may puso para sa mga gaya niya. Ito ang tumulong sa kanya upang unti-unti ay magsimulang bumangon
 mula sa tila bangungot ng kanyang nakaraan.
Muli ay nagsimula ang paglalakbay niya tungo sa tagumpay at kaligayahan na kanyang inaasam.
Maraming tao ang nagnanais na lumigaya, ngunit may mga pagkakataon na hinahanap nila ito sa mga maling lugar, bagay o sitwasyon na inaakala nilang mabuti o maganda ang kahahantungan, kung kaya’t hindi maiiwasan ang madapa gaya ng nangyari kay Gina Bernardin, subalit ang mahalaga ay ang pananatili ng pag-asa at patuloy na pagbangon hanggang sa matuklasan mong hawak mo na pala ang susi sa kaligayahan na iyong minimithi.



