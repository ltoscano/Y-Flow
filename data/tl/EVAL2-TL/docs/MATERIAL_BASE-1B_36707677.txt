Pag-enom Tepo
Pag-enom tepo tu dikayuh ya hinang nihinang eh saga karandahan mitu ma Tawi-Tawi. Sagoh mboh kita maka-enom, maglagi sigam magpanyap saga  kapanyapan kalagihan ma pag-enom tu. Ya saga kapanyapan tu masi gih ya matah, na subay gih ni adjal eh sigam maka pinatohoh ya salikan dawun pandan na eh mboh sigam maka-tagnah na ngenom.
Ya tiyah saga kalagihan sigam kapanyapan matah pangahinang ya solagan ma pag-enom tepo. Dawun, kenseng heya atawa lappoh pangadjalan, boheh maka ya ni anjibi.	Tiyah-e tu ya saga lamud kahantapan mapaghinang solagan pandan tu:
Dahu, ngah saga sangpuh lamba dayun pandan  maka pag ubus pinatannah ya dayun eh ma lappoh heya pagpabukalan atawa kenseng pannoh dikayuh baldi sarang-sarang boheh tudju lappoh eh, ubus pinabukal na iya saga tallumpuh tudju mpat puh minit. Pag ubus mpat puh minit eh, atawa bang ya dawun eh tahinang na iya beteh biyaning tsokolet, ee na waktu makajari na nilaanan dayun min boheh eh. Pag ubus nigantung na ya dayun pandan bay nilagah sih  dangallaw atawa duwa ma  sablayan duwaan pinatohoh. Bang tohoh na dayun eh, nikattoban na ya dawun nisalik iya saga damituru tahah na maka tongah inchih lambu na ya ni usal  pattung enalom atawa ya pattung taga tunjuk-tunjuk atawa laring. Pag ubus ya pakkosan tasalik na eh maka jari na ya ni panyap anjibilan atawa ni walnaan.
Ya pangahinang tepo tu mboh ya nimbangaw maka kalingkatan aa, ginisan walnah atawa pag-anjibi ni usal; kamawmuhan na ya walnah keyat, biyaning, gaddung maka kalas. Niyah kosean ngusal tsokolet maka ettom. Ya pagpatannah walnah ma salikan dayun pandan; saga tiyah-e nihinang ta lamud makahantapan na: Dahu, masuh lima sawan boheh ma duwa putus pangawalnah atawa walnah eh. Ya pag-anjibi tu makajari  taballi ma putusan min tabuh maka tinda heya. Ya pagwalnah eh min kabalehan nu na. Bang mukal na boheh eh ni-isi na ya panganjibi eh ni lappoh maka ni lamud na iya kinuwal. Pinabukal iya saga lima minit, pag ubus lima minit eh, pinatannah na ya salikan eh tudju ya boheh ni lamud na iya. Pinabukal iya pabalik saga sangpuh minit. Kinuwal iya waktu ni watku mboh patogob walnah eh ma katilibut salikan dawun pandan eh. Bang beteh taga walnah na ya toongan, nigantung na iya pabalik pinatohoh saga duwa ngallaw.
Nihinang sidja pabalik bateh ya bay dinsinih sih bang matannah na sab saddi walnah ma kasean salikan eh. Bang tohoh na kamemon salikan inganjibi, pinabontol na dikayuh-dikayuh salikan mboh hap e-ngenom iya.  Ya pangamontol salikan na eh ni usal eh sigam patag maka ya pattung bateh heya sukuran nahut na. Ni antanan e tangan dikayuh tu salikan tong pandan tu ubus min tong dikayuh tu ni paligad ya tudju ni tong dambilah eh ya ingantanan sab I tangan dambilah nen. Pinabalik ya kahinangan sambil sidja ya salikan dawun pandan eh nuwi na bontol toongan.
Pag ubus min ditu, ni pag lakkat na ya salikan eh ni kandi walnah na. Ubus maka jari na kita nagnah ngenom. Ya pag-enom tu nihinang ma tangan, kamawmuhan yana saga matto-a danda ma bangsa ta atawa mitu ma daira. Ngenom sigam ma pakaniya-kaniya da-awa; kasean nen mboh niya usaha maka kasean sab tu mangalibangan sidja Ya salikan pandan tohoh tu ni enom iya ma tangan tudju tepo min saddi-saddi sukuran maka walnah.
Ya kamawmuhan nihinang eh sigam ma pag-enom tu eh saga nihinang ni aa mag-eenom mitu ma Tawi-Tawi ya salih toolang tamban lowa na. Bateh salih saga ya dansalik eh nilentopan sab ni dikayuh salik maka nihinang iya bang mbal pababag atawa pasagih iya lowa na atawa palingkat iya. Na kita iya mag peneh-peneh bang taingga lambu tepo nihinang leh ta.  Bang pineneh eh na ngenom ma magtalih-anak lambu na pag ubus ya heya na lambu na gihh min lambu duwa aa atawa lambu tepo dangan aa.
Bang ma saga aa mag-eenom tu ya bay tatilaw ku, pag-enom tepo tu husah toongan maka magkuwat ya hinang tiyah tu daa  sab sidja bang iya katanaman nu kabalehan nu maka lasa ka maghinang ma iya tu.
Sagoh ya saga kaanakan ma jaman baha-u mbal na bilahi nganad  mag-enom tepo.
Hangkan, kahunitan sigam manduh maka musakah ya kakahinang atawa kata-u tapamuwan ni siga.
Ta-ndah-ndah na eh saga kamatto-ahan ma bangsa ta ya panghati sigam, sabab takka du waktu ya pangaddatan kamatto-ahan tu lungay du maka takalipat du. Bang ngahinang atawa ngenom tepo tiyah saga kapanyapan ni lamud; ya kalanu-an lahat mingga pag-enoman eh, ya walnah maka lowa tepo.maka maksud pag-usal na angay iya ni hinang nan.  Ya lahat paghinangan mingga ya ni enom tu subay lanuh mboh halam niyah lammih mikkit tudju tepo ubus na engahinang eh.   Ya lowa maka walnah na eh subay magsibuh maka bang mingga iya ni usal atawa ayyan pag usalan ya tepo tu. Bang ya tepo eh ni usal pangamanis ding-ding, ubus ya lowa na maka walnah na subay iya maka kah ya pangandah pangatayan  maka pinahap iya toongan. Ya lambu na subay du magsarang maka ya lambu ding-ding eh. Bang sab iya ni usal ma parakalah kawin nihinang iya hampi lantay atawa hampi, ubus ya lambu na eh subay iya heya gantah sarang panengko-an saga ya aa kagunahan toongan ma parakalah naan.  Ya walnah na maka lowa na subay iya lingkat maka maka-kah ma pangandah pangatayan. 
Makalawakan na, bang tepo tu ni usal iya ma pagtuli, ubus ya heka aa ya nuli ma tepo nen subay du sab ni hunah-hunah mboh sab ya aa mag-eenom nen ta enom eh na ma kasarangan lambu ya tepo eh. Ma dikayuh aa, ya sukuh ma dangan lambu tepo kasarangan iya na. Ma aa mag-nda-halla, ya sukuh duwangan lambu tepo ya hap ma sigam, maka ma saga magtalih-anak ya saga tallu atawa heka anak-anak dikih na, ya tepo na subay beteh lambu dikayuh magtalih-anak sab ya kasarangan na.
Ya tepo ingenom tu makajari iya ni usal pangahangdon, pamuwan atawa nibuklad ma waktu parakalah atawa nihinang usaha mingga iya tadagangan e aa mboh sab maka usaha ma talih-anak sigam.  Bang tiyap-tiyan sab niyah parakalah beteh saga pagkawin, tepo tu ni usal pangahampi lantay ya mingga nengkoh danda kinawin maka lalla kinawin maka mingga nengkoh saga kamatto-ahan. Ya pagtengkoh saga kamatto-ahan ma tepo eh tandah ya pag addat ta bi ma sigam.
Pag enom ya na tepo tu ya na bay tahinang kakahinangan kamatto-ahan maka labayan kalluman; dikayuh iya sapantun mapaghinang kalingkatan ya maglagi kuwat maka huwat-huwat.
Ma kirahan ku ya tepo tu dikayuh kapandayan/kakahinang bangsa Sama maka sab dikayuh iya pangahagad ma pag addat pamusakah tudju kaanakan maka ka-umpuhan mboh ya masi llum ma daira Sama.
