Malnutrisyon dahilan ng pagkabansot -- nutrition officer

August 02, 2016

LUNGSOD NG KORONADAL , South Cotabato, Ago 2 (PIA) \-- Ang pagkabansot ang isa sa mga epekto ng kakulangan ng nutrisyon sa unang mga taon ng buhay ng isang tao, ayon sa isang opisyal ng pamahalaang panlalawigan dito.

Ayon kay Ma. Ana. Uy mahalagang pagtuunan ng pansin ang nutrisyon ng isang bata mula sa sinapupunan at sa mga unang taon, lalung lalo na hanggang sa ikalawang kaarawan ng isang bata.

Ang pagkabansot ay pangmatagalang epekto ng malnutrisyon sa panahong mabilis dapat ang paglaki ng isang bata, paliwanag ni Uy.

Ito aniya ang dahilan kung bakit pinahahalagahan ng programa ng pamahalaan ang unang 1,000 araw ng isang sanggol.

Batay sa resulta ng Operation Timbang na isinagawa noong unang tatlong buwan ng taon, ang bayan ng Tboli ang may pinakamaraming pandak na bata batay sa kanilang edad.

Sa naturang datos napag-alaman na nasa 20% ng mga preschool children sa Tboli ay kulang sa tangkad. Nangangahulugan ito na 2,971 sa 13,331 na mga preschool na tinimbang ang bansot.

Sinundan ito ng Tupi na may 16.70% na stunting rate, Banga (13.77%), Lake Sebu (13.66%) at Tampakan (13.46%).

Batay sa sinusundang Child Growth Standards, dagdag ni Uy, masyadong maliit ang epekto ng lahi o genes sa pagtangkad ng isang tao. Mas malaki aniya ang kontribusyon ng tamang pagkain at tamang pangangalaga.

(DEDoguiles-PIA 12)



