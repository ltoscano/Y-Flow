Ang pananampalatayang Filipino (Ikatlong Bahagi)

ANG pangunahing katangian ng unang simbahan ay ang pagiging samahan o komunidad ng mga naniniwala kay Hesus. Sila ay nagkikita-kita sa isang partikular na lugar (na ngayon ay tinatawag nating simbahan) at isang partikular na oras para sa isang partikular na gawain (kung tawagin natin ito ngayon ay misa, oras ng pagsamba, prayer meeting o fellowship).
Noong 70 AD, sa isang konseho ng mga Hudyo (Jamnia Council) ay inekskomunikado ng mga pinuno ng Judaismo ang mga tagasunod ni Hesus. Dahil sa mga naunang pagsisikap ni San Pablo ng Tarsus (5 AD – 67 AD) na palaganapin ang katuruan ni Hesus sa mga Gentil, naging daan ang ekskomunikasyon sa malayang pagpasok ng mga tulad nating hindi Hudyo sa eksklusibong komunidad ng mga naniniwala kay Hesus.
Unang ginamit noong 110 AD ni Obispo Ignatius ng Antioch, Syria ang salitang Kristiyano. Ang Antioch ang ikatlo sa pinakamahalagang lungsod sa Imperyong Romano kasunod ng mga lungsod ng Roma sa Italya at Alexandria sa Ehipto.
Noong 325 AD ay naging opisyal na relihiyon ng Imperyong Romano ang Kristiyanismo matapos ipatawag ng paganong Romanong emperador na si Constantine ang Konseho ng Nicea (pansinin na noong 337 AD lamang nagpabinyag bilang Kristiyano si Emperador Constantine. Ito ay ilang sandali bago siya namatay). Sa Konseho ng Nicea pormal na ipinanganak ang simbahang Katoliko at dito rin nag-umpisa ang pag-usig sa mga Hudyo ng simbahan sa tulong ng Imperyong Romano.
Unang nagkaroon ng iskismo sa simbahang Katoliko noong 1054 AD matapos biglang angkinin ng Roma ang kapangyarihan para pamunuan ang lahat ng simbahan na nasasakop ng kanluran at silangang bahagi ng Banal ng Imperyong Romano (Holy Roman Empire). Nahati tuloy sa silangan at kanluraning paksiyon ang simbahan. Iyong mga nasa silangan at hindi nagpailalim sa Roma ay tinawag na Simbahang Orthodox samantala ‘yung nasa kanluran, na ang sentro ay Vaticano, tinawag naman na Katoliko Romano.



