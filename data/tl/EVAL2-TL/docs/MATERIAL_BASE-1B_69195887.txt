ATAT SA FOREVER NA PODER

ANG daming pautot ngayon ng mga nagsusulong ng Charter Change o Cha-Cha.
Kesyo hati-hati na umano sila o urong-sulo ang kalahati nila.
Mismong ang mga spokesman ng Malakanyang ay nalilito na rin umano.
Ang ending ng lahat, ang media ang sinisisi ng mga king-inang ito.
Ang media raw ang nagpapagulo ng lahat dahil kung ano-ano raw ang iniuulat nito.
Lalo na ang pagkontra raw ng nakararami sa Cha-Cha samantalang kabaliktaran umano ang totoo batay sa milyon-milyon umanong pabor dito dahil kay Pangulong Noynoy.
King-ina, nakalimutan ng mga ito na sila mismo ang pinanggagalingan ng mga iniuulat ng mediamen.
At ang totoo, atat na atat na sila para mabago ang Saligang Batas, lalo na ang pampulitikang nilalaman nito ukol sa term extension.
Ang lumalabas ngayon, nagpapakipot lang ang iba.
May 70 kongresman ang masisibak na sa pwesto sa 2016.
At palihim na sinusuportahan nila sa ngayon ang term extension.
Ang gusto pala ng mga ito, eh, dapat na masama sila sa term extension.
Para todo-bigay sila sa Cha-Cha.
Kung hindi, kuwidaw ang kilusang Cha-Cha.
At ang gusto pa, wala munang halalan sa 2016 para masigurado ang kanilang term extension.
King-ina, matik na masasama ang mga ito sa pagpapalawig ng kanilang kapangyarihan.
Ngayon, parekoy, atat na atat na sila talaga para rito dahil inilalakad na nila ang paraang Constituent Assembly para sa pag-amyenda sa 1987 Konstitusyon.
Sa Constituent Assembly, sila-sila na lang ang bubuo ng pwersa para gumawa ng mga pagbabago.
Sila-silang mga kongresman at senador ang reretoke sa Saligang Batas.
Katwiran nila, tutal ibinoto sila ng mga mamamayan, tama lang na sila na rin ang kinatawan ng mga mamamayan para doktorin ang Konstitusyon.
Siya nga?
At kapag naganap ito, parekoy, sino pa ang makapipigil sa kanila na gumawa ng mga kababalaghan gaya ng pagpapahina sa Supreme Court na siya na lang ang inaasahang pangontra sa pang-aabuso ng mga taga-Palasyo at Kongreso?
Sino rin ang makapipigil sa kanila upang ibigay ang buong pagmamay-ari ng lahat ng mga yaman ng bansa sa mga minahan sa lupa at karagatan, kasama na ang mga sakahan?
Ngayon nga lamang ay may nagpanukala na para sa 100% pagmamay-ari sa anomang malaking negosyo sa pagtitingi at palatandaan ito ng pagbibigay sa mga dayuhan ng higit na puwesto sa mga yaman at negosyo sa bansa.
King-inaaaa! BURDADO/Jun Briones



