Emergency System sa Puerto Princesa, palalakasin

August 24, 2016 Leila B. Dagot

PUERTO PRINCESA, Palawan, Agosto 24 (PIA) --- Bumili kamakailan ang lokal na pamahalaan ng Puerto Princesa ng 30 units ng motorsiklo at 66 units ng multicab na ipamamahagi sa bawat barangay ng lungsod.

Ang mga sasakyan ang siyang gagamitin ng lokal na pamahalaan sa pagpapalakas ng emergency system ng siyudad.

”Importanteng may agarang magagamit ang mga barangay sa panahon ng sakuna o sa mga kinakailangang sitwasyon, kaya tayo bumili ng mga sasakyang ito”, ayon kay Mayor Lucilo Bayron.

Magsisilbi din aniyang suporta ang mga ito sa inilulunsad na national emergency hotline 911 ng administrasyon ni Pangulong Rodrigo Duterte.

Agad na ipamamahagi sa 66 na barangay ng lungsod ang mga multicab sa oras na matapos nang tatakan ang mga ito na siyang gagamitin para sa pagliligtas sa panahon ng sakuna at pagpapaigting ng seguridad sa mga pamayanan

Nasa pangangalaga na rin ngayon ng City Disaster Risk Reduction Management Office (CDRRMO) ang mga motorsiklo.

"Pag natapos nang tatakan, susunod na ang pamamahagi ng mga multicabs sa bawat Barangay para magamit na”, ani Bayron.

Ipinaliwanag din ni Bayron na ang ginamit sa pagbili ng mga emergency vehicles ay nanggaling sa pondo ng CDRRMO. (LBD/PIAMIMAROPA-Palawan)



