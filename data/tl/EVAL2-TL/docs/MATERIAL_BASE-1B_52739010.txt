Kaya Natin: Dapat ayusin ang pakikitungo sa ibang bansa
By Harvey Keh SSeptember 9, 2016 Naging balita nitong linggo ang ginawang pagmumura ni Presidente Rodrigo Duterte kay Presidente Barack Obama ng Estados Unidos. Ang sabi ng ilang mga taga suporta ni Duterte, hindi naman daw niya minura si Obama pero kung titingnan mo ang kanyang mga naging pahayag, sinabi pa niya na wala siyang pakialam kay Obama. Hindi ko maintindihan kung bakit sinabi ni Duterte ang mga salitang ito eh wala namang ginagawang masama si Obama sa kanya o sa ating bansa.
Ang naging resulta nito ay kinansela na lamang ni Obama ang kanyang pakikipagkita kay Duterte at ipinaramdam kay Duterte na hindi siya papayag na basta-basta na lamang sabihan ng mga ganung kataga at pananalita.

Pagkalipas ng ilang oras, humingi na rin ng paumanhin ang ating Presidente kay Obama at sinabing ayaw naman daw nito makipag-away sa pinakamalakas na bansa sa buong mundo. Sana ay may mapulot na mahalagang aral si Duterte sa pangyayaring ito. Presidente na siya ngayon kaya kahit anong sabihin niya ay magiging basehan na ng ating pakikitungo at relasyon sa ibang bansa.
Ano nga ba ang magiging mga implikasyon kung sakaling tuluyan na ngang masira ang relasyon ng Pilipinas at ng Estados Unidos. Una sa lahat, tandaan natin na milyun-milyong mga Pilipino ang nakatira at naghahanap-buhay sa Estados Unidos. Paano kung sabihin na lamang ni Obama bigla na umuwi na ang mga Pilipino sa ating bansa dahil ayaw na nila ng mga Pilipino na magtrabaho doon, may maibibigay bang trabaho ang ating pamahalaan sa ilang daang libong mga Pilipino na mawawalan ng trabaho doon? Gutom ang aabutin ng kanilang mga pamilya rito kapag nangyari â€˜yun. Isa pa ay malaking bahagi ng ating ekonomiya ay ang mga call center ngayon sa ating bansa. Ilang milyong mga kabataan natin ang may trabaho sa mga call center na ito. Kapag nasira ang relasyon natin sa Estados Unidos, pwedeng magsara ang maraming mga call center dahil ang kanilang mga customer ay ang mga malalaking kumpanya roon. Kung mangyayari yun, ilang daang libo na naman ang mawawalan ng trabaho sa ating bansa. Gutom din ang aabutin ng kanilang mga pamilya.
Ang mahalagang aral dito ay dapat mag-isip muna si Duterte bago siya magsalita. Pwede naman niyang maiparating ang kanyang mga opinyon sa maayos na paraan at nang hindi minumura ang kanyang kausap. Malaki ang magiging implikasyon ng kanyang mga binibitiwang salita sa ating bansa lalung-lalo na sa milyun-milyong mga Pilipino na may trabaho ngayon dahil sa magandang pakikitungo at relasyon natin sa ibang bansa.



