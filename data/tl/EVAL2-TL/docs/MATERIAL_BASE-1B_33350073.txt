Kampanya vs corruption mababalewala kung walang Whistleblower Protection Act By Juliet de Loza-Cudia August 28, 2016
Naniniwala ang Catholic Bishops’ Conference of the Philippines (CBCP) Episcopal Commission on the Laity na mawawalan ng saysay ang kampanya ni Pangulong Rodrigo Duterte laban sa katiwalian kapag hindi naisabatas ang Whistleblower Protection Act.
Kasabay nito, nanawagan si Manila Auxiliary Bishop Broderick Pabillo, chairman ng komisyon sa Mababang Kapulungan ng Kongreso at Senado na isabatas ang Whistleblower Protection Act.
Nabatid na nabahala si Pabillo sa naging hatol ng Sandiganbayan na guilty kay NBN-ZTE deal whistleblower Jun Lozada sa kasong graft and corruption sa kabila ng pagbubunyag nito sa katiwaliang ginawa ng mga opisyal ng pamahalaan. Dismayado si Pabillo dahil sa kabila ng exposé ni Lozada sa multi-milyong pisong katiwalian na kinasasangkutan ni dating Pangulong Arroyo ay siya pa ang nahatulang nagkasala sa batas.
Napapanahon ng bigyan ng malaking proteksiyon ang mga whistleblower upang mas marami pa ang lumantad at isapubliko ang mga katiwalian sa gobyerno.
“Walang protection ang nagbubulgar ng mga anomalies kaya dapat mabigyan ng protection kung gusto talagang kalabanin ang corruption. Dapat talagang may pananagutan kasi nakita na nga nating kinansel ‘yung transaction, ibig sabihin talaga may mali nga dun, pero walang pananagutan, walang may kasalanan,” ayon sa Obispo sa panayam ng Radio Veritas.
Sinabi ng Obispo na nawalang saysay ang exposé ni Lozada na pumigil sa multi-milyong pisong transaction.
Nagpahayag din ng pagdududa si Pabillo sa timing ng naging hatol kay Lozada na magdudulot ng masamang halimbawa at babala sa mga gustong isiwalat ang mga katiwalian sa pamahalaan.
Umaasa ang Obispo na magiging matatag si Lozada at hindi mawala ang suporta sa kanya ng mamamayan dahil sa kanyang nagawang kabutihan.



