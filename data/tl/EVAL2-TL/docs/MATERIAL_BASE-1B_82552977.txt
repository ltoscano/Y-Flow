
DE LIMA WALANG K NA KONTROLIN ANG ‘NAPOLIST’

WALANG anomang karapatan na kontrolin ng Department of Justice ang listahan ng mga korap at mandarambong na matataas na opisyal ng pamahalaan na sangkot sa P10B Janet Lim-Napoles scam.
Kaugnay ito ng kautusan ng Senate Blue Ribbon Committee na sa loob ng dalawang araw ay isumite ng DoJ ang sinumpaang salaysay ni Napoles na nagsasaad ng ngalan ng mga senador, kongresman at taga-Palasyo na sangkot sa katiwalian.
Ito’y tugon na rin ng nasabing komite sa nagbabaga nang kahilingan ng mga mamamayan na ilantad na sa lalong madaling panahon ang lahat ng mga anak ng putakteng korap at mandarambong.
TIGASING DOJ
HINDI dapat na magmatigas ang DoJ sa hindi nito pagsusumite ng listahan sa anomang kadahilanan.
Para sa DoJ, dapat umanong “handle with care” ang paiiralin.
‘Yun bang hindi dapat umanong maging iresponsable ang paglalabas ng mga pangalan na posibleng lilikha ng “mayhem” o kaguluhan.
Humihiling ngayon ang DoJ ng sapat na panahon ng pagsusumite ng nasabing listahan upang mapalamanan umano ang mga ito ng ebidensya.
‘DI TRABAHO NG DOJ
SA tingin natin, mga Bro, tapos na ang papel ni De Lima kay Napoles.
Wala na itong dapat na gawin kundi isumite ito sa pinakamadaling panahon.
Hindi na niya trabaho ang pagkalkal ng anomang ebidensya at ang makakalkal niya ang panghahawakan ng Senado.
May sariling kapangyarihan at diskarte ang Senado na pumiga kay Napoles upang lumabas ang katotohanan gaya ng nasaksihan na natin sa napakaraming pagkakataon.
MALAKING PROBLEMA
MAY malaking problema nga lang sa Senado.
Sino sa kanila ang magsusulong ng pukpukang imbestigasyon ngayong lumalabas na ang ngalan ng mga nagmamalinis na senador sa listahan ni Napoles.
Ayon kay idol Ping Lacson, sangkot pala sina Chiz Escudero, Miriam Santiago, Gregorio Honasan, Alan Peter Cayetano at kasama na rin dito si Budget Secretary Florencio Butch Abad.
Syempre pa, kasama na umano ang tatlong bugbog-sarado na sa paninira ng mga nagmamalinis na senador na nabanggit na natin.
PAGSALITAIN SI MA’AM JANET
PARA mas maliwanag ang usapan dito ukol sa konek ng DoJ sa listahan na tinatawag ngayong “Napolist”, si Ma’am Janet ni Mar Roxas ang dapat magsalita.
Si Ma’am Janet ang tunay na makapaglalabas ng mga ebidensya sa katiwalian at hindi ang DoJ.
Syempre pa, may maitutulong ang DoJ sa usapin ng mga dokumento pero hayaan na ang Senado na magpalabas ng mga ito sa pamamagitan ng “duces tecum” o kautusan para madala ang lahat ng mga may papel na transaksyon ni Napoles at ang mga korap at mandarambong.
SA BUKID WALANG PAPEL
PERO ito ang isang tatandaang mahalaga, sa bukid walang papel.
‘Yun bang malaki ang posibilidad na dahil sa baho ng mga transaksyon nina Napoles at ng mga opisyal at kaalyado ni PNoy, walang gumamit ng mga papel o dokumento. Kaya sasabit dito ang ebidensya na kung tawagin ay paper trail.
Sa ibang salita, mga Bro, sa hanay ng mga anak ng tipaklong na korap at mandarambong, marami sa kanila ang tumatanggap at nagde-demand ng kotong nang walang papel. Kase-kase o “cash-cash” ang tawag diyan at walang pirmahan sa papel.
Dito makikita ang kawalan ng silbi ng DoJ na nagpipilit na dapat dokumentado ang lahat.
MAGIGING DOKUMENTO
KAPAG nagsalita na si Napoles, kasama ang iba pang nakaaalam ng mga bulok na transaksyon sa pamahalaan, magiging dokumentado na ang lahat.
Sapagkat magkakaroon ng rekord ang lahat ng usapan at iyon ang “minutes” ng imbestigasyon ng Senado.
Isa pa, kapag nagtuturo na si Napoles sa mga senador mismo, kahit na walang papel, dapat na pakinggan siya nang husto.
Bakit?
Aba, kung kaya nitong ikuwento kung paano siya nakipagkita sa mokong na opisyal ng pamahalaan at makitaan siya ng pagiging makatotohanan at hindi nag-iimbento ng kung ano-anong kuwento, dapat na siyang paniwalaan.
Kung nagawang maniwala ng DoJ at Office of the Ombudsman kay Ruby Tuason nang walang ebidensya at halos puro kuwento ang lahat, dapat na ganito rin ang pagtrato kay Napoles.
Lalo’t lumalabas na principal suspect siJanet at kung totoo ang sinasabi nito, tugma ito sa batas ng pagiging testigo.
TESTIMONYANG BUHAY
SABI ng batas sa ebidensya, matibay na testigo ang isang tao kung ang ikukuwento o ihahayag niya ay ang batay sa kanyang nakita, narinig, naramdaman, naamoy at iba pa.
Sa ibang salita, mga Bro, matibay na ebidensya ang personal na kaalaman at karanasan ng isang testigo na kaya niyang ikuwento ang lahat mula sa simula hanggang katapusan at mula sa maliit na bagay hanggang sa malalaking usapin.
Kung manggagaling sa iba ang kanyang ikukuwento, walang saysay ito at matatawag itong “hearsay.”
Ang hearsay evidence ay walang kwenta at hindi katanggap-tanggap sa hukuman, kahit sa harapan ng mga ordinaryong mamamayan.
Kaya kayong naghuhugas na ng kamay at hindi naniniwala na may ibubuga si Napoles, magbalot-balot na kayo.
Kung ayaw ninyong magbalot-balot at lumayas sa inyong puwesto, baka ang taumbayan na ang sisipa sa inyo.



