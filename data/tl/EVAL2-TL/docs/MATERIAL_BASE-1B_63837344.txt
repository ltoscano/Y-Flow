
Mga Ilokano, nagbigay pahayag sa unang SONA ni Duterte

July 27, 2016 Cherry Joy. D. Garma

LUNGSOD NG LAOAG, Hulyo 27 (PIA) – Pinuri ng karamihan sa mga Ilokano sa probinsiya ng Ilocos Norte ang unang State of the Nation Address (SONA) ni Pangulong Rodrigo Roa Duterte noong Lunes. Ayon kay Ariel Paolo Tejada, manggagawa sa lokal na pamahalaan ng Piddig, Ilocos Norte, positibo ang pananaw niya sa sinabing unilateral ceasefire sa pagitan ng pamahalaan at ng Communist Party of the Philippines-New People's Army-National Democratic Front o CPP-NPA-NDF. Ito raw ang isang malaking hakbang para matamo ang inaasam kapayaan sa bansa at para matigil ang pagdami ng mga rebelde. Subalit, ayon kay Tejada, kailangan ding pagtuunan ng pansin ni Duterte ang sektor ng agrikultura maliban sa kriminalidad at korapsyon sapagkat ito ang pangunahing bumubuhay sa ekonomiya. “Ang pagkakaroon ng sapat at patuloy suplay na pagkain para sa bawat Pilipino ay nararapat lamang na maabot ng ating bansa,” ani Tejada. Ayon naman sa abogadong si Brian Jay Corpuz ng lungsod ng Laoag, maituturing na hindi pangkanaraniwan ang isinagawang SONA ni Duterte at tinawag pa niya itong “blockbuster sa masa”. "I love this man from Mindanao.

Despite his flaws on his eloquence, one thing will linger - sincerity and conviction to serve the Filipinos, especially the underprivileged," hayag ni Corpuz. Sa kabila ng pagtumbok ni Duterte sa pinakakamahahalang usapin at isyu ng bansa, para kay Adelyn Domingo, isang pampublikong guro dito ay nakaligtaang banggitin ng Pangulo ang tungkol sa plano niya para sa edukasyon lalo na’t nagsimula ng ipatupad ang programang K to 12. Samantala, sinabi naman ni Bernard Ver, isang radio commentator na ilan sa mga nabanggit ng pangako ni Duterte ay kasalukuyan ng naipapatupad gaya ng libreng access sa Wi-Fi sa mga pampublikong lugar, subalit hindi lamang daw ito naipapalaganap ng malawakan. “His plans are good but implementation is really the issue. I commend his guts to fight all drug personalities but problems on drugs will never stop as long as there are big personalities backing them up," dagdag ni Ver. Hindi kagaya ng nakaraang administrasyon, simple at hindi magarbo ang unang SONA ng Pangulo. Sinunod din ng mga mambabatas at ng mga panauhin ang bagong dress code sa okasyon mula sa tradisyunal na fashion show na napalitan ng business attire o hanggang tuhod na Filipiniana. Ito ay ayon na din sa hiling ng Pangulo. Ang SONA ay hudyat ng pagbubukas ng regular na pagpupulong sa Kongreso. Matapos magbigay ng talumpati ang Pangulo ay isinara naman ng Speaker of the House at ng Senate President ang naganap na joint session.

(JNPD/CJDG, PIA1-Ilocos Norte)



