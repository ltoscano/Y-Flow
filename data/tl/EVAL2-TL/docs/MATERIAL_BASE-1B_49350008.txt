TAMA NA, MAHAL NA PANGULONG NOY!

SA huling mga sarbey, bagsak ang grado ni Pangulong Aquino. Bumagsak din ang kanyang popularidad.
Ang pinakamasaklap, kaunti na lang ang nagtitiwala sa kanyang kakayahan bilang Pangulo ng bansa.
Ipinagyayabang niya na umunlad ang ating ekonomiya subalit hindi ito ang nararamdaman ng taumbayan.
Kay mahal ng presyo ng bigas. Kay mahal ng iba pang pangunahing bilihin. Mataas pa rin ang presyo ng gasolina, singil sa kuryente at walang maayos na pampublikong serbisyo. Hindi sapat ang suweldo ng karaniwang empleyado ‘pagkat nakalulunod ang presyo sa mga pamilihan.
Sa madaling salita, marami pa rin ang gutom, maraming walang trabaho. Marami pa rin sa mga pinuno ng ating bansa ang nagbubulsa sa kaban ng bayan.
Ang mga pondo na para sa pagpapaunlad ng buhay ng mga mahihirap (pork barrel at DAP) ay ginagamit ng mga politiko para sa sarili nilang interes.
Sobra-sobra na nga ang kanilang salapi para buhayin ang kanilang pamilya pero patuloy sila sa pagnanakaw. Hindi makuntento sa pagkabusog. Dahil sa maling gawain ng mga politiko, karaniwang mamamayan ang apektado.
Mas pinipili nilang ibulsa ang malaking pondong pangkahirapan kaysa idagdag sa sweldo ng mga empleyado.
Tama sa tinuran si Caloocan Rep. Edgar Erice na bitin ang 6-taon sa mabuting Presidente at mahaba ito sa masama at kurakot na Pangulo.
Kaya tama lang na huwag nang magtagal pa sa poder si Pangulong Aquino ‘pagkat si PNoy ay masama at hindi mabuting Presidente.
Mali ang inaakala ni Erice na si PNoy ang makapagsasalba ng kahirapan sa bansa. Ang totoo, palala nang palala ang kahirapan.
Kung gusto n’yo talagang tulungan at ayusin ang bayan, magsilayas na kayo sa 2016. Pero ngayon pa lang, tinuin n’yo ang inyong mga trabaho at ipakita sa taumbayan na kayo ay naglilingkod hindi para sa inyong interes.
Ako po’y laging sumusuporta sa bagong Presidente. Naniniwala tayong dapat siyang bigyan ng tsansa na makapagpakita ng kabutihan at kahusayan para sa bayan.
Kaya nga sa nalalabi niyang taon at buwan sa puwesto, umaasa tayong may milagro pang mangyayari sa kanyang panunungkulan. At tayo’y naninindigan na hindi iyan sa pamamagitan ng Charter change. Para sa akin, ang isinusulong ngayon na Chacha ay “wrong timing” at hindi sinsero. Tama na, mahal naming Pangulo. KANTO’T SULOK/Nats Taboy



