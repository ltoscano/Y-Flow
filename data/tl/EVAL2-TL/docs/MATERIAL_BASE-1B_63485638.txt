
Pakikilahok ng Puerto Princesa sa Agri-Tourism trade, kinilala ng DTI

October 28, 2016 Leila B. Dagot

PUERTO PRINCESA, Palawan, Oktubre 28 (PIA) --- Tumanggap ng pagkilala ang Pamahalaang Lungsod ng Puerto Princesa sa katatapos na isang linggong programa ng Mimaropa Naturally, Agri-Trade and Tourism Fair 2016, na ginanap sa Kamaynilaan kamakailan.

Bilang kinatawan ng lungsod sa nasabing programa, iginawad ng Department of Trade and Industry (DTI) Mimaropa kay City Councilor Matthew Mendoza, chairman ng Committee on Tourism ng Sangguniang Panlungsod ang plake na naglalaman ng pagkilala sa aktibong pakiki-lahok ng siyudad sa programa.

Kaugnay nito, ipinagmalaki ng konsehal sa plenaryo ng Sangguniang Panlungsod ang natanggap na parangal mula sa DTI sa pamamagitan ng kaniyang privilege speech.

Ayon kay Mendoza, patunay lamang ito ng masigasig na pakikipagtulungan ng lokal na pamahalaan sa programang pang-agrikultura at turismo sa lungsod na isinusulong ng Pamahalaang Nasyunal.

Samantala, sa programa ngayong taon, inilatag ng Puerto Princesa ang mga produkto mula sa buwaya, souvenirs, mga ahensyang travel and tours at produktong kasoy na ipinagmamalaki ng lungsod. (LBD/PIAMIMAROPA-Palawan)



