
Pagkakaroon ng pinakamaraming biktima firecracker ng South Cotabato, nilinaw

SSeptember 22, 2016

LUNGSOD NG KORONADAL, South Cotabato, Set. 22 (PIA) -- Ang South Cotabato ang may pinakamaraming naitalang ng biktima ng paputok noong nakalipas na taon batay sa datos ng Department of Health 12 at Provincial Epidemiology Surveillance Unit (PESU) ng South Cotabato.

Sa datos ng DOH 12 sa 193 na nabiktima ng paputok sa buong SOCCSKSARGEN Region mula Disyembre 21, 2015 hanggang Enero 5, 2016, 80 ang iniulat sa South Cotabato.

Mas malaki ang bilang ng PESU ng South Cotabato na nakapagtala ng 100 na nasugatan dahil sa paputok.

Sa paglunsad ng Iwas Paputok campaign ng South Cotabato kamakailan, nilinaw ni Cecil Lorenzo, pinuno ng PESU ng Integrated Provincial Health Office, na ang mataas na bilang ay dahil sa epektibong pagbabantay at pag-uulat sa panahon ng Pasko at Bagong Taon.

Aniya, sa 21 ospital sa buong South Cotabato 12 ang direktang nag-uulat sa Online National Electronic Injury Surveillance System (ONEISS) ng DOH.

Samantala, ang lahat na Rural Health Unit at lahat ng mga ospital sa lalawigan na hindi konektado sa ONEISS ay nag-uulat sa PESU na siyang nag-uulat sa ONEISS.

Bukod dito, bago pa man ang Disyembre 21 nagtatala na ng biktima ng paputok ang South Cotabato at kahit na lampas na sa Enero 5, nagpapatuloy ang pagmomonitor at pagtatala ng nabibiktima ng firecracker. (DEDoguiles-PIA 12)



