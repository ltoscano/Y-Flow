
13 daycare center sa Tampakan, inayos ng DAR

August 17, 2016

LUNGSOD NG KORONADAL, South Cotabato Ago. 17 (PIA) -- Abot sa 13 day care center sa 10 barangay sa Tampakan, South Cotabato ang inaayos sa pamamagitan ng Bottom-up Budgeting (BuB) program sa ilalim ng Department of Agrarian Reform.

Nitong Martes, Agosto 16, tuluyan nang ibinigay ng DAR South Cotabato Provincial Office sa pangunguna ni PARPO 1 Nestor Villanueva at CARPO for Support Services Lorna Garde ang mga inayos na mga daycare care center sa lokal na pamahalaan ng Tampakan at sa mga benepisyaryong barangay.

Ang mga naturang day care facility ay matatagpuan sa mga barangay ng Albagan, Buto, Danlag, Kipalbig, Lambayong, Maltana, Palo, Pulabato, San Isidro, at Tablu.

Inihayag ni Villanueva na sa orihinal na plano isang daycare center na nagkakahalaga ng mahigit P1 milyon lang dapat ang itatayo sa munisipyo, subalit minabuti ng lokal na pamahalaan na sa halip ng isang daycare center aayusin na lamang ang 13 day care care center sa nabanggit na mga barangay.

Pinuri ng opisyal ang lokal na pamahalaan ng Tampakan sa maayos at matagumpay na pagpapatupad ng proyekto, na aniya ay inaasahan sa isang LGU na nagawaran ng Seal of Good Housekeeping.

Kasabay ng pagpapasalamat sa suporta ng DAR, hinimok naman ni Mayor Leonardo Escobillo ang mga opisyal ng barangay na pangalagaan ang mga daycare center nang makahikayat sa mga kabataan na mag-aral at matuto.

(DEDoguiles-PIA 12)



