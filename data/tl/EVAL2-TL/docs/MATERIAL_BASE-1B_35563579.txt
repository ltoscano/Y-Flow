Jodi, magno-NOSEBLEED sa Int’l EMMY Awards By ALLAN DIONES October 18, 2016
KITA namin sa mukha ni Jodi Sta. Maria na excited na siyang um-attend sa kanyang first international awards night na magaganap next month sa New York City.
Palaban ang beauty ni Jodi sa 44th International Emmy Awards kung saan nominado siya sa Best Performance by an Actress category para sa pagganap niya bilang Amor Powers sa remake ng Kapamilya teleseryeng Pangako Sa ‘Yo (The Promise).
It’s JODI VS. JUDI dahil ang matindi niyang katunggali para sa nasabing award ay si Dame Judi Dench na nominado para sa made-for-TV movie na Roald Dahl’s Esio Trot (UK). Ang dalawa pang makakalaban ni Jodi ay ang Brazilian actress na si Grazi Massafera (Hidden Truths) at German actress na si Christiane Paul (Under the Radar).
Nang matsika namin ang Kapamilya actress nu’ng Linggo sa PNP Custodial Center kung saan regular siyang dumadalaw kay Senator Bong Revilla kasama ng nobyo niyang si Jolo Revilla, ang sabi namin kay Jodi, dapat ay magkaroon siya ng selfie moment with Dame Judi.
Excited din siyang makita in person ang Hollywood actor na si Dustin Hoffman na nominated for Best Actor.
Isang Brazilian, isang German at isang Singaporean actor ang makakalaban ni Hoffman.
Si Mark Bumgarner ang gumawa ng gown na isusuot ni Jodi sa International Emmys awards night sa November 21 sa Hilton New York.
Pinost ni Jodi sa Instagram ‘yung pic ng fitting niya ng gown ni Bumgarner. Litaw ang sculpted back ng aktres sa nasabing white gown na ang ganda ng detalye sa likod.
November 16 yata ang lipad ni Jodi pa-NYC dahil bago ang awards night ay meron silang press interviews at ibang events na kailangang daluhan.
Sey ni Jods, mukhang mapapasabak siya sa Inglisan doon kaya malamang mag-nosebleed siya.
Bukod sa international media ay looking forward siya na maka-meet ng foreign agents doon na posibleng magkaroon ng interes sa isang Filipino actor na katulad niya.
Mga taga-Star Cinema ang kasama ni Jodi sa nasabing biyahe. Hindi ka-join sa NYC si Jolo dahil abala ito that time sa trabaho nito bilang Vice Governor ng Cavite.
Bago si Jodi ay na-nominate ding Best Actress si Angel Locsin (para sa fantaseryeng Lobo) sa 37th International Emmys nu’ng 2009.
Hindi pinalad si Angel, sana this time ay gumana ang POWERS ni Amor Powers at mangabog si Jodi sa gabing ‘yon.
Nominado rin this year sa Telenovela category ang Bridges of Love ng ABS-CBN kalaban ang isang Canadian at dalawang Brazilian telenovelas.



