BUWAGIN ANG NATIONAL ARTIST AWARD

SA halip na magbigay ng karangalan, ang national artist award ay lalong nagdudulot ng pagkakawatak-watak ng ating lahi.
Isang katunayan ay ang pagtanggal sa karangalang national artist kay Nora Aunor ni Pangulong Aquino sa dahilang siya lamang ang nakaaalam.
Napaiyak tuloy si Matet de Leon nang mabalitaan niya na ang kanyang ina na si Nora ay tinanggal ni Noynoy sa listahan ng mga nagwagi sa karangalang ito.
Hindi takot ang naramdaman ni Matet kundi galit.
Huwag naman ninyong alipustain ang nanay ko, ang wika niya.
Inyo na ang award pero huwag naman ninyo siyang yurakan, ang wika niya.
Marami ang nanghula kung bakit ayaw ni Noynoy kay Nora.
Addict daw kasi si Nora. At kay rami raw na nakarelasyon. May joke pa na Vilmanian daw kasi si Noynoy, at hindi Noranian.
Pro-Noynoy raw si Vilma Santos samantalang si Nora ay pro-Gloria Macapagal-Arroyo.
Galit din daw si Noynoy kay Nora dahil nagpatayo si Imee Marcos ng monumento para kay Nora sa Ilocos Norte.
Nainggit ba si Pang. Noynoy?
Para matigil na ang sigalot na ito ay mas mabuti pa yata na buwagin na ang National Artists of the Philippines, na mas kilala na Pambansang Alagad ng Sining ng Pilipinas.
Wala itong kabutihang dulot sa mga Pilipino dahil puro away lamang ang dala nito, magmula sa mga tagapangasiwa ng award at sa Pangulo mismo ng republika.
Pakulo lamang ito ni Pangulong Ferdinand Marcos noong 1972, ang taon ng kanyang pag-declare ng martial law.
Marami sa mga nahirang na national artist ay ni hindi kilala ng karamihan ng mga Filipino.
Ang mas masakit pa riyan ay ang pakikialam ni Gloria Arroyo kung sino ang dapat hirangin na national artist na ginaya naman ni Noynoy.
“Walang himala,” wika ni Nora, pero ang dami nang himala ang nangyayari sa paggawad ng mga national artist award.



