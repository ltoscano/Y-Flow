
Purisima pinatawan ng anim na buwang suspensyon ng Ombudsman

December 4, 2014

Iniutos na ng Ombudsman ang preventive suspension para kay Philippine National Police Chief Alan Purisima.
Nakasaad sa kautusang nilagdaan ni Ombudsman Conchita Carpio-Morales ang anim na buwang suspensyon without pay kay Purisima dahil sa kasong graft na isinampa laban dito.
Nagmula ang suspension order sa kasong isinampa laban kay Purisima noong Oktubre dahil sa kontratang pinasok nito hinggil sa bagong patakaran ng paglilisensya sa mga baril na kinapapalooban ng gun owners’ courier fees.
Nag-ugat ang kaso ng kontratahin ng PNP ang kumpanyang WERFAST noong 2011 kasunod ng pag-monitor nito sa pag-aari ng baril sa bansa.
Bahagi ng Oplan Katok noon PNP ay ang paghahatid ng mga firearm license card sa mga bahay ng mga may-ari nito.
Una ng lumabas sa imbestigasyon na inaprubahan ni Purisima ang kontrata sa WERFAST ng wala itong nakukuhang akreditasyon mula sa PNP Firearms Explosive Office (FEO) at sa Department of Science and Technology–Postal Regulation Committee.
Bukod kay Purisima kasama rin sa mga sinuspinde ng Ombudsman dahil sa WERFAST deal ay sina Police Director Gil Meneses dating hepe ng Civil Security Group (CSG), P/CSupt. Raul Petrasanta, P/CSupt. Napoleon Estilles, P/SSupt. Allan Parreno, P/SSupt. Eduardo Acierto, P/SSupt. Melchor Reyes, P/Supt. Lenbell Fabia, P/CInsp. Sonia Calixto, P/CInsp. Nelson Bautista, P/CInsp. Ricardo Zapata at P/SInsp. Ford Tuazon.
Bukod naman sa kasong ito ay kinakaharap din ni Purisima ang patung-patong na kasong graft at plunder dahil sa pagpapagawa nito ng tirahan ng chief PNP sa loob ng Camp Crame at hindi tamang pagdedeklara ng kanyang mga ari-arian sa kanyang Statement of Assets, Liabilities, and Net Worth (SALN).-DCR



