Demolition II

AKSYON NGAYON Ni Al G. Pedroche (Pilipino Star Ngayon) | Updated May 21, 2015 - 12:00am

HINDI ko inaabsuwelto si Vice President Jojo Binay sa mga akusasyon ng katiwaliang ibinabato sa kanya, pero dapat ay magkaroon ng fairness ang administrasyon sa pag-uusig sa lahat ng mga magnanakaw sa pamahalaan. Yes, oposisyon man o kaalyado.
Sabi nga ni Justice Secretary Leila De Lima, tama si Binay na ang lahat ng nangyayari sa bise presidente ay dahil sa politika.
Pero idinugtong ni De Lima na may merito ang mga alegasyon laban kay Binay na dapat niyang sagutin. Okay, naririyan na ako. Pero sa dinami-dami ng mga kinasuhan na, partikular sa sinasabing pork barrel scam, ilang kaalyado na ng administrasyon ang kinasuhan?
Puro kalaban sa pulitika ang nahaharap ngayon sa asunto na pawang nakakalaboso na gaya ng tatlong senador na sina Juan Ponce Enrile, Jinggoy Estrada at Bong Revilla. Sa panig ng mga taga-administrasyon, wala!
Hindi naman marahil puwedeng sabihin ng adminis-trasyon na ang lahat ng mga kaalyado nito ay puro walang bahid dungis particular sa isyu tungkol sa mga pekeng NGOs na rekomendado ni Janet Lim Napoles.
Kamakailan ay inihayag ni De Lima na kakasuhan na rin ang susunod na batch ng mga opisyal na kasangkot sa scam na ito pero hangga ngayon ay wala pa ring nangyayari.

Ngunit kung titingnan natin ang kaso ni Binay, mukhang mabilis ang pag-usad nito. Heto nga’t nagpalabas na ng arrest order sa may 14 na kataong sinasabing “dummy” ni Binay sa kanyang napakalaking kayamanan.
Pinabubulaanang lahat ni Binay ang mga akusasyong ito pero naniniwala akong dapat niyang ipakita ang ebidensya na malinis siya. Buksan ang kanyang mga bank accounts.
Kahit papaano’y nakakaapekto nang malaki sa approval rating ni Binay ang mga akusasyong ito, totoo man o hindi, kaya he owes it to the people na maglabas ng ebidensyang papabor sa kanya.
Sa mata ng taumbayan, natatanaw ang pagiging bias ng administrasyon at ito’y hindi magandang impresyon na dapat ituwid ng nagpapasimuno ng matuwid na daan.
Iyan marahil ang dahilan kung bakit lumalakas sa taumbayan si Sen. Grace Poe dahil wala siyang bahid ng dungis tulad ng ibang kumakandidato para sa 2016 presidential elections.



