MIRIAM FOR PRESIDENT

HALATANG nag-iikot na rin kung saan-saan itong si Senadora Miriam Defensor Santiago. Ito ang napapansin ng ating mga kababayan dahil kapag siya’y nag-ikot sa iba’t ibang panig ng bansa ay kaagad itong nalalaman ng madla dahil kasama niya ang media.
Marami tuloy ang nagtatanong kung tatakbo bang muli si Aling Miriam bilang Pangulo ng bansa dahil kapansin-pansin, anila, ang pagpapapansin at pag-iingay nito sa mga isyu ng bayan sa kasalukuyan.
Lahat yata ng upak ay kaya nitong gawin sa kanyang mga kasamahang politiko, maging sa Senado at Malakanyang, dahil talaga namang hindi kayang pigilan ang bibig nito ng sinoman. Naniniwala kasi ang karamihan sa mga katoto ni Aling Miriam na kapag tumanggi ito sa iyong pag-awat ay malamang na ikaw pa ang balikan nito at ipagkalat na kasapakat ng iyong inaarbor na kaibigan.
Sinabi rin ni Defensor-Santiago na napapanahong muli na isang babae ang humawak ng bansa kaya’t lahat na yata ng clue para sabihin niyang interesado siya sa 2016 presidential election ay labas na.
Ang tanong na lang ngayon ay kung sineseryoso ba ng bayan ang kanyang mga binibitiwang pahayag o sadyang pinakikinggan na lamang itong si Miriam?
Marami rin ang nagtatanong kung may angkin pang karisma at dating ito sa madla dahil matagal-tagal na rin naman siya sa pulitika sa estado lalo’t higit na alam din ng lahat na siya ang biktima ni Tabako.
Mga misteryong dapat sagutin ng bff ni Juan Ponce Enrile dahil tiyak na ang gagawin nitong pulutan ay ang isyu ng pork barrel scam na talaga namang kinagat ng publiko maging ito man ay sa tahasang banat ni Miriam o sa pamamagitan ng pick-up lines nito na talaga namang patok sa masa.
Pero isa lang ang tiyak natin sa 2016, kasali man o hindi si Miriam ay gagawa ito ng ingay na hindi natin malilimutan.



