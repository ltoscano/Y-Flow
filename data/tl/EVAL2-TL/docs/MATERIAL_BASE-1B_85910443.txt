
Kampanya ng PNP-Caraga kontra ilegal na droga, lalo pang pinag-ibayo

August 16, 2016 Venus L. Garcia

BUTUAN CITY, Agosto 16 (PIA) - Bilang pagtupad sa kautusan ng administrasyong Duterte na paigtingin ang pakikipaglaban kontra kriminalidad at ilegal na droga, inihayag ng Butuan City Police Station o BCPO sa isinagawang media forum kamakailan lang na base sa tala tungkol sa implementasyon ng Oplan “Tokhang,” simula Hulyo 1 hanggang Agosto 10 nitong taon lamang ay umabot na ng 5,369 drug users at 77 drug pushers ang boluntaryong sumuko sa kapulisan at nakadalaw din sila sa mahigit 1,200 na tahanan. Ito ang ibinunyag ni PSupt Excelso Lazaga Jr, deputy city director for operations ng BCPO.

Dagdag pa niya na ayon sa kanilang opisyal na talaan ng anti-illegal drug operations, mula noong Hulyo 1 Hanggang Agosto 10 nitong taon nakapag-aresto anya ito ng 34 na pushers at users, at nakapagkumpiska ng marijuana at shabu na umabot sa halagang P364,876.06 alinsunod sa Dangerous Drugs Board value.

Ayon pa kay PSupt Lazaga, isa sa mga arestadong pusher ay ang top most wanted drug personality ng Butuan City Police Station-4.

Samantala, nang matanong sa naturang media forum kung may drug lord na nag-ooperate sa lungsod ng Butuan, mariing sinabi ni BCPO acting city director PSSupt Percival Augustus Placer na walang high-valued target sa nasabing lungsod. Hinimok din niya ang mga personahe sa media sector na makilahok at tumulong sa pagbunyag ng alinmang drug dealings na gawain sa komunidad nito.

Mariin ding sinabi ni Lazaga na malaki ang agwat ng pagbaba ng theft incidence kung saan may 85 na insidente sa buwan ng hulyo noong nakaraang taon kumpara sa walo lamang ng hulyo nitong taon. Anya, maraming drug users ang nasasangkot sa kriminal na gawain gaya ng pagnanakaw para lamang masustentuhan ang nasabing bisyo.

Dagdag pa ni Lazaga na ang lungsod ng Butuan ay trans-shipment point ng droga galing Misamis Oriental, Cagayan de Oro at Cebu. Anya, patuloy ang kanilang pwersa sa paghahain ng search warrants sa mga drug users and pushers sang-ayon sa R.A. 9165 at ng rule of law. (VLG/PIA-Caraga)



