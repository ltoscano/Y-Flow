
Si Lim puro programa, si Erap puro problema ang ginawa sa Maynila

Posted by: hataw tabloid
on June 15, 2015
in Opinion

MISTULANG mag-asawang sampal ang dumapo sa mukha ng mga nagpapakalat ng tsismis na may malalang sakit at hindi na makabangon si Mayor Alfredo Lim.
Noong Biyernes ay pinagkaguluhan si Lim nang kanyang bisitahin ang apat na distrito ng Maynila para personal na ihatid ang mga wheelchair sa mga may sakit at may kapansanan.
Nabuhayan ng loob ang mga Manileño at nagkaroon ng pag-asa nang masilayan si Mayor Lim sa kanilang pamayanan sa Araw ng Kalayaan kasama sina Manila Rep. Atong Asilo at Konsehal Niño dela Cruz.
Kabilang sa mga tumanggap ng libreng wheelchair, ang 67-anyos na tindera ng gulay sa Balut, Tondo na si Amelia Santos Navarro, na naputulan ng binti tatlong taon na ang nakararaan dahil sa diabetes; ang stroke patient na si Estella Marie Castillo ng Sampaloc at Romeo Canlas, 69 ng Tondo, na may problema naman sa gulugod.
Napaiyak sa tuwa ang mga dinalhan ni Lim ng libreng wheelchair nang makita siya, kasabay nang labis na pasasalamat.
Gaya nang dati na niyang ginagawa, itinuro ni Lim sa mga kaanak ng pasyente kung paano gamitin ang wheelchair at saka ito itinulak lulan ang pagbibigyan upang matiyak na maayos ang andar nito.
Ilang dekada na niyang ginagawa ito para makatulong sa mga maralitang maysakit at may kapansanan upang hindi na mahirapan at magastusan pa.
Gaya ng inaasahan, dinumog si Lim ng mga taong tuwang-tuwa at sabay-sabay na isinisigaw na tumakbo muli siyang alkalde ng lungsod para matapos na ang nararanasan nilang pambubusabos nina ousted president at convicted plunderer Joseph “Erap” Estrada at ghost employees scam brains at RPT shares scam mastermind Isko Moreno.
Masyado na raw mahaba ang tatlong-taon pagpapahirap sa kanila ng tambalang mandarambong.
Batid at naranasan ng lahat na puro programa at serbisyo para sa mga Manileño ang inatupag ni Lim noong mayor siya ng siyudad.
Sina Erap at Isko ay puro problema ang kanilang napala at ginawang negosyo ang lungsod.
Tinanggal ng tambalang mandarambong ang libreng pagpapagamot sa anim na ospital ng lungsod noong administrasyong Lim.
Itinaas pa nang hanggang 300% nina Erap at Isko ang buwis sa Maynila at ibinenta ang mga ari-arian ng lungsod.
Ultimo tawiran ng mga tao na Lacson underpass ay pinagkakitaan pa at ginawang mall ng kaalyado nilang negosyante.
Maging ang makasaysayang Manila Zoo ay pinagkakuwartahan, pati public markets, Grand Boulevard Hotel at PNB Bldg., ay ipinagkaloob sa mga kapitalistang kasing-siba nila.
Naglipana ang sidewalk vendors dahil hindi biro ang laki ng koleksiyon na iniaakyat sa bulsa nina Erap at Isko ng mga kolektor nila mula sa grupong Sto. Niño at AL2FEREX.
Maging ang mga motorista ay hindi natahimik dahil nabibiktima ng carnapping ng mga illegal towing company ng mga kasabwat ni Isko. (‘Di ba, dating konsuhol, este, konsehal Felix “Masamang” Espiritu?)
Ang milyon-milyong pisong Real Property Tax (RPT) shares ng mga barangay ay pinaghatian ng tambalang mandarambong.
Sinong nasa matinong pag-iisip ang gustong magtagal pa sa City Hall ang riding-in-tandem nina Erap at Isko?
Sagisag ng korupsiyon sa ‘Pinas si Erap
UMAABOT sa P417.86 milyon ang utang ni Erap sa kaban ng bansa bunsod ng pagka-convict sa kanya sa kasong plunder noong 2007.
Ito ang sinabi ni Dr. Ronald Mendoza, executive director Asian Institute of Management (AIM) Policy Center, sa harap ng 400 business leaders at professionals sa Davao City kamakailan. Ang plunder case aniya ni Erap ay isang halimbawa na ang korupsiyon ay nagaganap sa matataas na puwesto sa pamahalaan at bilyon-bilyong piso ang ninanakaw sa kaban ng bayan at nakapagpapahina sa ekonomiya ng bansa.
Isa rin si Erap sa talaan ng 10 Most Corrupt World Leaders of All Time, kasama sina ex-president ng Nicaragua Arnold Aleman, dating Ukraine Prime Minister Pavlo Lazarenko, ex-Peru president Alberto Fujimori, dating president ng Haiti Jean-Claude Duvalier, dating Pangulo ng Yugoslavia Slobodan Milosevic, ex-president ng Nigeria Sani Abacha, dating pangulo ng Congo Mobutu Sese Seko, dating pangulong Ferdinand Marcos at dating pangulo ng Indonesia Mohamed Suharto.
Walang pasubali na si Erap ay simbolo o sagisag ng korupsiyon sa Filipinas kaya botante na ang may kasalanan kapag pinayagan pa nilang maluklok muli ang damuhong mandarambong sa anomang puwestong takbuhan niya sa 2016.

Para sa anumang sumbong at reaksiyon, mag-text o tumawag sa 09174842180. Maaring ipadala ang inyong liham sa e-mail address: [email protected]



