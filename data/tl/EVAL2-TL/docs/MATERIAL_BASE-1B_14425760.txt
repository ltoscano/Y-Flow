Martial arts ‘di pahuhuli ang mga Pinoy! By Bryan Allan Encarnacion November 14, 2016
Alam ba ninyong may sariling martial arts tayong mga Pilipino? Sa panahon ngayon kung kailan nagkalat na ang mga loko-loko at kriminal, hindi puwedeng wala kang kaalaman sa pagtatanggol ng sarili at mga minamahal mo.
Isipin mo nalang, paano kung biglang may magbanta o manakit sa’yo o sa mga kasama mo habang kayo ay nasa labas? Ano ang gagawin mo? Kailangan marunong kang lumaban. Ika nga ng karamihan, “martial arts and self-defense”. At kung pakikipaglaban lang naman ang usapan, hindi magpapahuli ang mga Pinoy diyan!
Maraming martial arts na nagkalat sa mundo. Ang ilan sa mga ito ay, malamang, narinig niyo na tulad ng Kung-fu na galing sa mga Intsik, Karate na galing sa mga Hapon, Boksing na nanggaling sa kanlurang bahagi ng mundo at marami pang iba. Karamihan sa kanila, hindi masyadong nagsasanay ng sandata pero tayong mga Pilipino, aba, iba tayo! Sanay tayo sa laban, may sandata man o wala. Iba-iba ang tawag sa ating martial arts.
Minsan Arnis, minsan Eskrima, minsan naman ay Kali. Pero ang lahat ng ‘yan ay kilala sa mundo bilang FMA o Filipino Martial Arts.
Noong unang panahon, noong sinakop tayo ng mga Espanyol, sina Lapu-Lapu ang ilan sa mga taong nagpasa ng kaalaman natin sa pakikipaglaban. Lumaon ang mga taon, nahaluan ito ng martial arts ng mga Espanyol na tinatawag nilang Esgrima o sining ng pakikipag-espada.
Dumating ang panahon kung saan ipinagbawal na ng mga Espanyol na magsanay ang mga Pilipino ng FMA dahil naisip nila na baka gamitin ito ng mga Pilipino laban sa kanila. Dahil dito, nagtago ang mga guro ng FMA pero hindi nila hinayaang mawala ang martial arts natin.
Lumipas pa ang maraming taon at naituro na ito sa iba’t ibang mga tao, hanggang sa dumami na ang may alam.
Sa FMA, itinuturo ang pakikipaglaban gamit ang iba’t ibang sandata at kung wala ka namang sandata, itinuturo rin ang paggamit ng katawan. Ilan sa mga sandata na ito ay ang arnis o yantok, kutsilyo, espada, pana, sibat, sarili mong kamay, siko, paa, binti, tuhod, ulo at marami pang iba.
Pero sa panahon ngayon, bawal na ang magdala ng karamihan sa mga sandatang ‘yan. Kaya ano pa ang itinuturo sa FMA? Na ang lahat ng bagay sa paligid mo ay puwedeng maging sandata. Ilan sa mga bagay na ito ay ang ballpen, cellphone, singsing at kung anu-ano pang bagay na ginagamit natin sa araw-araw.
Maraming sanga ang Filipino Martial Arts. Ilan dito ay ang Kombatan Arnis na pinasimulan ni Grand Master Ernesto Presas, Sr. sa Hinigaran, Negros Occidental; Balintawak Arnis na pinasimulan ni Anciong Bacon sa Balintawak St. sa Cebu; Doce Pares na pinasimulan ni Eulogio Canete sa Cebu; Kalis Ilustrisimo na pinasimulan ni Pablo Ilustrisimo sa Cebu; Pekiti Tirsia Kali na pinasimulan ng Tortal Family na sabi ng marami, sa Kalibo, Aklan daw nagmula at marami pang iba’t ibang sanga na pinangalanan ng iba’t ibang pamilya.
Ngunit nagkaroon man ng maraming pangalan, halos pareho naman lahat ang galawan nila. Lahat, magagaling talaga!
Dahil sa galing natin sa martial arts at dahil nakita ng marami sa mundo na ang FMA ay isa sa may mga pinaka-epektibong paraan ng pakikipaglaban pagdating sa totoong digmaan, kinuha ang martial arts natin bilang isa sa mga itinuturo sa maraming grupo ng sundalo at kapulisan sa mundo. Ilan na rito ang Philippine Scout Rangers, PNP o Philippine National Police, Indian Special Forces, Indian National Security Guard, Marine Commando Force of India, U.S. Army’s Modern Combat Combatives at Russian Spetsnaz. Ginamit na rin sa maraming pelikula ang FMA tulad ng Taken Movie Series, Bourne Movie Series, Mission Impossible Movie Series, The Equalizer, Book of Eli, I, Frankenstein at marami pang iba.
O, bilib na ba kayo sa sariling atin? Kung oo at gusto ninyong matuto ng Filipino Martial Arts, huwag kayong mahiyang sendan ako ng e-mail sa broovybry@gmail.com. Limang taon na akong nag-aaral ng iba’t ibang martial arts at isa rito ang FMA, pero hindi ako licensed teacher kaya ituturo ko nalang kayo sa ilan sa mga pinakamagagaling nating guro.
Naaalala niyo ba ‘yung isa sa mga binanggit ko kaninang sanga ng FMA na Kombatan Arnis? ‘Yung anak ni late Grand Master Ernesto Presas, Sr. na si Grand Master Ernesto Presas, Jr. ay puwede niyo ring kontakin sa 09154209308. Maraming salamat sa pagbabasa, at tulad ng laging sinasabi sa Filipino Martial Arts, PUGAY MGA KAPATID!



