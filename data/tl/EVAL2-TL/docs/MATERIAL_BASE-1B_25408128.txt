
Linggo, Hulyo 14, 2013

Sr. Myrna, DC

Sr Myrna, DC (Mt. 10: 34 -11: 1) Si Sr. Myrna ay matagal ding naging kalakbay nang mga katutubong Mangyan sa Mindoro. Mahigit isang lingo na ang nakakaraan ay binawian siya ng buhay sa isang aksidente. Pumunta ako sa funeral mass para sa kanya. Sabi noong isa niyang kamag-anak: “Noong pumasok siya bilang madre ng Daughters of Charity ipinagkatiwala na namin siya sa kongregasyon, ipinagkatiwala na namin siya sa Diyos.” Noong ako ay nasa San Jose pa, malimit ko din siyang nakita. Lagi siyang nakangiti. Pag kasama mo siya ay di mo mamamalayan ang oras na tumatakbo sapagkat marami siyang kwento, mga kwento na puno nang kasiyahan. Lahat pala ng kanyang naging assignment ay mahihirap na lugar. Gayunpaman ay nanatili pa rin siya sa paglilingkod kahit na mahirap at nakakapagod ang misyon. Si Sr. Myrna ang isa sa pwedeng maging halimbawa ng Mabuting Balita ngayon. Sabi ni Hesus: “Hindi karapat-dapat sa akin ang mas nagmamahal sa kanyang ama o ina kaysa akin. Hindi karapat-dapat sa akin ang nagmamahal sa kanyang anak kaysa akin.” Iniwan niya ang kanyang pamilya upang tumugon sa tawag ni Hesus na maglingkod. Sa kanyang buhay, naging number one si Hesus. Ipinaubaya niya ang kanyang pamilya na kung meron mang pangangailangan ang kanyang pamilya at hindi siya makakatulong, nandun naman ang pagtitiwala na ang Diyos na ang bahalang tumulong sa kanila. Ang Diyos na ang magpupuno sa responsibilidad sa pamilya na kanyang iniwan. Sabi pa ni Hesus: “Hindi karapat-dapat sa akin ang sinumang hindi nagpa!!pasan sa kanyang krus at sumusunod sa akin.” Mahirap ang kanyang naging misyon. Nakipamuhay siya sa mga nasa laylayan ng lipunan. Niyakap niya ang pinaglalaban ng mga mahihirap lalo na ng mga katutubo. Bumabad siya sa kanila at naging katulad nila sa kahirapan.

Para kay Sr. Myrna ang mahalaga ay ang pagsunod sa kalooban ng Diyos.

Dagdag ni Hesus: “Mawawalan ng kanyang sarili ang sinumang nagpapahalaga nito, at matatagpuan naman ito ng nawawalan ng kanyang sarili.” Kung hindi nagmadre si Sr. Myrna marahil ay malayo na din ang kanyang narating. Maaaring meron na siyang magandang career. Siya marahil ay maunlad na sa kanyang buhay at nakakatulong pa sa pamilya.

Pero kinalimutan niya ang kanyang sarili at ang pinahalagahan ay kung papaano siya makikibahagi sa pakikipaglaban ng mga walang boses ng lipunan. Wala na si Sr. Myrna. Sabi nung mga katutubo na lumuwas upang ihatid sa huling hantungan si Sr. Myrna, malaking kawalan sa mga katutubo ang kanyang pagkawala. Gayun pa man ay hindi na siya malilimot ng mga katutubo sapagkat siy ay naging bahagi ng buhay mangyan. Alam din nila na sa pagharap ni Sr. Myrna sa Diyos na lumalang, ipapakiusap pa rin niya ang mga aba at mga mahihirap lalo na ang mga katutubong mangyan. Nawalan man ng buhay sa mundong ito si Sr.

Myrna, nagkaroon naman siya ng buhay na walang hanggan sa piling ng Amang mapagmahal. Rest In Peace Sr. Myrna!



