Maternal health care isinusulong sa Midsayap

July 20, 2016

MIDSAYAP, North Cotabato, Hul. 20 (PIA)--- Patuloy na itinataguyod dito sa bayan ang pangangalaga sa kalusugan ng mga ina lalo na ng mga buntis. Ito ay pinangungunahan ng Rotary Club of Midsayap na siyang gumagawa ng mga information campaign at outreach activity. Kamakailan ay nakiisa ang mga rotarian sa idinaos na Buntis Day dito sa bayan kung saan abot sa 40 mga buntis ang dumalo at nabigyan ng lecture sa pre-natal care at family planning.

Sa kanyang mensahe, hinikayat ni Rotary Club of Midsayap President Justin Clio Ostique ang mga dumalong kababaihan sa Buntis Day na ugaliing kumain ng masusustansyang pagkain. Ayon pa kay Ostique, marami pang nakalatag na mga aktibidad ang kanilang grupo upang matulungan ang sektor ng kababaihan at kabataan sa Midsayap. Ang Rotary Club of Midsayap ay isang international non-government service organization na binubuo ng mga business at professional leaders na tumutulong sa mga sektor na nangangailangan ng suporta partikular sa kalusugan at edukasyon. Sa ngayon, nakasentro ang grupo sa Maternal Health Care. (SJDuerme-PIA12)



