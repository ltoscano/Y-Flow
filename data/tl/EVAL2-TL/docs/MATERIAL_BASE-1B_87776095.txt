ALAB: Mbala huwag pakakasiguro
By Al S. Mendoza November 18, 2016 Tuloy na nga kaya ang pinakaaasam-asam na Ateneo-La Salle Finals sa UAAP Basketball Season 79?
Wari’y ganun na nga matapos isalya ng Ateneo ang panalong 73-67 kontra Adamson noong Miyerkules sa MOA Arena Pasay.
Umakyat sa 10-4 ang Ateneo kasunod ng 13-1 La Salle sa No. 1 spot pagkatapos ng 2 elimination rounds. Hindi naman talaga matitisod ng Adamson ang No. 2 spot dahil para makuha nila iyan, kailangan nilang talunin ng mahigit 30 puntos ang Blue Eagles.
Natsambahan lang ng Adamson ang Ateneo sa first round nang suwerteng pumasok ang buzzer-beater jumper ni Dawn Ochea para sa 62-61 panalo ng Falcons.
Pero pasok pa rin ang Adamson kasama ang Far Eastern U sa semifinals.
At ngayong 1-2 na naman ang La Salle at Ateneo, tangay nila ang twice-to-beat bonus sa Final 4.
Ibig sabihin, tig-isang panalo na lamang ang Eagles at Archers kontra FEU at Adamson para maikasa muli ang nilulunggati ng lahat: Ang best-of-three Ateneo-La Salle Finals.
‘Pag nagkataon, liyamado pa rin ang Archers dahil kay Ben Mbala, ang higanteng Afrikano na “nadukot” ng La Salle sa Cebu sa umano’y nakakapanlaway na presyo.
Pero sa anumang basketball Finals, kadalasan ay nabubura ang mga kalamangan ng isang koponan sa istadistika.

Kada dikdikan para sa korona, ang pinakamatibay ang natitira.
Kaya’t huwag pakakasiguro si Mbala. Sabi nga’y bilog ang bola.



