ROUND 1 SA LA SALLE By Elech Dawa October 3, 2016
No Teng, no Ayo pero sweep pa rin ng De La Salle ang first round.
Nangalabaw si Ben Mbala ng 28 points, 13 rebounds at five steals at kinumpleto ng Green Archers ang seven-game sweep sa first round matapos tuhugin ang karibal na Ateneo Blue Eagles, 97-81, kahapon sa LXXIX Season ng UAAP seniors men’s basketball tournament sa Mall of Asia Arena sa Pasay City.
Kahit hindi naglaro ang star player ng La Salle na si Jeron Teng dahil sa injury at hindi nakapag-coach ang suspendido ng isang larong si Aldin Ayo, nagawa pa rin ng Green Archers na tambakan ang mahigpit na karibal na Blue Eagles. Nakasabay ang Ateneo sa first quarter, 20-20, pero iniwan sila ng La Salle sa second 53-36.
Sa pagbubukas ng third, kinalawit agad ng Archers ang 9-0 run para ilayo ang iskor, 62-36.
Nagising nang todo ang mga La Salle fans matapos ang lob pass ni Thomas Torres sa isang fastbreak kay Mbala para idakdak ang malutong na alley-oop dunk sa third frame.
Taong 2003 ang huling sweep ng Green Archers sa first round.
Nalasap ng Blue Eagles ang pangatlong talo sa pitong laro matapos kalsuhan ang kanilang two-game winning streak.
Nagtala si Andrei Caracut ng 14 points, may 10 markers at six boards si Abu Tratter para sa Green Archers.
Samantala, napasakamay ng University of the East ang mailap na panalo matapos gilitan ang Adamson University Soaring Falcons, 64-57 sa unang laro.

Muntik mabokya sa first round ang Red Warriors pero nilista ang 1-6 karta at kasalo sa seventh place ang University of the Philippines.
“I thought I won’t see you guys in the first round,” biro pa ni UE coach Derrick Pumaren na kinuha ang unang panalo laban sa team na hawak ng kanyang kapatid na si coach Franz Pumaren.



