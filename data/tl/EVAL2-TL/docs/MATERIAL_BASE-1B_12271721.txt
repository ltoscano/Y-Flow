ISPORT LANG!: Nietes puspusan ang ensayo
By Zaldy Perez SSeptember 18, 2016 Sa Sept. 25 (petsa dito sa Pilipinas) ang laban ni longest reigning Filipino world champion Donnie ‘Ahas’ Nietes kay former world champion at No. 4 ranked Mexican Edgar Sosa sa StubHub Center sa Carson City, California.
Ang laban ng 37 years old na si Nietes kay Sosa ay WBO Inter-continental championship at kauna-unahan niya bilang flyweight.
Sa pakikipag-kuwentuhan ni Nietes sa mga sportswriters, mahigit isang buwan bago umalis papuntang US para mag-training, sinabi niya na bago pa niya idenepensa ang lightflyweight title kay Raul Garcia noong Mayo ay sinabi niya sa sarili na ito na ang huli niyang laban sa 108 lbs. Ayon kay Nietes, masaya siya at pinagbigyan naman siya ni ALA Promotions president Michael Aldeguer na umakyat ng dibisyon .
Mismong si Aldeguer na nga ang nagsabi na sa huling dalawang pagdepensa ni Nietes sa WBO light flyweight title ay nahirapan na itong kunin ang timbang na 108 lbs.
Ayon kay Aldeguer, mas kamado ni Nietes ang 108 lbs kumpara sa 105 lbs kung saan world champion din ito.
Sa ngayon nasa kasagsagan pa rin ang training si Nietes at inspirasyon na sungkutin ang WBO flyweight title na hawak sa ngayon ni Juan Francisco Estrada na naagaw niya kay Brian Viloria via split decision sa Macau.
Binitiwan na ni Estrada ang kanyang WBA title at wala pang desisyon kung pati ang WBO belt ay babakantehin na rin niya.
Pero bago ang lahat ng ito, determinado si Nietes na magpakita ng magandang performance upang mapansin ng mundo para sa kanyang paghahangad na manalo ng world title sa flyweight division.
Samantala, si Ramiro Robles ng Guanajato, Mexico na ang makakasagupa ni WBO No. 8-ranked featherweight Mark ‘Magnifico’ Magsayo at hindi na si Ruben Garcia na nag-back out dahil sa injury.



