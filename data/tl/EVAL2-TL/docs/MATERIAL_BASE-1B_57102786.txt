
GINAGAWANG BOBO ANG MATALINONG BOTANTE

MAGANDA ang advice ni Pangulong Benigno Aquino III sa mga botante sa 2016.
Sabi ng Pangulo, huwag nang iboto ang mga tiwali. Maging matalino sa pagpili, sabi niya, at ang katalinuhan ay makikita sa hindi pagboto ng mga tiwali o korap.
KORAP AT MAHIRAP
Akmang-akma ang sinasabi ni PNoy sa sarili niyang kopyang kampanya kay Erap na kung walang korap, walang mahirap.
Magiging hayahay nga naman ang buhay kung walang mga korap.
‘Yan ang sinasabi niya.
Sapagkat sa totoo lang, isa lang ang korapsyon sa mga pinakamalalaking dahilan ng paghihirap ng bayan.
Isipin na lang natin, malaking buwis na kinokolekta sa atin ang ibinubulsa lang ng mga korap na ‘yan.
At walang pangunahing dahilan ang kanilang pagkandidato at paghahabol ng puwesto kundi ang magpayaman.
DAYUHANG NEGOSYANTE
Bagama’t totoong maganda ang tagubilin ni PNoy sa mga botante, tila kulang na kulang ang kanyang advice.
Sapagkat may iba pang katumbas ang korapsyon na dahilan ng paghihirap ng mga mamamayan.
Sa ibang salita, mga Bro, naghihirap din ang bayan dahil sa pagkontrol ng mga malalaking dayuhang kumpanya sa ekonomiya ng mahal kong Pinas.
Kita naman ninyo ang epekto ng mahal na petrolyo, elektrisidad, tubig, gamot, gamit sa mga ospital, imported na pagkain, kompyuter, mismong precinct count optical scan ng Commission on Elections, bagong sasakyan, mga tren na LRT at MRT, armas ng mga militar at pulis at maraming iba pa.
Kapag pinagsama-sama ang gastos sa mga ito, magkano na lang ang matitira sa isang obrero?
Mamumulubi at gutom ang aabutin ng isang obrero sa gastos sa mga ito kung hindi niya tipirin ang kanyang sarili at ang kanyang pamilya.
MGA ASENDERO
Kabilang sa mga nagpapahirap din sa mga mamamayan at nagtutulak sa mga ito sa gutom at kawalan ang mga asendero.
Kahit saan kang asyenda magtrabaho bilang sakada, magsasaka at obrero, hirap at gutom ang aabutin mo.
Kung may mga buto’t balat na mga bata at mamamayan sa mga pamilyang obrero sa mga kalunsuran, sa mga asyenda ka rin makakikita ng mga sobrang malnourished at nagmumukha talagang buto’t balat.
Hindi na tayo kailangang magpaliwanag pa at ang advise naman natin sa mga hindi nakapupunta sa mga asyenda ay magpunta at pumasok sila sa mga komunidad ng mga sakada at obrero at lalantad sa kanila ang katotohanan.
Pero may iba pang mga malalawak na lupain na roon matatagpuan ang mga mamamayang sobra ang gutom at hirap sa buhay gaya ng mga corporate farm na ang turing na sahod sa mga obrero ay pang-katulong at boy.
SISTEMANG BULOK
Mayroon pang malaking problema, mga Bro.
Ang bulok na sistema sa politika ay naririyan din.
Bukod sa kabulukan o katiwalian, nakaamba rin ang lalong paghawak nang mahigpit ng mga makapangyarihan at mayayaman sa bansa sa ekonomiya ng bansa.
At mismong ang Korte Suprema ang nagbigay ng basbas dito.
Paano?
Anak ng tokwa, sa desisyon nito sa sistemang party-list, naglaho na ang paniniwalang ang sistema ang magtitiyak ng puwang sa mga mahihirap at maliliit sa Kamara.
Sabi ng Hukuman, kahit anong uri ng ating lipunan ay pwedeng katawanin sa Kamara.
Eh, maraming uri ng tao sa Pinas: mga sobrang yaman, middle class, mga obrero at magsasaka na katamtaman ang buhay at ang mga iskwater, minorities na malilit na grupo at iba pang wala talagang boses sa lipunan.
Kapag nakipagkampihan ang mga mayayamang kandidato sa party-list at ang mga may balwarte, tiyak ang kanilang mga panalo dahil sisiw lang halimbawa ang kumuha ng 300,000 boto mula lamang sa isang lalawigan.
At panalo na ang mayamang party-list.
Kukunin lang ng mga party-list ng mga mayayaman ang kakarampot na 20 porsyento na bahagi ng party-list sa Kamara. At bibihira na lang ang tunay na part-list ng mga mahihirap na maka-survive sa laban.
Siyempre pa, ang interes ng mga mayayaman ang ilalakad ng mga party-list ng mga mayayaman at kung ganoon, mananatiling gutom at mahirap ang mga maliliit.
MATALINO?
Sa harap ng mga katotohanang ating nabanggit, mga Bro, paano mo magagamit ang talino sa pagboto?
Isa pa, paano ka makapipili nang matino kung ‘yung mga tumanggap ng mga insentibo con suhol noong impeachment ni ex-Chief Justice Renato Corona ang pambatong kandidato mismo ng administrasyon sa Kamara, Senado at sa Palasyo?
Pwersadong ginagawang bobo maging ang mga matatalinong botante.
o0o
Anomang reklamo o puna ay maaaring iparating sa www.remate.ph o i-text sa 09214303333. ULTIMATUM/BENNY ANTIPORDA



