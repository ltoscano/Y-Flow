Higit 500 mga mag-aaral sa Rehiyon Dose nakilahok sa Scilimpics

November 28, 2016

KABACAN, North Cotabato, Nob. 28 (PIA)--- Abot sa mahigit 500 mga mag-aaral mula sa iba-ibang pribado at pampublikong paaralan sa rehiyon ang sumali sa katatapos na Scilimpics ng Department of Education (DepEd) 12.

Ang aktibidad na ginanap sa Kabacan Pilot Elementary School ay nakasentro sa pagpapahalaga sa maka-agham na pananaliksik bilang pangunahing gamit sa pagpapalaganap ng importansya ng kalikasan sa buhay ng tao.

Nagtagisan ng galing ang mga partisipante sa paggawa ng science investigatory research o project na binubuo ng anim na bahagi kung saan isa dito ay ang robotics intelligent machine making.

Nakuha ng General Santos City ang unang pwesto samantalang nasungkit naman ng Cotabato Division ang ikalawang pwesto. Pasok naman sa ikatlong pwesto ang Kidapawan City Division.

Ang mga nanalong kalahok ay magiging pambato ng Rehiyon Dose sa National Science Fair sa Pebrero 13 hanggang 17 sa susunod na taon.

Ayon kay DepEd 12 information officer Antonio Maganto, ang scilimpics ay taunang isinasagawa ng kagawaran upang mahikayat ang mga mag-aaral sa pagbibigay halaga sa siyensya at maging sa iba-ibang sangay nito. (SJDuerme-PIA12/ DXVL News)



