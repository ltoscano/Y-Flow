Paglipat kay Palparan sa kustodiya ng militar, kinuwestiyon sa Court of Appeals

ni Hans Christian Marin
Kinuwestiyon ng mga magulang nina Karen Empeño at Sherlyn Cadapan sa Court of Appeals (CA) nitong Nobyembre 20 ang naging desisyon ng Malolos Regional Trial Court (RTC) na ilipat si Ret. Maj. Gen. Jovito Palparan sa kustodiya ng militar.
Sa inihaing petisyon sa CA, pinababalik ng kampo nina Empeño at Cadapan ang puganteng heneral sa pang-sibiliyan na kulungan matapos ibasura ng Malolos RTC ang kanilang mosyon na ipawalang bisa ang kanilang desisyon noong Setyembre 15.
Nauna nang iniutos ni Malolos RTC Judge Teodora Gonzales noong Setyembre na ilipat si Palparan sa Philippine Army Custodial Center upang tiaykin umano ang seguridad ng primaryang suspek sa pagkawala nina Empeño at Cadapan.
Nagsasagawa noon ng pananaliksik hinggil sa kalagayan ng mga magsasaka sina Empeño at Cadapan sa Bulacan nang dukutin sila ng mga sundalo ni Palparan noong 2006.
Ayon sa kampo ng dalawang nawawalang estudyante, maituturing na espesyal na pagtrato ang ginawang pagpapalipat sa retiradong heneral sa kustodiya ng militar. Ayon sa Commonwealth Act 408 o Article of War ng bansa, maaari lamang makulong sa pasilidad ng militar ang mga kasalukuyang aktibong miyembro ng Armed Forces of the Philippines.
“We will not allow the Aquino government to continue babying ‘The Butcher’ after what he did to Karen and Sherlyn…We owe it to activists Empeño and Cadapan, their mothers, and all the victims and their kin who are relentless in their pursuit for justice,” ani Christina Palabay, pangkalahatang-kalihim ng Karapatan.
Kasalukuyang nahaharap ang dating heneral, S/Sgt Edgar Osorio at Lt. Col. Felipe Anotado sa mga kaso ng kidnapping at serious illegal detention na isinampa laban sa kanila noong 2011.
Nitong Nobyembre 24, inanunsyo ng prosekuyon at ng kampo ni Palparan ang pangalan ng mga taong tatayong testigo nila sa nasabing kaso. Naglabas ng 15 pangalan ang kampo nina Empeño at Cadapan habang 30 naman ang sa kampo ng dating heneral.
Unang ihaharap ng mga abogado nina Empeño at Cadapan ang magsasakang si Raymond Manalo na nakasama ng dalawang estudyante sa kulungan sa Camp Tecson, Bulacan noong 2008. Nakatakas si Manalo noong 2007 matapos ng 18 buwang pagkakadakip, habang naiwan naman sina Empeño at Cadapan sa isang safe house sa Zambales.
Batay sa testimonya ni Manalo noong 2012, dinala sila nina Palparan sa iba’t ibang base militar sa bansa upang gawing utusan ng mga sundalo. Nasaksihan niya ang pagpapahirap sa dalawang estudyante na paulit-ulit na ginahasa at binitin nang patiwarik habang pinapaso ng sigarilyo.
“Nakakasiguro kami na magiging malaking tulong [si Manalo] para makamit na namin ang hustisyang aming hinahangad,” ani Concepcion, nanay ni Empeño.
Nakatakda ang unang araw ng paglilitis sa Pebrero 2 kasabay ng paglalabas ng desisyon ng Malolos RTC sa motion for bail na inihain ng puganteng heneral noong Oktubre 20.



