Budget para sa Yolanda victims, kuno NAGLALAWAY na parang mga asong ulol ang mga nagluto ng panukalang 2015 national budget o General Appropriations Bill. At ‘di pa nakuntento, gusto pa nila ngayon ng “supplemental national budget.” Ayon kay Speaker Sonny Belmonte, kinakailangan ng supplemental budget para may maipang-gastos sa mga proyektong nabitin dahil sa deklarasyon ng Supreme Court na unconstitutional ang Disbursement Acceleration Program (DAP). Hindi ba dobleng pahirap sa taumbayan ang iligal nilang gawain o iligal na transaksiyong ito? Sinasabi, economic stimulus daw ang layon ng DAP, eh mayroon silang pinondohan na stem cell research program. Hindi ba’t tutol ang Simbahang Katoliko riyan sa stem cell. Isa pang pinondohan ng lintek na DAP ay ang Iloilo Convention Center (ICC) na hiniling ni Senate President Franklin Drilon na pagkagastusan ni PNoy mula sa DAP. Ayon kay Belmonte, mamadaliin ng Kongreso ang pagpasa sa supplementary national budget. PWE! Hindi ko tuloy maiwasan na ihantulad itong si PNoy at mga crony niya kay Gloria Arroyo at mga crony nito. Inabuso ni Gloria & Co. ang national budget sa loob ng siyam na taon kabilang na ang pagpasa ng supplementary budgets. Pero, nahigitan sila ni PNoy. Umabot na kasi sa P2.6 Trillion ang 2015 national budget at may kasunod pang Supplemental Budget daw. BWISIT!!! Magluluwal pa lang, tinitira na ng mga bastos na kongresista ang kaban ng bayan. Walang kabusugan, walang kasiyahan. Si Sen. Miriam Defensor Santiago na mismo ang nagsabi na pulos “minahan” ang nakita niya sa House-approved version ng 2015 national budget. Isa pang hindi ko nagustuhan ukol sa supplemental budget ay ang sinasabing bahagi nito ay para sa rehabilitasyon ng Yolanda-affected areas. Para sa Yolanda victims nga ba o para sa 2016 elections? Bakit pati ang trahedya ng kalamidad sa Kabisayaan ay gagamitin para lang matanggap ng publiko itong kalabisan ng Kongreso? Malinaw pa sa sikat ng araw na pinaglololoko lang tayo ni PNoy at ang mga bataan niya! Talagang mga hudas, hestas, barabas kayo!!!



