
PNOY, GOOD NA LANG AT BAD NA SA SUSUNOD

LUMALABAS sa Social Weather Station survey nitong nakaraang Marso na hanggang good na lang ang grado ni PNoy sa sukatan ng “satisfaction’ ng mga mamamayan sa mga pinaggagagawa nito.
Iisa lang ang very good niya at nasa Mindanao ito habang sa Luzon at Visayas, nanatili sa good ang kanyang grado.
Kung may very good man sa Mindanao, ang dating very good sa Luzon at Visaya ay naging good na lang.
Hak, hak, hak!
Hindi ba kayo nakahahalata?
‘Yan ay kung hindi tayo pinaglololoko ng SWS.
Paano kung gagawin ang survey ngayong tinirador na ng Supreme Court ang Disbursement Acceleration Program?
Bagama’t hindi idineklara ng SC na labag sa Konstitusyon ang DAP, ang pinaggagawa ni PNoy rito ay pawang mga labag yata. Hak, hak, hak!
Masama, sabi ng SC, sa pagrambol ni PNoy sa pondo ng mga ahensya ng pamahalaan saka inilagay ang mga ito sa mga programa o proyekto na gusto niya, kabilang na ang PDAF ng kanyang mga alagad.
Masama rin, sabi pa ng SC, nang balewalain nito ang kapangyarihan ng Kongreso na gumawa ng batas sa badyet at gumawa ng sarili nito, ang National Budget Circular No. 541 at dito pinalabas ang nasa P177 bilyong salaping-bayan.
Masama rin daw ang paglalagay ng unprogrammed fund ni PNoy sa mga peborit niyang proyekto.
Misteryo ito dahil dapat na galing ang salapi mula sa buwis na sobra sa target na koleksyon ngunit walang sertipikasyon dito ng National Treasury.
Sa ibang salita, naging puno ng misteryo at milagro ang DAP, lalo na nang hugutin mula rito ang may P3-bilyon ipinansuhol sa 20 senador-hukom at 180 kongresman para tiyak na mapatalsik noon si ex-Chief Justice Atong Corona sa pwesto.
Kung may lalabas na survey at lalong bagsak ang grado ni PNoy, mananatili pa kaya si PNoy sa pwesto, kasama ang very bad KKK niya na si Butch Abad? Pwe!



