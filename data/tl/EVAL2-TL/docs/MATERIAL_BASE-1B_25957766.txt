
Monday, December 15th, 2014 | Posted by Philippine Collegian

Spiking Lady Maroons binutata ang Warriors, 3-0

ni Hans Christian E. Marin
Winakasan ng Lady Maroons ang kanilang kampanya sa taon sa pamamagitan ng pagdurog sa University of the East Red Warriors, 25-14, 25-19, 25-16, sa ginanap na sagupaan sa unang round ng University Athletics Association of the Philippines (UAAP) Women’s Volleyball Season 77, ika-10 ng Disyembre sa The Arena, San Juan City.
Kumamada ang dynamic duo ng Lady Maroons na sina Angeli Araneta at Kath Bersola ng pinagsamang 23 puntos upang akayin ang kanilang koponan tungo sa kanilang ikalawang panalo. Humakot din si Lady Maroons captain Nicole Tiamzon ng 10 puntos upang pigilan ang Lady Warriors na makasungkit ng isang panalo.
Naging malamya ang panimula ng Lady Maroons kung saan sila ay napag-iwanan sa puntos na 9-12 sa unang set. Ngunit naging epektibo naman ang running drills na isinagawa ni UP coach Gerry Yee sa timeout upang ipamalas ng koponan ang kanilang nagbabagang opensa at mapag-iwanan ang UE, 25-14.
Sa ikalawang set, ipinamalas ng Lady Maroons ang kanilang mala-moog na depensa upang lumamang sa kalagitnaan ng bakbakan, 22-15. Nagsagawa naman ng ilang pagsasa-ayos ang Warriors sa pangunguna ng kanilang captain na si Shaya Adorador ngunit kinapos ito matapos wakasan ng mala-kidlat na spike ni Araneta ang ikalawang set, 25-19.
Ipinagpatuloy ng Lady Maroons ang kanilang nakapanlulumong depensa sa huling set sa pangunguna ni Bersola na kumana ng apat na puntos mula sa blocks dahilan upang hindi na makaungos ang Warriors at tuluyang sunggaban ng Diliman ang kanilang ikalawang panalo, 25-16.
“We adjusted our offense, and inayos namin ‘yung floor defense namin sa past two trainings namin,” ani Bersola.
Nag-ambag si rookie Arianne Ilustre ng walong puntos at ang liberong si Princess Gaiser ng anim na puntos para sa UP. Naging bentahe naman ng koponan ang kanilang 39 na matutulis na spikes kumpara sa 25 lamang ng UE.
Sa kasalukuyan, nasa unang pwesto si Arielle Estranero bilang best digger ng UAAP habang nasa ikatlong pwesto naman si Tiamzon bilang best scorer at ikatlong pwesto si Jewel Lai bilang best setter.
Umangat ang panalo-talo kartada ng UP sa 2-3 upang makopo ang ikaanim na pwesto habang bumagsak ang sa UE, 0-5 sa pagtatapos ng taon.
Susunod na makakasagupa ng Maroons ang Ateneo de Manila University Eagles (4-0) sa ika-4 ng Enero ng susunod na taon, ikalawa ng hapon sa The Arena, San Juan City.



