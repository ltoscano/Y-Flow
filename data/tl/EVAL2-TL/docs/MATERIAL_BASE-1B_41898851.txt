UMABUSO SA KALIKASAN

RAMDAM ang sinseridad ng anti-corruption drive ni Pangulong Aquino nang simulan ng kanyang administrasyon ang pagbubunyag at paghahain ng mga kaso laban sa mga opisyal ng gobyerno na hinihinalang nagnakaw sa kaban ng bayan.
Panahon na sigurong ipatupad din ni PNoy ang kampanyang ito sa mga nagpapayaman sa paglapastangan kay Mother Nature. Masahol pa ito sa pagnanakaw sa pera ng taumbayan dahil ang walang pakundangang pananalbahe sa kalikasan ang unti-unting pumapatay sa ating pag-iral bilang tao.
Isang halimbawa ang iligal at lantarang pagsasamantala sa mineral resources sa Zambales na naiulat kamakailan sa mga pahayagan at telebisyon. Ilan sa mga karakter na sangkot sa iligal na pagmimina sa Botolan at Masinloc ang mismong “utak” sa likod ng pagpupuslit sa bansa ng matataas ang halaga na kargamento gaya ng bunker fuel at mga power generator na idinaraan sa Masinloc Bay.
Habang hindi dapat na magsayang ng panahon ang Department of Environment and Natural Resources at ang Mines and Geosciences Bureau sa pag-iimbestiga rito, dapat namang isailalim ng National Bureau of Investigation at Bureau of Internal Revenue sa lifestyle check ang mga pasaway na ito upang makumpirma kung ang lehitimo nilang kinikita ay sumasakto sa yamang kanilang tinatamasa. Kung titimbangin sila at matutuklasang mabigat sa ginto, dapat silang papanagutin.
Dapat ding pakabusisiin ni BIR Commissioner Kim Henares ang book of accounts ng ilang kompanya na nagmimina, gaya ng Blue Max, na nagmimina ng black sand sa Botolan, at Fahrenheit, na coal ash naman ang hinahakot sa Masinloc. Isang negosyante na tinatawag na “Marfori” ang napaulat na sumisigurong walang magiging problema sa pamahalaang lokal ang operasyon ng pagmimina at smuggling sa pamamagitan ng pakikipagtransaksiyon sa isang Domeng M., isang opisyal ng probinsya na sinasabing nagpoprotekta sa kanila.
Isang incumbent na opisyal ng Botolan na tinatawag ng sources na “B Man” (ang Best Man para makipagtransaksyon?) na may construction contracting business ang kumikita sa operasyon ng black sand at coal ash. Isa namang dating opisyal ng Masinloc na tinatawag ng sources na “Big J” ang umano’y sangkot sa smuggling at iligal na pagmimina.



