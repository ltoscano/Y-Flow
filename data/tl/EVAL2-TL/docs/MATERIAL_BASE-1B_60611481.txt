
MAY ‘HELLO, JEAN O JANET’ NA , MAY QUORUM PA SA SENADO

KAHIT saang barangay ka mapunta, walang naniniwala na walang kinalaman ang Malakanyang sa mga nagaganap na korapsyon at pandarambong sa nakalipas na apat na taon at panahon ni Aling Gloria.
Wala ring naniniwala na tatlong senador lang ang sangkot sa mga krimen laban sa mamamayan.
At ang mga paniniwalang ito ay sumasambulat na ngayong nagsalita na si Janet Lim-Napoles.
At kung reretokihin ang listahan ng mga honorable mula sa pagiging kawatan at mandurugas sa kaban ng bayan, handa namang magsalita si rehabilitation czar Ping Lacson.
HELLO, GARCI AT HELLO, JEAN
KUNG merong Hello, Garci noong panahon ni Aling Gloria, meron ding Hello, Jean o Janet ngayon sa gobyernong PNoy.
Ito ang diniriinan ni Lacson sa makapal na dokumento na ibinigay sa kanya ni Jimmy Napoles, dyowa ni Janet nitong buwan ng Marso.
Ang tanong ngayon: sinong taga-Malakanyang ang gumawa ng Hello, Janet o Jean!
Kung si Aling Gloria ang pinagbintangan na tumawag kay Comelec official Virgilio Garcillano noong halalang 2004 para manalo si Aling Gloria sa pagka-Pangulo, sinong taga-Malakanyang ang tumawag kay Janet o Jean ukol sa nakawan sa Priority Development Assistance Fund at Malampaya Fund?
Si PNoy ba mismo o isa sa kanyang mga sanggang dikit sa Palasyo na tiyak namang maimpluwensya?
Para sa atin, dapat na lumabas ang isyung ito at nasa kamay ni Lacson ang bola, sakaling hindi ilabas ito ni Sec. De Lima.
MAY QUORUM
SA mga miting o sesyon ng Senado, hindi matutuloy ang miting o sesyon kung walang quorum o nakararami sa mga senador na magpakita at dumalo sa pulong.
Sabi ni Lacson, at least may 12 na senador na sangkot sa iskam ni Napoles. Past and present senators, sabi ni idol Ping.
Sa mga tikom ang bibig naman na nakakita sa ibinigay ni Janet na listahan ng mga sangkot na senador sa iskam, aabot sa 19 ang mga senador.
May quorum nga dahil kung 24 lang ang senador, 13 ang kinakailangang magpakita para magkaroon ng miting o sesyon.
Hindi imposibleng ang mga bagong halal na senador lang ang malinis sa iskam. Bukod lang kung kasali sila sa iskam kung sila’y mga kongresman noon.
Ang mga tiyak na bago at hindi kongresman noon ay sina Sen. Grace Poe, Nancy Binay at Bam Aquino.
MAIINGAY
HETO pa ang sinasabi ni Lacson na ikagugulat ng lahat. Kasali pala sa iskam ang isa o ilan sa mga pinakamaiingay na senador laban sa tatlong senador na nauna nang kinasuhan ng Department of Justice at Office of the Ombudsman sa Sandiganbayan.
Sa ibang salita, marumi rin pala ang kamay nito o mga ito at nagmamalinis lamang sa pagiging maingay.
Sino o sino-sino ang mga ito? Sinasabi pa nga ni Lacson na may mga kasali pa sa iskam na wala sa listahan ni Janet.
Muli, masasabi nating nasa kamay muli ni idol ang bola ukol sa lahat ng ito.
PANANAGUTAN SA BAYAN
HINDI maglilista si Napoles ng mga pangalan ng mga senador, kongresman at taga-Palasyo na kasali sa malakihang nakawan sa kaban ng bayan kung wala siyang batayan.
Gayundin, hindi magsisiwalat si Lacson ng anoman nang wala siyang batayan, kasama na ang mga wala sa listahan ni Napoles.
Dahil nagsalita na ang dalawa sa publiko sa pamagitan ng media, may pananagutan silang magsiwalat ng buong katotohanan para sa kapakinabangan ng lahat ng mamamayan.
Sa oras na magkaroon ang dalawa ng paglilihim, magiging kasuka-suka ang pag-iral ng katotohanan at katarungan na nais makamit ng sambayanan sa usapin.
At magpapatuloy pa rin ang kabulukan ng mga pinakamakapangyarihan.
SOBRANG PUWERSA
SOBRA-SOBRA ang kamay ng pamahalaan upang pairalin ang katarungan nang sabay-sabay.
Naririyan ang aabot sa 400,000 pulis at sundalo na pupuwedeng gamiting pang-aresto sa 100-200 kataong kawatan na mga opisyal ng pamahalaan. Naririyan pa ang maraming tauhan din ng National Bureau of Investigation na tutulong din sa pag-aresto.
Naririyan ang sinasabing maraming tauhan ni Ombudsman Conchita Morales na pupuwedeng maghagilap ng mga ebidensya at mag-aral para maisampa ang mga kaso laban sa mga kawatan.
At lalong higit na marami ang mga piskal, sa ilalim ni De Lima, para tumulong sa pangangalap ng ebidensya at pagsasampa ng kaso sa lahat ng mga piskal.
DAGDAG-BAWAS
SAKALING magkaroon ng dagdag-bawas sa kamay ng Ombudsman at DoJ, ano nga pala ang gagawin nina Janet at Ping?
Ang pagsisiwalat nila sa publiko ng buong katotohanan ay magiging sapat na upang kumilos ang sambayanan at puwersahin ang mga kinauukulan na umaksyon nang nararapat.
Huwang nilang subukan ang kapangyarihan ng mga mamamayan na maglunsad ng mga pagkilos para sa tunay na pagbabago.
Kasaysayan na ang nagsasabi na kayang pataubin ng mga mamamayan ang mismong pamahalaan, anomang oras at araw, kung may bastusan nang nagaganap.
Maging ang martial law o kamay na bakal na gagamit ng 400,000 militar at pulis na naka-armalite ay hindi kayang supilin ang milyong braso na nagtataas-kamao laban sa mga korap at mandarambong.
Peksman!
oOo
Anomang reklamo o puna ay maaaring iparating sa www.remate.ph o i-text sa 09214303333.



