
PHILHEALTH MNGT. SABLAY

DAPAT nang tutukan ng pamahalaang Aquino ang Philippine Health Insurance Corporation (Philhealth) dahil sablay na ang pamamalakad dito ng kasalukuyang pamunuan na pinamamahalaan ni Alexander Padilla.
Hindi na kasi biro ang problema rito na may 600 private hospital sa buong bansa na posibleng maging dahilan ng pagkawala o pagkaputol ng pagbibigay nito ng benepisyo sa mga mahihirap nating kababayan na umaasa lamang sa benepisyo ng naturang ahensiya.
Mabigat ang banta ng mga pribadong hospital dahil ipakakarga nang lahat sa mga Philhealth card holders ang gastos sa ospital at bahala na lamang ang mga miyembro nito na mag reimburse sa tanggapan ni Padilla.
Matagal nang problema ng mga ospital, maging ito man ay pampubliko o pribado, ang kalakaran sa Philhealth dahil talaga namang bulok at mabagal ang pagpo-proseso nito ng payments.
Sa kasalukuyan ay umaabot na sa 80 milyong Filipino ang miyembro ng Philhealth kaya masasabi na natin na ang ating mga kababayan ay nakadepende na rito.
Mabigat ang nasabing bilang kung ating susumahin dahil ang papahirap na buhay ang dahilan kung bakit lumaki ang membership ng Philhealth, dagdag pa rito na ito rin ang ginagamit ng mga politiko sa kanilang pagpapapogi sa tao.
Ayaw na nating umabot sa mawalan ng silbi ang Philhealth membership kaya ang Malakanyang ay dapat nang agarang kumilos ukol dahil kawawa naman ang mga masang Filipino na maaapektuhan nito.
Solusyon ang kailangan ng taumbayan sa usapin ng Philhealth at dapat itong agad-agad dahil posibleng bumigay ang buong sistema ng pagbibigay ng health care o programang pangkalusugan kapag hindi ito inaksyonan ni PNoy.



