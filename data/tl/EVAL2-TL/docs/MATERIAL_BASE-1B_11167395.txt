AYUDA NI UNCLE SAM

HINDI nararapat na tayo ay pakialaman ng alinmang bansa hinggil sa panloob na usapin ng Pilipinas. ‘Yan ang mariin nating paniniwala! Ika nga, walang karapatan ang sinomang kapitbahay na makialam kung magkaroon ng anomang sigalot sa loob ng ating pamamahay.
Pero kung ang “mahirap at bedridden” na nagmamay-ari ng isang pamamahay ay binabato, sinasalaula at ang karangalan ay walang patumangga na niyuyurakan ng isang “mayaman at brusko” na kapitbahay, nararapat ba na siya ay ayudahan ng ilang miyembro ng komunidad?
‘Yan ang kasalukuyang sitwasyon ng ating bansa na hindi na nga makagulapay sa sunod-sunod na mga sakuna ay nakaratay pa sa banig ng kahirapan na dulot ng matinding korapsyon.
Kasabay niyan ay ang walang patumangga na pambabarako ng ating higanteng kapitbahay na Tsina na kung makaasta ay garapalan at harap-harapan tayong tinitiris!
Pero sa halip na ating pasalamatan si “Uncle Sam” dahil sa kahandaan nito na umayuda upang matigil ang pambu-bully ng Tsina ay nagyayabang pa tayo na hindi tayo dapat pakialaman!
Inuulit ko, parekoy, hindi tayo sang-ayon na may ibang bansa, maging ang Amerika, na makialam sa panloob na suliranin o usapin ng ating bansa. Pero por Diyos y por Santo naman, parekoy, ang tanggapin natin ang ayuda ng bansang Amerika para tigilan na ng Tsina ang pambu-bully sa atin ay ibang usapin na ‘yan!
Dahil aminin man natin o hindi ay nagdudumilat ang masakit na katotohanan na langgam tayo na maituturing laban sa higanteng bansang Tsina!
At kaysa matigbak nang walang kalaban-laban ay bakit hindi na lang natin pasalamatan ang pagtatanggol sa atin ni Uncle Sam?
‘Yan ang hirap sa letseng “pride” ng iilang grupo o mambabatas. Na para masabi lang na tayo ay may kasarinlan, eh, ayaw pang aminin na sa ganitong sitwasyon ay higit nating kailangan ang ayuda.
Kesa hijo de putang pride!



