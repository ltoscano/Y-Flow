
LIFESTYLE CHECK KAY PURISIMA

MALAKAS ang panawagan para i-lifestyle check ang kapulisan.
Welcome move ang panawagan na ito para malaman ang katotohanan sa likod ng pagkamal ng salapi ng ilang milyonaryong pulis.
Kung paano naging marangya ang mga buhay ay malalaman sa pamamagitan ng lifestyle check – kaya oks na oks ang panawagan na ito.
At kung isasagawa ito, unahin si Dir. Gen. Alan Purisima at isunod ang ibang police general ayon sa pagkakasunod ng kanilang assignment o puwesto.
Dahil sa ulat kasi, ang mga general ay nagkamal ng pera sa kanilang naging assignment sa pamamagitan ng ‘quota system’.
Ang quota system ay pamamaraan ng mga nakapuwestong police official para kumita, gamit ang mga pinagkakatiwalaang tauhan.
Ito yaong mga tinatawag na tong collectors sa operasyon ng sugal, droga, bold show, red o prostitution, paihi at kung ano-ano pang kailigalan na maaaring pagkakitaan.
Hindi natin sinasabing nagkamal si Purisima sa mga iligal, pero ang tanong kasi ng marami, saan, anila, nakuha ng heneral ang kanyang yaman?
Sa expose kasi ni Ted Failon sa kanyang Failon Ngayon program sa ABS-CBN, nakaka-wow ang sobrang dami ng ari-arian ni Purisima.
Para malaman ang katotohanan sa ibinulgar na ito ni manong Ted, nararapat na isagawa ang lifestyle check sa PNP chief.
Ang isasagawang lifestyle check – kung ito’y matutuloy – ay pagkakataon din para malinis ni Purisima ang kanyang pangalan.
Dahil malalapit umano sa Pangulo, siya’y nabigyan ng mga tinatawag na juicy position at nagamit umano niya ito sa pagkamal ng pera.
Bukod kay Purisima, maraming heneral ang naging milyonaryo dahil nagamit ang kanilang posisyon sa pagkita ng pera.
Hindi lang mga heneral ang naging marangya ang buhay dahil kahit mga PO1 ay naging milyonaryo dahil din sa pangongotong.
Sila ay yaong mga PO1 lamang, pero dahil sila’y mga tong collector, sila’y may mansyon at mga modelong sasakyan.
Kung isasakatuparan ang lifestyle check, tiyak na magkakabukingan–mapapahiya ang mga milyonaryong pulis na ito na galing sa iligal ang yaman. CHOKEPOINT/BONG PADUA



