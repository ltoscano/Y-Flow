Kampanya laban dengue, pinaigting ng LGU Sarangani

August 31, 2016

GENERAL SANTOS CITY, Ago. 31 (PIA)—Pinaigting ng probinsya ng Sarangani sa pamamagitan ng Provincial Health Office ang kampanyang laban sa sakit na dengue, lalo na napapanahon na naman ang sunod sunod na pag-ulan.

 Ayon kay provincial health officer Dr. Arvin Alejando maiiwasan lamang ang pag-angat ng numero ng mga kaso ng dengue kung ang bawat tao, bawat pamilya ay magsisigasig sa paglilinis ng kanilang kapaligiran.

Aniya ang dengue ay maiiwasan at masusugpo sa pamamagitan ng pagwasak ng mga “breeding places” o yung mga pinamumugaran ng mga lamok, na syang nagdadala ng virus o nagsasalin sa pamamagitan ng kagat nito sa mga tao.

Kadalasan ang mga pinamumugaran nito sa bahay ay ang mga paso ng bulaklak, ornamental/domestic containers, toilet bowls, gully traps at mga halaman din.

Posible ring maging pamugaran ng lamok ang mga napabayaang receptacles, closed and open perimeter drains at marami pang iba na magtatagpuan sa pampublikong lugar.

Kaya naman nagsagawa ng panibagong orientation ang naturang opisina sa iba’t-ibang paaralan ng mga munisipyo na nasasakupan nito.

Nagbigay rin ito ng “insecticide-treated screens” sa mga eskwelahan sa pagdaraos ng “Brigada Kalinisan at Dengue Prevention Campaign” noong Agosto 28.

Ayon kay Governor Steve Chiongbian Solon ang naturang aktibidad ay bahagi ng kanyang panata na maitaguyod sa mga kabataan at mga guro ang mas ligtas at malusog ng mga paaralan sa ilalim ng Sulong Kalusugan ng probinsya.

(CTApelacio/PIA-12 General Santos City)



