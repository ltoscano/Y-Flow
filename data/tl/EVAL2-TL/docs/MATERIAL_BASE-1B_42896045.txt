
Information network laban sa kriminalidad, inilunsad sa South Cotabato

August 11, 2016

LUNGSOD NG KORONADAL, South Cotabato, Ago. 11 (PIA) -- Patuloy na pinalalakas ng pamahalaang panlalawigan ng South Cotabato ang kampanya laban sa kriminalidad, lalung lalo na sa bawal na gamot.

Kamakailan, inilunsad ng Provincial Anti-Drug Abuse Council ng South Cotabato ang Barangay Information Network (BIN) na naglalayong mapadali ang pag-uulat ng mga krimen tulad ng pagtutulak ng droga, katiwalian, at marami pang iba sa mga otoridad.

Ayon kay Board Member Agustin Demaala na siya ring permanenteng kinatawan ng gobernador sa PADAC, sa ilalim ng BIN, sasanayin ang mga volunteers sa pangangalap at pag-uulat ng intelligence reports mula sa kani-kanilang mga barangay.

Layon nito na mapalakas ang ugnayan ng mga mamamayan sa kapulisan lalung lalo na sa pagsawata ng krimen.

Labingwalong mga barangay ang natukoy na pilot area ng BIN.

Kabilang dito ang Zone 1, Zone 2, 3 at Zone 4 sa Koronadal City; Poblacio at Puti sa Norala; Poblacion at Ambalgan sa Sto. Nino; Poblacion at San Felipe sa Tantangan; Poblacion Surallah; Poblacion, Tboli; Poblacion, Tampakan; Poblacion, Tupi; Poblacion, Banga; Poblacion, Lake Sebu; at Poblacion, Polomolok.

Kaugnay rito, namahagi ang PADAC at South Cotabato Police Provincial Office ng mga cellular phones sa mga piling barangay. Gagamitin ang mga cellphone sa pag-uulat ng anumang krimen sa kapulisan.

Magtatayo rin sila ng mga anti-illegal drug campaign billboard na may nakasulat na mobile phone number na maaring i-text o tawagan ng nagnanais mag-ulat ng krimen.

Ani Board Member Demaala, bahagi ng nasabing mga hakbang sa kanilang suporta sa administrasyon ni Pangulong Rodrigo Duterte. (DEDoguiles-PIA 12)



