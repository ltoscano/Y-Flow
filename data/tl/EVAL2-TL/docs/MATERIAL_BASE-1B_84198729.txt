MAY HIMALA, SABI NG WORLD BANK

‘WALANG HIMALA,” wika ni Nora Aunor sa isa niyang pelikula.
“Mayroon,” ang sabi naman ni Jim Yong noong isang linggo nang pumunta siya ng Pinas upang bisitahin si Pangulong Noynoy.
Tuwang-tuwa si Noynoy sa sinabi ni Jim, pangulo ng World Bank, isang bangkong pag-aari ng iba’t ibang gobyerno ng maraming mayayamang bansa na pinagungunahan ng America.
Kung kay Nora ay walang himala, kay Jim naman ay mayroon. “The Philippines is the next Asian miracle,” sambit ni Jim, isang Korean na ngayon ay isang American citizen na.
Dati-rati ay emerging tiger ang tawag sa Pinas ng mga taga-World Bank. Ngayon naman ay miracle country naman.
Pagpatuloy mo lang ang ginagawa mo at makakikita ka ng milagro, ang sabi ni Jim kay Noynoy. “Nasa tama kang landas, nasa tama kang daan.”
Halos sinambit ni Noynoy na nasa tama siyang daan sa kabila ng mga pork barrel issue na kanyang kinahaharap.
Dagdag pa ni Jim: “And we are absolutely certain that the impact of your administration will be felt far beyond the six years that you have as President,” Kim said.
Katunayan, ayon kay Jim, pauutangin pa raw tayo ng WB ng $119 million para sa pag-construct ng mga kalye, tulay at patubig sa Muslim Mindanao para ito sumagana.
Ano na naman ang bolang ito? Para lalo tayong mabaon sa utang? Hindi natin kailangan ang utang na ito na ang pobreng mamamayan na naman ang siyang magbabayad.
Daan-daang bilyong piso ang pera na nasa pork barrel ni Noynoy at ng mga legislator na nanakaw lamang. At ngayon ay kailangan pa nating umutang ng $119 million para manakaw lamang ng mga kawatan.
Ang sabi ni Jim, ang importante ay masugpo ang corruption sa Pinas. Pero ang corruption sa World Bank, paano masusugpo? DEEP FRIED/Raul Valino



