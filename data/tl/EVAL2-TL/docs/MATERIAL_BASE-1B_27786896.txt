Malaking tulong sa mahirap

AMBA’S BRIEFS Ni Roy “AMBA” Señeres

APRUBADO na sa amin sa Lower House ang bill na kung saan ay madaragdagan ng P2,000 pensiyon bawat buwan na tinatanggap ang lahat ng may edad na pensiyonado ng Social Security System (SSS).
Tunay na napapanahon ito at maituturing na “manna” mula sa langit. Dahil alam ba ninyo na ang pinakamababang pensiyon na tinatanggap ng isang retiree ay wala pang P2,000?
At dahil sakitin na sina Lolo at Lola ay kulang pa itong pambili ng kailangang pangmantini na gamot.
Magiging across the board ang P2,000 dagdag sa kanilang buwanang pensiyon. Ang ibig pong sabihin, lahat ng pensiyonado ng SSS ay awtomatikong may karagdagang P2,000 kada buwan sa kanilang tinatanggap. Kahit magkano pa ang kanilang pensiyon ngayon.
Dapat ay pirmahan agad ng Presidente ang dagdag na pensiyon para matulungan ang ating retirees na karamihan sa kanila ngayon ay nasa takipsilim ng buhay at pawang nasa “departure area” na.
Mabuti na lamang at katulad ng ating national flag carrier na “plane always late,” kaya buhay pa ang ating mga lolo at lola.

Kaya kailangang-kailangan nila ang tulong ng ating gobyerno. Hindi dapat ipagkait ng pamahalaan ang P2,000 buwanang karagdagan sa pensiyon mula sa SSS sa ating retirees na pinakinabangan ng pribadong sektor ang kanilang husay sa kanilang productive years.
Dapat lahat ng mga batas mula sa amin sa Lower House at maging sa Senado ay para sa kapakanan ng mahihirap nating kababayan. Sila ang bumubuo ng majority sa ating lipunan.
Sa tuwina, dapat magpakita ng compassion at malasakit ang gobyerno sa kanyang mamamayan.



