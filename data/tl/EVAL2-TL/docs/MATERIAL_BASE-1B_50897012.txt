PIMENTEL, WALANG PUSO! — TRILLANES By Boyet Jadulco SSeptember 17, 2016 Muling sumiklab ang word war sa pagitan ng mga senador at sa pagkakataong ito ay sa pagitan nina Senate President Aquilino “Koko” Pimentel III at Sen. Antonio Trillanes IV.
Ang ugat ng word war — ang ginawang pagtanggi ni Pimentel na isailalim sa kustodiya ng Senado ang dating miyembro ng kilabot na Davao Death Squad (DDS) na si Edgar Matobato.
Unang pumutak si Pimentel nang ipaliwanag na hindi trabaho ng Senado na magbigay ng protective custody sa isang testigo.

“Una sa lahat, hindi nga dapat na-present si Matobato. Dahil ‘pag nag-hearing ang Senado ay dapat may kinalaman sa isyu lamang,” diin ni Pimentel. “Ang iniimbestigahan po dito ay ang series of ‘recent killings’. Kaya ako po ay nagtataka kung bakit wala namang kinalaman sa isyu itong sinabi ni Matobato,” diin pa ng Senate President.
Buwelta naman ni Trillanes, ipinakita lamang ng Senate President ang kawalan nito ng puso para lamang mapagtakpan ang kakampi nitong si Pangulong Rodrigo Duterte na siyang itinuturo ni Matobato na mastermind ng extrajudicial killings sa Davao City.
“I am very disappointed with the decision of Senate President Pimentel. In fact, he doesn’t even have the power to overrule a ruling by any Senate committee,” banat ni Trillanes.
“But even setting aside whatever legal technicality he used, it was heartless and reeks of political maneuvering to cover for President Duterte.

Fortunately, there were good samaritans in our midst who were willing to provide temporary sanctuary for Mr. Matobato,” ani Trillanes.



