TAGAMASID: For sale pa ba? By Jimmy Cantor SSeptember 17, 2016
Tanggap ni world chess champion Magnus Carlsen ang naging pagkatalo ng Norway sa katatapos na World Chess Olympiad sa Baku, Azerbaijan.
Pero sa kanyang Twitter account kamakailan, sinabi niyang para mahigitan ng Norway ang fifth place finish nito, ”probably need an even better squad to go further though, wonder if Caruana and So are still for sale.”
Ang tinutukoy niyang si Caruana ay si Fabiano Caruana, ang kasalukuyang world No. 3 na isang Italian-American.

Siyempre, ang tinutukoy niyang So ay walang iba kundi si Wesley So, ang ating dating pambato na naglalaro na ngayon para sa Amerika. Siya ngayon ang No. 7 ranked na manlalaro sa buong mundo. Para sa Amerika na rin naglalaro si Caruana, sa tulong ng isang mayamang investor mula sa Missouri na nagngangalang Rex Sinquefield. Ayon sa isang report, siya ang nagbigay ng pera na ginamit ni Caruana para mabayaran ang transfer fees nito para makapaglaro siya sa Amerika.
Ang sabi ng nasabing report, sinabi umano ni So na siya ang nagbayad ng kaukulang transfer fee.
Si Caruana at So ang dahilan kung bakit tinanghal na kampeon ang Amerika sa katatapos na 42nd World Chess Olympiad.

Pumangalawa ang Ukraine samantalang tumapos na pangatlo ang Russia.
Ang isa pang matinding manlalaro ng Amerika ay si Hikaru Nakamura, na No. 6 naman sa mundo. Hindi nilinaw sa report kung dating naglalaro para sa Japan si Nakamura.
Ang panalo ng US sa katatapos na torneo ang una nito simula noong 1976, nang huling itaas ng mga Amerikano ang tropeo. Pero noong 1976, hindi kasali sa laban ang Soviet Union at ang mga bansang nasa Eastern Bloc. Nag-boycott ang mga ito dahil sa Israel ginawa ang laban.
Bago noon, tinanghal na kampeon ang Amerika noong 1931, 1933, 1935 at 1937 bago dinomina ng Soviet Union ang laban. Para sa mga hindi nakakaalam, ang dating Soviet Union ay binubuo noon ng Russia at mga karatig na bansa nito.
Maliwanag na hindi nagugustuhan ni Carlsen ang nangyayari ngayon kung saan lumilipat ng federation ang mga manlalaro ng chess at iniiwan sa ere ang kanilang mga dating bansa. Para bang kumuha ng naturalized players ang Amerika. Ano’ng say n’yo dito?



