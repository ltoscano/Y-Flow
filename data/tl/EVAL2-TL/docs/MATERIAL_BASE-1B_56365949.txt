PINOY TSUPI PA RIN SA WPS! By Jojo Perez, Richard Buenaventura, Tina Mendoza July 16, 2016
Nalulungkot ang mga mangingisda sa mga lalawigan na apektado sa girian ng Pilipinas at China sa West Philippine Sea dahil sa kabila ng ipinalabas na desisyon ng Permanent Court of Arbitration ay hindi pa rin sila makapangisda sa naturang karagatan na tanging kanilang ikinabubuhay.
Ilang mangingisda ang naglakas-loob na pumalaot sa karagatan ng Scarborough Shoal ang itinaboy ng mga Chinese Coast Guard kasunod ng naging desisyon ng International Tribunal for the Law of The Sea (ITLOS) na pagpabor sa bansang Pilipinas kaugnay sa pinag-aagawang isla sa WPS.
Ayon sa ilang mangingisda na nagmula sa Masinloc, Zambales, hindi pa umano sila nakakalapit sa bukana ng Scarborough Shoal ay hinarang na umano kaagad sila ng isang sasakyang pandagat ng mga Chinese Coast Guard. Mula umano sa kanilang kinalalagyan ay unti-unti silang itinaboy palayo habang tatlo pa umanong malalaking barko ng Chinese Coast Guard ang kanilang natanaw na nakaposisyon sa mismong loob ng Scarborough Shoal.
Natakot umano sila dahil sa halip na water cannon na dati-rating ginagamit sa kanila na pantaboy ay naglabas ng mga baril ang mga Chinese Coast Guard.
Nalulungkot umano sila dahil sa kabila ng ipinalabas na desisyon kaugnay sa karapatan sa pag-aari ng West Philippine Sea ay tila wala itong silbi dahil hindi naman sila makapangisda na tanging kanilang ikinabubuhay.
Maging sa lalawigan ng Pangasinan ay nahihirapan din ang mga mangingisda rito dahil sa mas mahigpit na pagbabantay ng Chinese Coast Guard sa naturang lugar.
Ayon kay Cato, Infanta Brgy. Chairman Charlito Maniago, umaasa ang mga mangingisda mula sa bayan ng Infanta na magkaroon ng ngipin ang court ruling ng Permanent Court of Arbitration upang tuluyang makapangisda ang mga mamamayan dito sa karagatang sakop ng Pilipinas.
Kaugnay nito, nilinaw naman ni presidential spokesman Ernesto Abella na hindi pipigilan ng pamahalaan ang mga mangingisda na gustong pumalaot sa WPS, gayunpaman, ang unang babala ng gobyerno ay mag-ingat ang mga ito.
Ang pahayag ay ginawa ni Abella bilang reaksyon sa report na isang araw matapos ilabas ang ruling ay sinubukan ng mga mangingisdang magtungo sa isa sa mga isla subalit hinarang sila ng mga nagbabantang Chinese nationals.



