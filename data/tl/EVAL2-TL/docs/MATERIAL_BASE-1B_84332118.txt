LGU OrMin, nagplano para sa mga programang pangkaunlaran sa 2017

SSeptember 03, 2016

CALAPAN, Oriental Mindoro, Setyembre 3 (PIA) â€“ Isinagawa ng pamahalaang panlalawigan kamakailan ang isang strategic planning para sa taong 2017 na nagsusulong sa usaping pang-agrikultura, turismo at pamumuhunan.

Dahil sa pagiging agrikultural ng lalawigan, pinipili nito ngayong tahakin ang direksyon ng agri-turismo na pinaniniwalaan nitong tama at ligtas na paraan upang higit pang umangat ang lalawigan ng Oriental Mindoro.

Ang mga planong binuo at inilatag dito ay sumisentro at tumutugon sa mga pangangailangan pa ng lalawigan, partikular sa larangan ng agrikultura, turismo at pamumuhunan, ang direksyong tinatahak ngayon ng pamahalaan para sa higit pang pag-unlad.

Isinama na rin sa mga plano ng bawat ahensya at maging ng mga munisipalidad para sa taong 2017 ang mga programang magpapalakas sa mga karapatan ng mga kababaihan at kalalakihan. Sa mga proyekto at programang pang-agrikultura, isinasaalang-alang na rin ang kahandaan ng lalawigan at ang kaangkupan nito sa papalit-palit na panahon at klima sa mundo o ang climate change.

Ayon kay Provincial Administrator Nelson B. Melgar, mahalaga ang pagpaplano para sa direksyong tinatahak upang maayos na maisakatuparan ang mga tinatarget na programa para sa tuluy-tuloy na pag-unlad. (CPRSD/LTC/PIA-Mimaropa/Calapan)



