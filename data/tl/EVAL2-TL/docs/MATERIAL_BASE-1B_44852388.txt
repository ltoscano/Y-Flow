
295 blood bags, nalikom sa 1st Provincial Dugong Quezon Awards 2016

August 21, 2016

LUNGSOD NG LUCENA, Quezon, Agosto 21 (PIA) --May 295 blood bags ang nalikom sa idinaos na bloodletting activity noong Agosto 15 alinsabay sa pagdaraos ng 1st Provincial Dugong Quezon Awards 2016 bilang bahagi ng pagdiriwang ng ika-138TH anibersaryo ng kapanganakan ni dating pangulong Manuel Luis Quezon (Agosto 19).

Sa pagtutulungan nina Dra. Ana Maria Martinez, Quezon Medical Center (QMC) blood bank provincial coordinator at Dr. Rolando Padre, ang chief of hospital ng QMC, may 495 katao ang boluntaryong nagbigay ng kanilang dugo mula sa religious group, national government agencies, rural health units, civic organizations at mga empleyado ng pamahalaang panlalawigan ng Quezon.

Sinabi ni Dr. Padre, na ang nalikom na dugo ay gagamitin sa panahon ng pangangailangan lalo na kung may kalamidad o sa sitwasyong kagipitan na makapagdudugtong sa buhay ng isang tao o pasyente.

Bilang pagkilala sa mga blood donors, pinagkalooban ng Galloner’s Award ang may 81 blood donors makaraang makapagbigay ng dugo ng siyam na beses. Kasangga Award sa Kabalikat Civicom sa kanilang boluntaryong pagsuporta sa programa, Masigasig Award kay Dr. Padre, dahil sa masidhing paghihikayat na makakolekta ng dugo, at Dugong Quezon Award (Sandugo Award) sa mga outstanding local government executives sa aktibong pakikibahagi sa bloodletting campaign simula noong Enero 1 hanggang Desyembre 31, 2015.

“Ang blood donation day ay araw ng mga makabagong bayani, sa maliit nilang pamamaraan ay nakapagbigay ng panibagong pag-asa sa mga may sakit nating kababayan na nangangailangan ng dugo.” mensahe ni Gov. David Suarez na kinatawan ni provincial administrator Rommel Edano.

Hangad ni Gov. Suarez at may bahay niyang si ALONA partylist representative Anna Villaraza-Suarez na makapagbigay ng kanilang buong suporta lalo’t higit sa health program na isinagawa sa Quezon, ayon kay Edano.

Samantala, dalawang malakihang bloodletting activities ang isinigawa rin noong Agosto 19, ang araw ng kapanganakan ni dating pangulong Manuel L. Quezon.

(RMO, PIA at ulat mula sa Quezon PIO)



