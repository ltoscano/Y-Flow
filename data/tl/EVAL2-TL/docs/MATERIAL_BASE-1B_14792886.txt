Warrant of arrest vs Ecleo nabuhay By Bernard Taguinod August 4, 2016 Biglang nabuhay na isyu sa Sandiganbayan ang warrant of arrest laban kay dating Dinagat Island, Cebu Rep. Ruben Ecleo Jr., sa gitna ng maigting na kampanya ng Philippine National Police (PNP) laban sa kriminalidad at iligal na droga.
Sa nagdaang dalawang araw, muling lumutang ang warrant of arrest na unang inisyu ng Sandiganbayan First Division laban kay Ecleo noong Enero 28, 2011 dahil hanggang ngayon ay hindi pa ito nahuhuli.
Magugunita na inisyu nina Associate Justices Rodolfo A. Ponferrada, Rafael R. Lagos at Efren N. dela Cruz, chairman ng First Division ang nasabing warrant of arrest, matapos pagtibayin ng Korte Suprema ang unang sintensya ng Sandiganbayan na 31-taong pagkakabilanggo laban kina Ecleo at dalawa pang kapwa akusado na sina Anadelia N. Navarra at Ricardo L. Santillano. Gayunpaman, hanggang ngayon ay hindi pa nahuhuli si Ecleo na nasintensyahan na rin sa kasong pagpatay sa kanyang misis na si Alona Bacolod sa Cebu noong Enero 5, 2002.



