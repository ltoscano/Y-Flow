Adbokasiya sa pagsugpo ng sakit na TB sa Palawan, pinaiigting

August 22, 2016 Leila B. Dagot

PUERTO PRINCESA, Palawan, Agosto 22 (PIA) --- Hinikayat ni Pamela Garcia, National Tuberculosis Program Coordinator ng Provincial Health Office (PHO) ang sino man na magpatingin, kahit hindi man nakakaranas ng mga sintomas ng sakit na Tuberculosis (TB).

Binigyang diin ng programa na libre ang pagpapatingin at gamutan ng TB, kaya walang dapat na alalahanin ang mga mamamayan.

“Isa ang sakit na TB sa sampung nangungunang nakamamatay na sakit sa lalawigan ng Palawan”, ani Garcia sa isinagawang “Kapihan sa Philippine Information Agency (PIA)” kamakailan kaugnay sa pag-observe ng National Lung Month.

Ayon kay Garcia, pabago-bago lamang ang rank nito, pero hindi parin umano ito tuluyang nawawala sa hanay ng mga nakamamatay na sakit.

Nilinaw pa niya na isang airborne disease ang TB o madaling makahawa sa pamamagitan ng hangin kaya mahirap itong sugpuin. Gayon paman, bumaba umano ang kaso nito bunsod narin ng pinagsamang pagsisikap ng mga government agencies at non-government organizations (NGO).

Nitong 2015, mayroong naitatalang 2,127 na kaso ng TB sa lalawigan, ang lahat ng ito umano ay sumailalim na sa gamutan at gumaling.

Paalala pa niya, laging nariyan ang banta ng sakit at hindi ito namimili ng taong dadapuan. “Akala kasi natin ang posible lang na may TB kapag payat at inuubo, ngayon kahit mukhang malusog, maaaring may TB”, ayon kay Garcia. (LBD /PIAMIMAROPA-Palawan)



