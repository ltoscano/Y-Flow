PCG nilunod ng Tigresses By Elech Dawa October 4, 2016
Naging masaya ang pagbabalik-laro ni team captain Pamela Lastimosa matapos walisin ng University of Sto. Tomas sa tatlong sets ang Philippine Coast Guard, 25-16, 25-10, 25-23 kahapon sa Shakey’s V-League Reinforced Conference sa PhilSports Arena sa Pasig City.
Matagal na hindi nakapalo ng bola si Lastimosa dahil sa kanyang injury kaya naman nakita sa kanya ang pagiging ganado at sabik sa laro.
“Na miss ko maglaro kaya ginawa ko lahat,” masayang sabi ni Lastimosa na tumikada ng pitong puntos kasama ang pitong attacks. Hindi pa ganap na maayos ang laro ni Lastimosa at ayon sa kanya ay kailangan pang dagdagan ang oras ng kanyang ensayo.
“Nasa 60 to 70 percent pa lang ako kaya kailangan pang magpakundisyon,” ani Lastimosa.
Bumanat si EJ Laure ng 12 markers at 11 attacks, may tig pitong puntos din sina Marivic Meneses at Carla sandoval para itarak ang pangalawang sunod na panalo ng Tigresses at solohin ang top spot.
Madaling nakuha ng UST ang panalo sa unang dalawang sets pero sa third ay nahirapan ang mga ito matapos maglusutan ang mga palo ng Lady Dolphins.
“Humina ‘yung depensa kaya erratic ‘yung laro namin sa third set, wika ni head coach Kungfu Reyes. “Ang daming lumulusot na palo na kaya namang habulin,”



