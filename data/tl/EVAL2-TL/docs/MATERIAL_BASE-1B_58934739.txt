Pinoys mapapalaban sa foreign GMs By Ramil Cruz November 17, 2016
Paparito ang mga de-kalibreng Grandmasters sa mundo sa papasok na buwan, sa paghu-host ng Pilipinas ng dalawang malaking international chess tournaments sa Subic Freeport Zone sa Olongapo City.
Nabatid kay National Chess Federation of the Philippines executive director GM Jayson Gonzales, tapos ng Philippine Sportswriters Association Forum sa Shakey’s Malate noong Martes, na matindi ang komposisyon ng mga dayuhang kalahok dahil nagtataglay ang mga ito ng ELO rating na nagsisimula sa 2600 hanggang 2700.
Inaasahang mapipiga nang husto ang mga Pilipino woodpushers sa dalawang torneo. “More than 10 foreign GMs led by Chinese Wang Hao with Elo Rating of 2701 and those from Belarus, Georgia, India, Mongolia, Singapore and Germany had already confirmed their participation,” lahad ni Gonzales.
Unang susulong sa Dec. 6-11 ang Philippine International Chess Championships bago ang Philippine Sports Commission – Puregold Chess Challenge sa Dec. 13-18.
Mangunguna sa local challengers sina national team members GMs Eugene Torre, John Paul Gomez, Darwin Laylo at Rogelio Antonio, Jr., unang Pinay woman GG Janelle Mae Frayna at naghahabol ng GM norms na sina Paulo Bersamina, Emmanuel Garcia at Jerad Docena.
Umaabot sa total US$ 68,000 ang cash prizes, ang open men’s champion ay magbubulsa ng $7,000 at sa women’s side ay $3,500.



