Emperor Akihito bababa na sa trono By Noel Abuel July 15, 2016
Plano nang iwanan ni Japan Emperor Akihito ang trono nito dahil sa kaniyang edad at sa kalusugan.
Ayon sa ulat ng CNN, kung sakali ay ito ang unang abdication sa monarkiya ng Japan sa loob ng 200 taon.
Naniniwala ang 82-anyos na si Akihito na hadlang ang kaniyang edad upang lubos na magampanan ang tungkulin kung kaya’t panahon na para ipasa ang pamamahala sa susunod na henerasyon. Ang anak ng Emperor na si Crown Prince Naruhito ang nakatakdang pumalit sa ama nito sa trono.
Batay sa state news agency ng Japan, nakatakdang humarap sa publiko si Emperor Akihito.
Tatlong buwan na ang nakaraan nang inanunsyo ng Imperial Household Agency na babawasan na nina Emperor Akihito at Empress Michiko ang kanilang public appearances dahil sa edad ng mga ito.
Ang emperor ay ceremonial figure lamang sa Japan bagama’t tinitingala ng mga mamamayan sa nasabing bansa.



