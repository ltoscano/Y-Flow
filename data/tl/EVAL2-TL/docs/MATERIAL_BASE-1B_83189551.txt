Manunggul

By Tomas U. Santos - November 21, 2014

HINDI malululan ng maliit na bangka
ang bigat ng damdamin ng paglisan
nang walang paalam, unawaan at kapatawaran
Hindi makapaglalayag nang mapayapa
ang kaluluwang naka-angkla ang alaala
sa pagluluksa at pagluha
ng mga naiwan
Hindi mapipigilan ng hinubog na luwad
ang pagpupumiglas ng katawan
na muling lumaya, bumalik,
at bumaba mula sa bangka
Ngunit walang pakialam ang nasa likuran
na patuloy sa pagsagwan
sa lawa ng mga luha
ng mga naroon na sa Kaluwalhatian



