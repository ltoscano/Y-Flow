PANGANIB ‘DI ALINTANA NG MGA SNATCHER

PARANG balewala lang sa mga kabataang nanghahablot ng cellphone at alahas ang nakaamba na sakuna sa kanilang pagtawid sa malalapad na kalye na katulad ng Commonwealth Avenue at Quezon Avenue sa Quezon City at EDSA.
Noong nakaraang araw, nasaksihan ng dalawang mata ko kung paano kumaripas ng takbo papatawid sa tinaguriang killer highway na Commonwealth Avenue ang isang teenager na nanghablot ng alahas sa isang pasahero sa isang jeep.
Walang pakialam ang teenager na ito kung anong kapahamakan ang mangyayari sa kanya sa kanyang pagtakbo patawid basta ang importante ay makatawid lang siya sa kabila dala ang alahas na hinablot sa pasahero.
Ang nakapagtataka lang ay kung bakit hinahayaan lang ng mga pulis na nakasakay sa mobile car ang teenager at hindi man lang nila ito sinaway.
Andoon na ako, hindi alam ng mga pulis na kung ano ang ginawa ng teenager sa kabilang kalsada pero sana ay sinita man lang nila ito sa pagtawid ng paekis-ekis sa highway.
Kamakalawa ng gabi naman, halos ganitong pangyayari rin ang nasaksihan ng Lily’s Files sa Philcoa sa Commonwealth pa rin, hinablot ng isang teenager ang cellphone ng isang babae na nakasakay sa pampasaherong jeep at pagkatapos ay kumaripas ng takbo patawid sa kabila ang binatilyo na ‘di man lang inisip na maraming sasakyan at posibleng mahagip siya sa kanyang pagtakbo.
May mga nakaunipormeng pulis din na palakad-lakad sa may Philcoa pero hindi man lang nila sinaway ang teenager.
Tanong ko lang: may kinalaman kaya ang mga pulis sa ginagawang panghahablot ng mga kabataan na ito? Protektor kaya sila ng mga snatcher sa Commonwealth Avenue? Nagtataka lang kasi ako kung bakit rampant ang snatching dito gayong napakaraming pulis ang nagpapatrulya sa kahabaan nito.
Ngayong paparating ang piyesta ng Mahal na Poon ng Nazareno sa Quiapo, siguradong matatahimik itong kahabaan ng Commonwealth dahil mag-a-abroad ang mga snatcher na ito patungong Quiapo.
Napag-uusapan na rin lang ang piyesta ng Quiapo, sana roon sa ating mga kababayan na nananampalataya sa Mahal na Poon ng Nazareno, iwasan natin ang magsuot ng mga alahas sa katawan, magdala ng sobra-sobrang pera at higit sa lahat, mag-display ng ating mga cellphone.
Alalahanin po natin na ang ating pupuntahang lugar ay isang sagradong lugar at hindi natin kailangang magsuot ng alahas, magdala ng pera at mag-display ng cellphone.
Higit sa lahat po ay huwag tayong magdala ng mga bata dahil alam naman po natin kung gaano karami ang tao sa Quiapo kapag araw ng piyesta. Pero kung hindi talaga maiiwasan ay puwede ninyong lagyan ng tag sa kamay na may pangalan ang bata at contact number ng magulang ang inyong mga anak para ‘pag nawala ang mga ito ay madaling matutunton.
Mula po sa Lily’s Files, Happy Piyesta po sa Mahal na Poon ng Nazareno at sa lahat ng mga taga-Quiapo, Manila.



