
HIMALA NI NORA AUNOR ‘DI UMUBRA SA MALAKANYANG

HINDI po ako tagahanga ni Superstar ng pelikula at sining Ms. Nora Aunor, at lalong hindi tayo maka-Star for of All Seasons na si Batangas Governor Ms. Vilma Santos-Recto, dahil sa totoo lang po ay wala akong hilig manood ng sine.
Bilang mamamahayag, nababasa natin ang buhay artista. Ang Nora Aunor, kahit saang sulok ng mundo, ay hindi maitatago na nakatatak na sa isip, puso at damdamin ng napakaraming Filipino.
Kamakailan ay umibabaw muli si Ms. Aunor. Mula sa mga sektor ng sining, arte, pelikula at pag-awit, pati na sa hanay ng maraming manunulat, ay nagkakaisa sila na panahon na para kilalanin siya sa hanay ng mga National Artist.
Bago mapabilang ang sinoman sa listahan ng mga “kandidato” ay dumaraan muna ito sa masusi, malalim at matalinong pagpili mula sa mga maituturing na pambansang indibidwal. Pero ang pinal na listahan ng mga ito ay dumaraan sa National Commission for Culture and Arts. Pero nag-eendorso lang sila sa Malacañang na ang Pangulo ang may kapangyarihang pumili ng national artist.
Kaya dumaraan sa butas ng karayom ang sinoman na isinasali sa National Artist Fame na nakabatay sa kanilang kontribusyon sa larangan ng arte, sining, kultura at kauring batayan.
At kung si La Aunor ang pag-uusapan ay wala na sigurong makasusukat sa kanyang galing at malaking kontribusyon sa pambansang kultura natin.
May mga alegasyon na nasangkot si Nora Aunor sa mga kuwestyonableng aktibidad, kasama na ang minsan paggamit ng iligal na droga, at medyo sang-ayon tayo rito pero napanagutan na niya iyon.
Sino ba ang malinis sa atin? Sino ba ang hindi nagkaroon ng pagkakamali sa buhay? At sino ba ang hindi nadapa? Kaya hindi maiwasan na magkaroon ng mga negatibong reaksyon laban mismo kay Pang. Benigno Aquino III.
Bakit nga ba ang batas ay nagbigay ng kapangyarihan sa isang Pangulo para pumili ng kanyang gusto na maging National Artist? At para ano pa ang NCCA at mga organisasyong sangkot sa pagpili kung ibabasura rin lang pala ng isang Pangulo ang “kandidato”?
Sa kanto ng Barangay Botocan, may tumpukan at nagtatawanan. Galit sila kay Noynoy sa pagbura niya kay Ms Aunor. Isa lang daw ang nakita nilang dahilan kung bakit “binura” siya ni Aquino sa mga dapat kilalanin na National Artist. ‘Yun kasing litrato ni ‘Nora ay kamukhang-kamukha ni ex-Pres. Gloria Macapagal Arroyo!”
Aray kooooooo! Biro iyon pero malapit sa katotohanan, dahil kung susuriin nga naman ay walang dahilan para tanggalin ni PNoy si La Aunor bilang kandidato sa pagka-National Artist.
Hindi nga ba umubra ang himala ni Nora Aunor sa Malacañang o sadyang walang himala sa Palasyo ‘pag ‘di ka kaalyado?



