Mga tulay sa Sta. Maria Bypass, nilaparan para mapaluwag ang trapik

July 18, 2016 Shane Frias Velasco

SANTA MARIA, Bulacan, Hulyo 18 (PIA) -- Suyang suya ka na ba sa matinding sikip ng trapiko mula Sta. Maria hanggang sa Bocaue exit ng North Luzon Expressway o NLEX? Unti-unti nang nasosolusyunan ng Department of Public Works and Highways o DPWH at Pamahalaang Bayan ng Sta. Maria ang matagal nang problema ng mahabang pila ng trapik. Ayon kay Engr. Alejandro Centeno ng Second Engineering District ng DPWH, natapos na ang ginagawang pagpapalapad sa mahabang Sta. Maria Bypass Bridge 1 na nagkakahalaga ng 98.9 milyong piso. Tinatapos na rin ang pagpapalapad ng mas maigsing Sta.Maria Bypass Bridge 3 sa halagang 18.6 milyong piso. Dating dalawang linyang salubungan ang nasabing mga tulay. Ngayon ay apat na linya na tig-dalawang linya na salubungan.

Ipinantay sa kasalukuyang lapad ng Sta. Maria Bypass Road ang mga tulay.

Katatapos lang ding palaparin ang kalsadang ito na nagsisilbing alternatibong ruta patungong Norzagaray kung galing ng NLEX sa Bocaue at pabalik. Taong 2002 nang ipagawa ni nooâ€™y Pangulong Gloria Macapagal-Arroyo ang dating salubungang daan. Noong 2009 nang humagupit ang bagyong Ondoy, nawasak ang Sta. Maria Bypass Bridge 2, kaya naputol ang alternatibong daan. Sa pamamagitan ng Post-Ondoy and Pepeng Short Term Infrastructure Rehabilitation Project, na pinondohan ng Japan, muling naitayo noong 2010 ang Sta. Maria Bypass Bridge 2 at sabay nilaparan na rin. Kaugnay nito, hinihintay na lang ng Manila North Tollways Corporation o MNTC, ang pribadong kumpanyang konsesyonaryo ng NLEX, ang pag-apruba ng Toll Regulatory Board para sa proyektong laparan ang tulay sa Bocaue Exit. Ayon kay Rodrigo Franco, Pangulo ng MNTC, nakatakda itong gawing anim na linya o tig-tatlong linyang salubungan. Nag-iimbudo kasi sa bahaging ito ng interchange ang mga sasakyan na nagsisiksikan na magkasya sa dalawang linyang makitid na tulay ng Bocaue Exit. Samantala, habang hinihintay na makumpleto ang malalaking imprastrakturang ito, nagbukas ng mga bagong alternatibong ruta ang Pamahalaang Bayan ng Sta. Maria. Mula sa barangay Bagbaguin, na malapit sa boundary ng Sta. Maria at Bocaue, may binuksang daan derecho na sa barangay Sto. Tomas at San Gabriel. Pwede rin itong daanan papuntang Muzon sa San Jose Del Monte. Iba pa rito ang sari-saring alternatibong ruta sa mga looban ng Sta. Maria. (CLJD/SFV-PIA 3)



