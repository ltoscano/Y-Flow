
Mga magsasaka sa Ned, Lake Sebu binigyan ng Php3.1M na tulong ng DAR

SSeptember 30, 2016

LUNGSOD NG KORONADAL, South Cotabato, Set. 30 (PIA)-- Abot sa Php3.1 milyon ang tulong na natanggap kamakailan ng mga magsasaka sa malayong barangay ng Ned sa Lake Sebu, South Cotabato.

Ang mga magsasaka ay mga miyembro ng Proper Ned Agrarian Reform Beneficiariesâ€™ Cooperative (PNARBC) na nakatanggap ng mga pasilidad tulad ng storage building, warehouse at greenhouse dryer at mga makinarya na kinabibilangan ng stripping machines, baling machine, back strap looms, heavy duty weighing scales at moisture testers.

Layon nito, ayon kay Provincial Agrarian Reform Program Officer II H. Roldan Ali, na mapaunlad ang produksyon, kalidad ng produkto at kita ng mga magsasaka sa naturang barangay, lalung lalo na ang mga agrarian reform beneficiary.

Ibinigay ang ayuda sa pamamagitan ng Mindanao Sustainable Agrarian and Agriculture Development (MinSAAD) Project.

Sa kanyang talumpati, nagpasalamat si Ned Barangay Captain Jerry Nobleta sa DAR at MinSAAD sa proyektong ipinatupad para sa mga residente sa lugar.

Kampante ang kapitan na makakatulong ang proyekto para magkaroon ng trabaho at mas magandang kita ang mga magsasaka sa kanilang barangay.

Ang MinSAAD ay joint project ng Pamahalaan ng Pilipinas sa pamamagitan ng DAR at Japan International Coordination Authority (JICA).

Nakatuon ito sa pagpapatupad ng mga proyektong pang-agrikultura tulad ng patubig, farm-to-market road, tulay, at marami pang iba sa mahihirap na barangay sa Mindanao. (DEDoguiles-PIA 12)



