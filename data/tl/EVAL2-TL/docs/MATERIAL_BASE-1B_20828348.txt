DEPOSITO AT ANG MGA PUBLIC-PRIVATE HOSPITAL

BATAY sa nagaganap ngayon sa ilang malalaking ospital ng gobyerno, parekoy, totoo ang bintang na gustong gawing public-private hospital ang lahat ng ito.
Hindi umaamin ang gobyerno na may pagsasapribado pero napakalinaw ang pinaggagagawa nito: partly private at partly public.
Para umano magiging mas mahusay ang serbisyo ng mga ospital na hindi maibigay nang buo ng pamahalaan.
At kung naghahanap ka mahusay na serbisyo, magbayad ka nang mahal, sabi.
At hindi mo na kailangang tumakbo sa mga puro na pribadong ospital?
Malinaw ang ugat ng patakaran ng gobyerno: umiiwas ito sa buong gastos sa operasyon at mantinansya ng mga ospital.
Kung papansinin ninyo, parekoy, ang mga sinasabi ng gobyerno, malayong mas marami ang silid para sa mga may pera o pay ward kaysa ang para sa mga mahihirap.
Parang maitutulad ito sa mga pribadong sementeryo na may espasyo para sa mga mahihirap pero maliit lang, bukod pa sa bahain at iba pa.
At kung may charity ward nga para sa mga mahihirap sa mga public-private hospital na ito, akalain ba ninyo ay madali kayong maipasok at magamot?
Diyan nga lang sa Philippine General Hospital, kukunin ka ni Lord kung nadisgrasya ka sa patalim, baril at iba pang grabeng kalagayan na nangangailangan ng x-ray.
Alam ba ninyong pila-pila sa araw at gabi ang mga nagpapa-x-ray at marami ang nababalaho dahil walang pambayad dito? King-ina.
Ibig kong sabihin, parekoy, lahat ng mga pasilidad gaya ng x-ray, ultrasound at iba pang pasilidad ay kailangan mong bayaran nang mahal.
Kung malilibre ka man, king-ina, katakot-takot na sertipikasyon ng DSWD at kapitan ng barangay ang isusumite mo bago ka pagbigyan.
Sa Fabella Hospital na isa na sa mga isasapribado, dati rati donasyon lang ang ibibigay mo at kung may gastos ka man, doon ka bibili sa mga inginunguso ng mga doktor na parmasya sa palibot para sila magkakomisyon.
Guwantes, karayom, bulak, alkohol at iba pa.
‘Pag naitayo na ang mga public-private hospital na ‘yan, maghanda-handa ka na.
Baka maulit nang maulit ang problema na “no deposit, no admission” gaya ng ikinamatay ni Jannary ‘Yanna’ Chan sa Butuan Doctors Hospital na naiulat natin dito kahapon. BURDADO/Jun Briones



