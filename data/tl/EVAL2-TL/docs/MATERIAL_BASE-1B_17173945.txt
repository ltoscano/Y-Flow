
NANGGAYA NA RIN LANG

MAY ipinalabas na balita noong Undas tungkol sa isang lumang puntod ng isang opisyal ng gobyerno na ginawang tindahan.
Wala na ngang nagpapahalaga, nabastos pa.
Nakalulungkot naman.
Samantala saan man magpunta ay makikita ang selebrasyon ng “trick or treat” ng “Halloween.”
Kalat ang mga gimik ng mga nakakatakot na costume.
May mga habulan pa nga nang nakasuot ng nakakatakot na mga costume na ito.
Alam natin na ang Halloween ay hiram, ginagaya lang natin ang mga gimik na ito mula sa ibang bansa.
Ang panahon ng Halloween ay panahon ng pangaluluwa naman sa Pilipinas kung saan inaalala ang mga yumao nang mahal sa buhay.
Pero sa ibang bansa ay inaalala rin ang mga namatay nang mahal sa buhay tulad ng mga sundalo at mga bayaning nagsilbi sa kanilang bayan.
Tuwing All Soul’s Day halimbawa sa Arlington Cemetery ng Amerika ay sagrado ang seremonya ng pag-alala sa mga namatay nang mga opisyal ng gobyerno.
Inaalayan sila ng mga wreath, madamdamin ang mga seremonya at misa na inaalay sa kanila ng pamahalaan dahil sagrado sa gobyerno ang serbisyong ibinigay nila sa bayan.
Bakit kaya ang gawing ito ay hindi natin ginagaya. Nanggaya na rin lang tayo.
Ang mga puntod ng mga bayani natin dito na hindi masyadong sikat, nakalimutan na, wala na halos dumadalaw.
Napakalungkot ng mga puntod nila ‘pag Undas, wala kahit isa man lang kandila.
‘Yun ngang isa ginawang sari-sari store pa.
Bakit ba dapat ay pahalagahan ang mga naging kontribusyon nila sa bayan?
Dahil mula sa aral ng nakaraan matututo ang mga bagong henerasyon ng mensahe ng kasaysayan.
Paano natin maituturo sa ating kabataan ang tamang pagsisilbi sa Inang Bayan kung hindi natin naipapakita ang pagpapahalaga sa mismong mga tao na nagpakita ng ganitong pagsisilbi at pagpapahalaga sa Pilipinas.
Dapat ay may isang ahensya ng pamahalaan na ang isang mandato ay ang pagbibigay-pugay tuwing Undas sa mga namayapang mga bayani, sikat man o hindi, at mga taong tapat at buong pusong nagsilbi sa bayan.
Nanggagaya na rin lang tayo, gayahin na ang maganda.



