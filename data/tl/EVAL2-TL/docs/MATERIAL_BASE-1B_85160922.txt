Tukoy na papel ng mga ahensya sa paglilinis sa Look ng Maynila, nilinaw

July 15, 2016 Shane F. Velasco

LUNGSOD NG MALOLOS, Hulyo 15 (PIA) -- Pinagtibay kamakailan ang isang resolusyon na tumutukoy sa mas malinaw na mandato at papel ng bawat ahensyang inutusang maglinis sa Look ng Maynila. Sa Resolution 01-2016 na inilabas ng Manila Bay-Site Coordinating Committee, binuo ang Coastal Law Enforcement Alliance for the Manila Bay Region 3 o CLEAR-3. Nilalaman nito ang bawat detalye kung paano tutuparin ng mga ahensyang tinukoy ng Korte Suprema, ang kani-kanilang papel upang tunay na maibalik ang Class SB ng Look ng Maynila.

Ayon kay Ofelia Conag, Protected Area Superintendent ng ng Department of Environment and Natural Resources sa Bulacan, binibigyan ng CLEAR-3 ng malaking papel ang Philippine Coast Guard o PCG bilang pangkalahatang tagapangulo. Dahil dito, mas mapapaigting ang pagpapatrolya at pagbabantay ng PCG sa buong Look ng Maynila, lalo na ang paghuli sa mga anumang barko o sasakyang pandagat na nagtatapon ng sari-saring dumi. Bukod dito, sang-ayon sa Republic Act 9275 o ang Clean Water Act of 2004, tungkulin din ng PCG na ang matutukoy na maduming bahagi ng tubig ay dapat maibalik sa kanyang biyolohikal na buhay at sigla. Kung mayroon mang tumapong langis, ang PCG ang unang may responsibilidad para linisin ito. Samantala, ang Environmental Management Bureau ang siyang may mandato na panatilihin ang kalinisan ng lininis ng PCG.

Maari din itong magsagawa ng pananaliksik sa kung paano muling mapapangisdaan ang dating nadumihang bahagi ng tubig. Tututukan naman ng Bureau of Fisheries and Aquatic Resources o BFAR ang pagbabantay sa bawat maliliit na mangingisda at commercial fishing boat sa paraan ng responsableng pangingisda. Magpapataw din ng parusa ang BFAR sa sinumang mahuhuli na pinanggagalingan ng tumagas na krudo, langis, o anumang elementong pipinsala sa kalidad ng tubig at yaman nito. Ang Department of the Interior and Local Government o DILG naman ang may mandato na bantayan ang mga pamahalaang lokal sa paligid ng Look ng Maynila, mula Cavite hanggang Bataan, sa paraan ng pagtatapon ng basura. Ayon sa Mandamus ng Korte Suprema, dapat obligahin ng DILG ang mga tinukoy na pamahalaang lokal na bumuo at magpatupad ng 10 Taong Solid Waste Management Plan alinsunod sa itinatadhana ng Republic Act 9003 o ang Ecological Solid Waste Management Act. Tanging ang DILG lamang ang mag-aapruba ng kalidad ng magiging Material Recovery Facility para matiyak na hinding hindi kakatas sa mga kailugang nakadugtong sa Look ng Maynila.
Maghihigpit rin ang DILG, sa tulong ng Department of Public Works and Highways, sa pagtatanggal ng lahat ng uri malaki o maliit na istraktura sa lahat ng gilid sa kahabaan ng mga ilog na nakadugtong sa Look ng Maynila. Ikinakasa na rin ang demolisyon ng lahat ng uri ng istraktura sa mismong pampang ng look na direktang pinanggagalingan ng sari-saring dumi. Tiniyak naman ng DILG na ang Philippine National Police ay magbabantay sa bawat pagpapatupad ng batas partikular na sa gagawing demolisyon. (CLJD/SFV-PIA 3)



