PAYOLA NG BUONG DISTRICT IBINUBULSA NG DD

ALL out war against illegal gambling daw sa isang lunsod ng Metro Manila pero ano itong impormasyon sa Lily’s Files na malaking halaga raw ang tinatanggap na payola ng district director?
Sinasabing may mga malalaking gambling lord sa lungsod at malalapit sa mga politiko kaya sila ang nag-ooperate sa lungsod ng maraming uri ng sugal.
Dahil sa pagkorner ng DD sa lahat at walang nakararating sa mga nasa ibaba, gustong-gusto na raw magrebelde ng mga station commander laban sa kanilang bosing.
Ang kinaiinisan pa umano ng mga opisyal ay ang ginagawang pagsibak ng kanilang DD sa mga commander na nahuhulihan ng sugal sa kanilang area of responsibility o AOR gayong ginagawa naman ng mga ito ang kanilang buong kakayahan para matigil ang sugal.
Hindi raw nagustuhan ng mga opisyal ang nakarating sa kanilang A-1 information na tumatanggap ng “lingguhang payola” ang kanilang amo mula sa mga GL.
Nagsasawalang-kibo ang mga station commander sa pag-aakalang ang tinatanggap na payola nitong si DD ay para lang sa kanya, pero nang mabalitaan ng mga opisyal na na mayroon din pala sila, dito na na-shock ang mga opisyal.
Kung totoo ang impormasyon na ibinubulsa raw lahat ni DD ang pera na galing sa mga GL, kawawa naman ang ibang opisyal.
Biruin mo, palabas lang pala ni DD ang “all out war against illegal gambling” at plantsado na lahat.
Kawawa talaga ang mga station commander at hepe ng mga unit dahil bukol lang ang inaabot ng mga ito sa kanilang hepe.
DD, general, sir, huwag naman masyadong garapal, huwag kayong swapang.
Kunin mo ang sa iyo at ibigay mo sa kanila ang dapat na sa kanila dahil marami ring mga proyekto ang mga ‘yan sa kanilang istasyon o unit.
Kasama pa sa drama ni DD ang pagsibak sa opisyal na hindi niya bata na sinasabing nahulihan ng sugal sa AOR at itinatalaga naman ang kanyang mga bitbit na tauhan.
Kapag hindi kayang banggain ang opisyal na gusto niyang sibakin dahil alaga ng matatag na sekta ng relihiyon o may ipinagmamalaki sa city hall, kanyang minumura nang harapan at hinihiya sa kapwa opisyal, lalo na kapag nasa conference.
Aba, eh, akala yata nitong si DD ay sumisikat siya sa kanyang pagpapalabas na matapang siya.
Ang hindi niya alam, bumababa ang pagtingin at respeto sa kanya ng mga miyembro ng mga pulis niya. Sino si DD?



