PRANGKAHAN: May K naman si FVR pumuna kay Digong
By Ellen Tordesillas October 12, 2016 Mabuti naman at si dating Pangulong Fidel V. Ramos ang nagsalita tungkol sa magulo na pamamalakad ni Pangulong Rodrigo Duterte.
Habang nagyayabang ang Malacañang ng kung anu-anong ginawa daw nila sa unang 100 araw ni Duterte bilang pangulo, sinabi ni Ramos sa kanyang column sa Manila Bulletin noong Oktubre 9 na talo ang “Team Philippines”, ang buong bansa na sobra sa 100 milyong Pilipino dahil sa naubos ang oras ni Duterte sa mga kontrobersiya ng Extrajudicial Killings o pagpatay sa mga tao na hindi dumaan sa proseso ng korte, sa mga suspek sa iligal na droga at ‘yung hilig niyang magmura pati sa mga lider ng ibang bansa at mga institusyon.
Malaking kadismayahan ang nangyayari, sabi ni Ramos. Kung ibang tao ang nagsabi ng mga sinulat ni FVR, maaaring sabihin ng mga kakampi ni Duterte na naninira lang.

Ngunit hindi pwedeng sabihin yan kay FVR dahil sinabi mismo ni Duterte na kaya siya tumakbo sa pagka-presidente dahil sa susog ni FVR, pinasalamatan pa niya ito noong inawgurasyon niya. Hinirang niya si FVR na special envoy sa China para simulan ang pagbabalik ng maayos na relasyon sa pagitan ng Pilipinas at China.
Mukhang malalim ang pinanghuhugutan ng komentaryo ni FVR. Hindi kasi ‘yan nagsasalita na walang basehan. Mahilig ‘yan sa CSW o complete staff work.
Panggising at babala ito kay Duterte na ang asta nitong mga nakaraang tatlong buwan, ay Diyos siya.
Ang isang pinuna ni Ramos ay ang mga batikos ni Duterte sa Estados Unidos. Galit nag galit siya kay Pangulong Barack Obama na nagsabi na pinapahalagahan ng Amerika ang human rights o karapatang pantao.

Kay Duterte kasi, masamang salita ang “human rights”.
Pinahihinto ni Duterte ang magkasamang pagpapatrol ng US Navy at Philippine Navy sa Spratlys, pinahihinto na rin niya ang military exercises. At ang pinakahuli, gusto niyang ipawalang saysay ang Enhanced Defense Cooperation Agreement o EDCA dahil wala raw pirma ni Aquino.
Mahirap kasi ang salita nang salita na hindi pinag-aaralan ang sinasabi. Dapat nagtanong muna siya sa mga eksperto o sa mga abogado niya. Sana nasabihan siya na kahit si dating Defense Secretary Voltaire Gazmin ang pumirma, ligal ang dokumento dahil awtorisado ni Pangulong Benigno Aquino III si Gazmin.
Ngunit hindi masasabi kung hihinto si Duterte diyan. Pwede naman talaga niyang ipahinto ang EDCA. Bibigyan lang niya ng sapat na panahon ang Estados Unidos ayon sa kasunduan.

Sabi ni Ramos, “Ano ba? Itapon na lang ba natin ang maraming taon na military partnership at pagkakaibigan?”
Tahimik si Duterte sa komentaryo ni Ramos. Sabi ni Presidential Spokesperson Ernesto Abella, tinataggap niya ang komentaryo ni Ramos na payo ng isang tatay.
Makikinig ba ang anak?



