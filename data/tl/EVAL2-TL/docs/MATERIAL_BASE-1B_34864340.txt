ALAMAT SA KAPALMUKS

MALA-ALAMAT na talaga ang kapal ng pagmumukha nitong mag-among sina Agriculture Secretary Procy Alcala at nag-resign kuno na administrator ng National Food Authority na si Orlan Calayag. Sa rami ng kahihiyang idinulot ng dalawang kumag na ito kay Pangulong Aquino ay hindi pa rin magawa ng mga ito na umalis sa kani-kanilang puwesto.
Ang mas nakatatawa ay itong si Calayag na nag-anunsyo pa ng kanyang pagbibitiw sa puwesto bilang administrador ng NFA pero kamukat-mukat mo ay hindi pa pala ito umaalis sa puwesto. Ang palusot nito ay hihintayin muna umano niya ang taong ipapalit sa kanya ni dating Senador Kiko Pangilinan na itinilaga kamakailan ng Pangulo bilang food security czar.
Aba, sir, hindi mo na kailangang hintayin ang itatalaga ni Kiko dahil mayroon ka namang deputy administrator na maaaring pumalit sa iyo! Ano ‘yun, umaasa ka pa na makapagpapasipsip ka pa kay Kiko at nagbabakasakaling ikaw ang ilalagay sa puwesto? Kakapalan naman na yata ‘yan, ‘di po ba, sir?
O baka naman inaayos mo pa ang papeles diyan sa NFA para mapagtakpan mo ang mga kalokohan sa rice importation. Aba’y mantakin mo, hindi lang pala overpriced ang mga bigas na inaangkat ng NFA sa Vietnam kundi maging ang mismong cargo handling service. Ang tindi ninyo mga tsong!
Ito namang si Alcala ay talagang nangungunyapit sa puwesto at hindi raw ito bibitiw sa puwesto hangga’t hindi ito sinasabi ng Pangulo. May tiwala pa naman umano ang Pangulo sa kanya kaya todo kapit pa rin siya kahit puro kahihiyan na ang kanyang dala sa administrasyon.
Aba, sir, saan na ang pangakong magkakaroon pa tayo ng surplus sa bigas sa ilalim ng iyong panunungkulan? ‘Di ba’t ipinagmalaki mo pa ba na magiging exporter tayo ng bigas dahil napakagaling mo bilang DA secretary? Hindi ba’t ipinangalandakan mo pa na sa ilalim ng iyong panunungkulan ay makakamit natin ang tunay na food security?
Lumalabas na maging si Pangulong Aquino ay hindi na naniniwala sa iyo na siyang dahilan kung bakit itinalaga niya si Kiko sa kanyang puwesto bilang food security czar. Hindi pa ba maliwanag na pahiwatig ito sa iyo?
Kung sabagay, medyo mahina talaga ang pakiramdam mo kapag makapal na talaga ang iyong pagmumukha. Mga ganitong tao ay talagang mahirap nang dapuan ng hiya.
Ang malungkot nga lang ay pati ang kanilang boss na si PNoy ay nadaramay sa kanilang pangwawalanghiya.



