
Singil sa pagkain sa ilang dorm ng UPD, nakaambaang tumaas

(Unang nalimbag ang balitang ito sa isyu 1-2 ng Philippine Collegian noong 23 Agosto 2014.)
ni Julian Bato
Nakaambang tumaas ng P2,000 kada buwan o P10,000 kada semestre ang bayarin ng mga estudyante sa ilang dormitoryo ng UP Diliman (UPD) matapos ipanukala ng Office of Student Housing (OSH) kay Chancellor Michael Tan na itaas ang singil nito sa serbisyo ng pagkain.
Sa isang liham na isinumite sa Office of the Chancellor, planong itaas ng OSH ang singil sa pagkain, mula P85 kada araw tungong P150 kada araw, sa tatlo sa 11 na dormitoryo sa UPD katulad ng Kalayaan, Ilang-Ilang, at Molave Residence Halls. Kung aprubahan ni Tan at ng Board of Regents ang panukala, halos 1,000 sa 3,600 na estudyante na nakatira sa mga single-fee dormitory na ito ang maapektuhan.
Ayon sa OSH, nalulugi na ang tanging food concessionaire nitong Herb at Erlinda Co Food na naghahanda ng mga almusal, tanghalian, at hapunan ng mga estudyante sa dormitoryo.
Tumaas ng limang porsyento ang halaga ng mga bilihin na kinakailangan sa pagluluto dahilan upang malugi umano ng P600,000 kada taon ang may-ari ng food concessionaire na si Erlinda Co.
Subalit mariing tinututulan ng ilang residente sa lahat ng dormitoryo ng UPD ang pagpapasa raw sa kanila ng kakulangan ng pondo para sa pagkain.
Isa si Rey Escosio, isang estudyante ng BS Physics, sa mga nakadepende sa murang pagkain sa Molave.
Tanging ang buwanang stipend mula sa kanyang scholarship ang inaasahan ni Escosio para punan ang pang-araw araw niyang gastusin tulad ng pagkain, pamasahe, at kagamitang pang-laboratoryo.
Kung matuloy man ang pagpapatupad ng dagdag-singil sa mga bayarin sa dormitoryo, nangangamba si Escosio na mapilitan siyang lumipat ng titirahan. Hindi na raw kayang tustusan ng kanyang mga magulang, na kapwang kontraktwal na trabahador sa isang pabrika, ang magiging P10,000 dagdag sa mga bayarin sa dormitoryo kada semestre.
“Hindi tama na magtaas ang food fee [dahil] masyadong mahal ito. Marami pa kasi kaming pinagkakagastusan bukod sa pagkain,” ani Escosio.
Bilang pampublikong unibersidad, tungkulin ng gobyerno na panatilihing abot-kaya ang mga batayang pangangailangan katulad ng pagkain at tirahan na kasama sa karapatan sa edukasyon, ani Menchani Tilendo, konsehal sa UPD University Student Council.
Dating nangangasiwa sa serbisyo sa pagkain sa mga dormitoryo ang University Food Service (UFS) bago ito pinalitan ng mga pribadong concessionaire katulad ng Herb at Erlinda Co Food. Ngunit matapos ang sunud-sunod na pagkaltas sa badyet, napilitang bitawan ng UFS ang serbisyo nito sa mga dormitoryo noong 1994.
Upang maging abot-kaya ang pagkain para sa mga dormitoryo, dapat dagdagan ng gobyerno ang subsidiyo nito sa UP para bumalik ang murang serbisyo ng UFS, ani Tilendo.



