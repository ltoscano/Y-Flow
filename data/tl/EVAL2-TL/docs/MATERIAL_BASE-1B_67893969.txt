South Cotabato may halos 14,000 ektarya pang maaaring gawing palayan

August 31, 2016

LUNGSOD NG KORONADAL , South Cotabato, Ago. 31 (PIA) -- May 10,000 hanggang 14,000 ektaryang lupain sa South Cotabato na maaaring gawing palayan, ayon kay Provincial Agriculturist Justina Navarrete.

Matatandaang inihayag kamakailan ni Agriculture Secretary Emmanuel Pi√±ol na kailangan palawakin ng Pilipinas ang kanyang rice production area ng isang milyon ektarya o mahigit pa upang makamit ang kasapatan sa bigas.

Sa South Cotabato, ayon kay Navarrete, sa kanilang taya nasa 10,000 ektarya hanggang 14,000 ang maaaring gawing sakahan ng palay.

Kabilang na rito ang mga lugar na may potensyal na maging palayan kung mahahanapan ang tamang patubig at mga rainfed area.

Ang pagpapalawak sa palayan sa buong Pilipinas ay bahagi ng Maunlad na Agrikultura sa Nayon (MANa) ng Duterte Administration na naglalayong makapagdagdag ng 4.8 milyong metriko toneladang palay bawat taon.

Kalakip din sa MANa ang pamamahagi ng libreng binhi, abono, insurance at marami pang iba hakbang na naglalayong paunlarin ang buhay ng mga magsasaka.

(DEDoguiles-PIA 12)



