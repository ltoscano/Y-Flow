DI AKO MAKA-BINAY, BLUE RIBBON COMMITTEE NAKASUSUKA

NAKATUTUWA ang mga attack dog ng Malacañang at ilang senador – pati na ang ilang kaalyado ng mga “onorableng kapos” sa Facebook.
Nag-post ako ng aking opinion sa social site ng Facebook kamakailan na nananawagan na itigil na ang “investigation in aid of legislation” ng Senate Blue Ribbon Sub-Committee sa simpleng dahilan na wala itong maitutulong at patutunguhan na matino para sa bayan at mamamayan.
Aba, nagsisugod ang alipores ng SUBSOB Komite sa aking Facebook account at sinasabing kakampi na raw tayo ni Vice-President Jejomar Binay? . Sinundan pa ng patutsada na “sabagay, ganyan ang media na madaling bayaran at madaling ikorap, mabilis magbago ng paninindigan!” .
Tanga! Iyan ang kritikong hilaw kontra sa atin at sa BALETODO. Hindi tayo maka-Binay kundi katwiran ng totoong nangyayari. Ang panloloko sa taumbayan ng Blue Ribbon ng Senado na umuubos ng oras, panahon lalo na sa pondo ng bayan.
Okay sana kung “in aid of legislation” pero kahit bata na bagong panganak ay nakikita ang direksyon ng SUB COMMITTEE ni TJ Guingona. Personal na pag-atake at paninira sa mga indibidwal na pilit nilang isinasangkot! Si Alan Cayetano at kasangga nito mismo ang nagsabi, tatakbo sila bilang Presidente at Bise-Presidente sa eleksyong 2016!
RESOUCE PERSONS ang tawag sa mga pinadadalo sa imbestigasyon ng Senado at hindi mga SUSPEK SA ISANG KRIMEN.
Sige nga bayan, kayo ang magsabi. Binababoy nila ang mga resource person na sa bawat paliwanag at paglilinaw ay tinatawag ng mga “senador na walang dangal” na sinungaling at guilty? Papaano ka dadalo kung ganyan ang tingin sa iyo ng mga hangal na imbestigador?
Nakasusuka ang Senado ngayon. Noon kasi nag-aaral pa ako sa high school hanggang college, sa halip na makipaglaro ako sa mga kababata ko ay tumatakbo ako sa Kongreso para makinig ng debate’t balitaktakan sa bawat usaping bayan. Mahuhusay. Diplomata. Kagalang-galang ang mga mambabatas noon.
Kahit na halos magpatayan na sa salita, hanga ako sa kanila dahil ang bunga ng deliberasyon ay PINAKIKINABANGAN NG BANSA AT MAMAMAYAN. Ngayon? Hayun, tatlo lang sila na masaya!



