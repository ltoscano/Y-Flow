
Palawan, DOH-Mimaropa pagiibayuhin pa ang kampanya kontra malaria

March 02, 2016 Lyndon Plantilla

LUNGSOD QUEZON, Mar 2 (PIA) --- Magkatulong ang Department of Health (DOH) – Mimaropa at ang pamahalaang panlalawigan ng Palawan sa pagpapalakas ng kampanya kontra malaria sa lalawigan. Napag-alaman na magpapatupad ng three-cycle indoor residual spraying operation at mamimigay ng mas maraming kulambo na hinaluan ng insecticide ang DOH-Mimaropa at ang Palawan sa mga lugar kung saan mataas ang bilang mga kaso ng malaria ngayong taon. Ayon kay Regional Director Eduardo C. Janairo ng DOH-Mimaropa, naniniwala silang mababawasan ang mga lamok na nagdadala ng malaria sa ganitong pamamaraan. Aabot naman sa 241,800 mga kulambong may insecticide ang inihahanda ng DOH-Mimaropa para maipamigay. Ani Director Janairo, may 155,725 na kulambo ang naipamigay nila sa mga mahigit 300,000 pamilya para karagdagang proteksyon sa lamok na nagdadala ng malaria. Una rito, ang Palawan ay mayroong 118 Barangay Microscopists matapos makumpleto ang Refresher Course on Malaria Microscopy at 108 Barangay Health Workers na sinanay sa Rapid Diagnostic Test.

Operational na rin ang Palawan Research Institute for Malaria Mosquito-borne diseases (PRIMM) na matatagpuan sa PEO Compound sa Barangay Bancao – Bancao ng Puerto Princesa. Itinatag ang PRIMM para maging sentro ng lahat ng pagsusuri, pagsasanay at pananalisik para para sa Mimaropa, Kabikulan at mga rehiyon ng VI at ng VII. Ang PRIMM ay mayroong malaria microscopic training laboratory, slide bank, entomology training laboratory at insectary. Ang pagtatatag ng PRIMM ay inisyatibo ng Movement Against Malaria, isang proyekto ng Pilipinas Shell Foundation Inc., Regional Health Office – Mimaropa at the Research Institute for Tropical Medicine. Ang PRIMM ay suportado rin ng Global Fund to Fight AIDS, Tuberculosis and Malaria, Malampaya Joint Venture Partners of Shell Philippines Exploration, Chevron Malampaya LLC at ng Philippine National Oil Company. Ang mga katulad na sentro ay matatagpuan naman sa Tuguegarao at Davao. (LP/LBR/PIA4B)



