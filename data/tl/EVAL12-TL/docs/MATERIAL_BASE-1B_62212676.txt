SINALAULA NATING KULTURA UGAT NG KORAPSYON SA PODER

BAGAMA’T naniniwala ako na ang korapsyon ay sintomas lang ng cancer ng ating lipunan, sang-ayon ako na ang pagtugon dito ay nakababawas sa perhuwisyo na dulot nito sa bayan.
Gayunman hindi nito malulutas ang sistemikong kabulukan ng ating lipunan.
Ang ugat ng korapsyon ay nasa ating sinalaulang kultura.
Dangan kasi wala tayong nagisnan bilang lipi kundi kahirapa’t pang-aalipin.
Pinalaki tayong mga alila ng ating mga kolonisador kaya ang ganitong mentalidad, na kadalasan ay nagkukubli sa ating pagiging mapagbigay at mapagbigay-pugay, ay nakabaon sa ating wisyo.
Dahil sa sobrang hirap na ipinatikim sa atin ng mga kolonisador na Kastila, Amerikano at Hapones ay parang naging karapatan na natin ang bawat probetcho o ginhawa na ating mahahagilap sa araw-araw nating gawain.
Ito rin ang mentalidad ng higit na nakararami kahit na sa panahon ngayon kaya hindi sila sumusunod sa mga kasalukuyang batas o ali-tuntunin na nakikita bilang tatak ng pagkaalipin o simbolo ng awtoridad.
May hibo ng bulag na pagpoprotesta ang pagiging matigas ng ulo ng ating mga kababayan.
May pakiramdam kasi tayo na lagi tayong nilalamangan at dahil sa ating kawalan ng lakas, bumabawi tayo sa pamamagitan ng paglabag sa mga alituntunin.
‘Yan ‘yung ibig kong tawagin na “knee jerk protest of authority.”
Sa kaibuturan ng puso ng mga korap na pul-politko ay hindi nila makitang mali ang pangungurakot.
Sense of entitlement ang kanilang nararamdaman kaya para sa kanila unfair ang mga paratang at politically motivated lang.
Iyan din ang dahilan kaya nakatitingin sila ng diretso sa bayan.
Kapag namahagi ang mga pul-politiko ng kanilang kinurakot, may bahagi sa kanilang damdamin na nagsasabing sila’y bayani ng kanilang natulungan kaya walang karapatan ang mga kalaban na sila’y husgahan bukod pa sa ginagawa rin ng kalaban ang kanilang ginagawang pangungurakot.
Iyan ang isa sa mga dahilan ng sirkulo ng kawalanghiyaan sa ating bayan
* * *
Kung sinoman ang nakaisip ng holdap, este, DAP (Disbursement Acceleration Program) ang masasabi ko lang ay: “Ang tindi mo, Chong.”
Sa pangalan pa lang na ang ibig sabihin sa Filipino ay “Programang Magpapabilis ng Pamumudmod ng Panggastos”, eh, kaduda-duda na kaya dapat lamang na kwestyunin ito sa Kataas-taasang Hukuman.
Sa aking pagkakaunawa bilang isang nagtapos ng kurso sa pagka-abogasya, ang DAP ay iligal.
Ayon sa Paragraph 5, Section 25, Article 6 ng ating Saligang Batas, hindi puwedeng galawin ng Pangulo ang pera na hindi mula sa mga natipid na gastusin ng mga ahensya ng pamahalaan.
Sa pagkakataong ito, sabi ni Senadora Miriam Defensor Santiago, ang perang ginamit sa DAP ay hindi mula sa salaping natipid ng pamahalaan.
Kung totoo ang alegasyon ng senadora ay malinaw na ang DAP ay katulad ng ordinaryong holdap na bawal sa batas.



