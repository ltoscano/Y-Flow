Modernong Museo ni Plaridel, binuksan sa Bulakan

April 27, 2016 Shane F. Velasco

BULAKAN, Bulacan, Abril 27 (PIA) -- Malamig, maaliwalas, at moderno na ngayon ang Museo ni Marcelo H. Del Pilar na muling binuksan ng National Historical Commission of the Philippines o NHCP sa bakuran ng kanyang pambansang dambana sa barangay San Nicolas sa bayan ng Bulakan. Ayon kay museum curator Alex Balagtas, binubuo ito ng limang galerya na pawang centralized air-conditioned. Sinimulan sa “Paggunita kay Plaridel” na mapapanood sa isang television flat screen na nagpapakilala kay Marcelo sa pamamagitan ng isang perspektibong kartunista, na kahit ang maliliit na bata ay madaling maiintindihan. Sa palabas ding iyon ipinakikilala kung saang lahi nagbuhat si Marcelo sa bayan ng Bulakan at kung sinu-sino ang kanyang mga kapamilya kabilang na si Heneral Gregorio del Pilar. Pangalawang Galerya, “Ang Bulacan ni Marcelo”, inilalarawan sa pamamagitan ng mga mural at relikya kung ano ang kalagayan ng Bulacan sa panahon ng mga Kastila, na siyang kinagisnan niya bilang tao.

Matutunghayan din sa galeryang ito kung gaano kalakas ang kapangyarihan at impluwensiya ng simbahan, partikular na ng mga prayleng Kastila sa kasagsagan na ang Pilipinas ay kolonya ng Espanya. Binibigyang diin dito kung paano ginamit ng mga Kastila ang relihiyon at pangalan ng Dios upang gawing ipanakot sa mga mamamayan. Bagama’t nangingibabaw ang paglalarawan sa Bulacan sa panahon ng pananakop, pinalitaw din sa nasabing galerya ang mayamang sining at kalinangan ng mga Bulakenyo. Ipinapaliwanag sa Ikatlong Galerya kung paano nakilala si Marcelo bilang “Plaridel.” Pinangalanan ito bilang “Ang Paglikha ng Isang Plaridel” dahil ang pagiging “Plaridel” ni Marcelo ay higit pa sa pagiging pen name niya sa pahayagang La Solidaridad. Ang panulat na Plaridel ay nagsilbing patron ng mga mamamahayag bilang simbulo ng malayang pamamahayag sa Pilipinas. Sa pang-apat na Galerya, tinawag na “Pitong Taong Malayo sa Tahanan”, dito ipinapakita ang naging malaking naging sakripisyo ni Marcelo na mapalayo sa bayan. Dahil sa talas ng mga pagbatikos sa naghaharing uri at relihiyon, inatas ng gobernador heneral noon sa Pilipinas na hulihin siya.

Nakatakas si Marcelo at pumuntang Espanya. Sumali siya sa mga Pilipinong propagandista na lumalaban para sa reporma sa Pilipinas. Samantalang nasa ikalimang galerya ang “Pagbabalik sa Inang Bayan”, inilarawan kung paano labis na naghirap si Marcelo sa pagpapalimbag ng La Solidaridad.
Ipinapakita na may panahong hindi siya kumakain at may panahong hindi narin natutulog ang manunulat. Binibigyang diin sa ikalimang galerya ang paniniwala ni Marcelo sa paghihimagsik. Ang Museo ni Marcelo H. Del Pilar ay kabilang sa 21 mga pambansang museo sa buong Pilipinas na isinailalim sa malawakang pagsasa-ayos at rehabilitasyon. (CLJD/SFV-PIA 3)



