Mga estudyante sa Lungsod ng Kidapawan sasailalim sa random drug testing

SSeptember 02, 2016

LUNGSOD NG KIDAPAWAN, North Cotabato, Set. 2 (PIA)--- Sasailalim sa random drug testing ang mga estudyante sa high school at kolehiyo dito sa lungsod ngayong buwan.

Ito ayon kay city mayor Joseph Evangelista ay matapos kabilang ang ilang mga estudyante sa drug watch list ng mga nag-surface na sangkot sa ilegal na droga.

Sinabi ni Evangelista na ang magpopositbo sa test ay hindi ikukulong at sa halip ay isasailalim sa counseling.

Kaugnay nito, hiningi ng alkalde ang suporta ng mga magulang at mga guro sa naturang hakbang upang mailigtas ang mga kabataan sa ipinagbabawal na gamot.

Matatandaang, lalong pinalakas ng pamahalaang panlungsod ang kampanya kontra ilegal na droga kasabay ng mandato ng Administrasyong Duterte.

Maliban naman sa mga miyembro ng kapulisan at ng Sangguniang Panlungsod, ilang mga opisyales ng iba-ibang barangay na rin sa lungsod ang sumailalim sa drug test.

Samantala, abot naman sa higit 1,000 nagsurface na mga indibidwal na sangkot sa ilegal na droga ang kasalukuyang sumasailalim sa Balik Pangarap Program, isang recovery initiative ng pamahalaang panlungsod. (SJDuerme-PIA12)



