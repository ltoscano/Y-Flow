1 TAON NI ‘YOLANDA’, DAPAT NANG MAGBITIW SI ROXAS

ISANG taon matapos ang kahindik-hindik na trahedya, sino nga ba talaga ang dapat sisihin sa pagkamatay ng libo-libo nating kababayan sa paghagupit ng Supertyphoon Yolanda sa kabisayaan?
Himayin muna natin ang mga pangyayari bago ito naganap.
Nobyembre 7, bago ang pagtama ng bagyo sa kalupaan, sina DILG Sec. Mar Roxas at Defense Sec. Voltaire Gazmin ay nasa Tacloban City. Ikinokonsidera na si “Yolanda” ang pinakamalakas at “deadliest typhoon” na tatama sa planeta.
Kaya nanawagan si Pangulong Aquino noong gabi bago ang paghagupit ni “Yolanda” sa taumbayan na maghanda at ipinaalala pa ang magiging masamang dulot ng super typhoon.
Ibinabala niya ang posibilidad na mangyaring “storm surges” sa may 100 lugar.
Ayon kay Coloma, “The President and the national government took all necessary steps to prepare the people on the dangers posed by super typhoon Yolanda, and after it struck, the government spared no efforts in addressing the needs of the people in the calamity areas.”
Nobyembre 8, dumating na nga ang kinatatakutan. Bandang 10:00 nang mag-landfall ang bagyo sa Tacloban. Batay sa actual account na inere ng dzBB, ang tubig-dagat ay humataw nang hanggang 20 talampakan. Libo-libong kababayan natin sa Tacloban at mga karatig na lalawigan ang namatay noon din. Nagkalat ang mga bangkay. Marami pang nabaon sa hukay. Maraming ari-arian ang nawasak. Nagkaroon ng kagutuman at hinagpis.
At Nobyembre 9, inamin nina PNoy at Mar Roxas na ang kahindik-hindik na naganap sa Tacloban ay bunga ng kawalan ng preparasyon ng LGU. Naghanap ng masisisi si Roxas sa katauhan ni Tacloban Mayor Alfred Romualdez. Pinagbibitiw niya ang alkalde.
At ang lintek na si Roxas ay nagsalitang hindi siya magbibigay ng tulong kung hindi magre-resign si Romualdez. “You are a Romualdez and he is an Aquino.” Ibig-sabihin, ayaw lang talagang magbigay ng tulong ni Roxas sa nasalanta ng bagyo lalo sa Tacloban dahil ang alkalde rito ay isang Romualdez na kalaban ng pamilya ni PNoy.
Ang lintek, inuna pa ang politika kaysa sa pagtulong sa mga biktima ng trahedya.
Noong Nobyembre 10, nagpunta nga sa Tacloban si PNoy pero hindi man lang nakipag-usap sa LGU officials doon. Inuna rin ng Pangulo ang pamemersonal sa kalaban sa politika.
Bilang vice chairman for disaster preparedness na nakaaalam ng magiging resulta ng storm surges, hindi ba dapat ay si Roxas ang nakikipagtulungan sa LGU kung paano ang gagawing preparasyon ng mamamayan sa parating na malakas na bagyo? Ang logic, siya dapat ang nagdikta sa residenteng maaapektuhan ng forced evacuation patungo sa ligtas na lugar at hindi iyong nakatunganga at inuna ang pakikipag-away.
Karaniwan, ang LGU ang responsable sa implementasyon ng “forced evacuation.” Pero kung ang LGU ay kapos sa kakayahan at kulang na sa panahon, ang pambansang pamahalaan na ang dapat kumilos kahit hindi na hingin pa ang tulong nito. Buhay na kasi ng mga kababayan natin ang nakasalalay.
Ang kapal ng mukha ni Roxas nang pabayaan niya ang kanyang tungkulin bilang head for disaster preparedness pero nagawang umepal sa papel ni DSWD Sec. Dinky Soliman. Takutin ba naman si Romualdez na hindi bibigyan ng tulong (relief goods) ang Tacloban City kung hindi magbibitiw ang alkalde.
Hindi ba masyadong sagad na ang isang taon matapos ang Yolanda disaster para malaman ni Roxas na siya ang dapat magbitiw sa DILG?



