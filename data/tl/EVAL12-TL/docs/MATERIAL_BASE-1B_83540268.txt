
SAMPAL KAY JUAN

WALANG katinag-tinag si Pangulong Benigno Aquino III sa kanyang pagyayabang sa harap ng mga delegado sa isinagawang World Economic Forum (WEF) sa ating bansa kamakailan.
Nagmalaki siya sa mga delegado na sa kanya raw pamamahala, nalusaw niya ang korapsyon at naitaas ang kita at ekonomiya ng Pilipinas.
Kasunod ang kanyang pag-imbita sa mga dayuhang lider na mamuhunan sa mahal nating bayan.
Ewan kung nagbabasa si Noynoy Aquino. Ewan kung tapat pa sa kanya ang mga nakapaligid niyang de-kolyar.
Kailan lang, sa pahina ng Facebook ng Japan, ay kumalat ang takot at pag-iwas nila sa bayan ni Juan.
Iisa ang dahilan, mataas ang krimen, mahal ang kuryente at bayaring pantahanan.
Sa krimen, maraming negosyanteng Hapones, Koreano, Kano at iba pa ang nagbalak magtayo ng negosyo rito.
Nahirapan sila sa rami ng rekisitos para sa lisensya. May nakibakas na Pinoy pero inubos lang ang pera nila, pinatay pa!
Sa ekonomiya, buong yabang na ikinuwento ni Noynoy ang mataas na “gross domestic product” (GDP) ng bansa.
Kesyo tayo raw ang nangunguna sa rehiyong Asya.
Sige, paniwalaan natin siya.
Ngunit papaano niya ipapaliwanag na sa kabila ng pagyaman ng bansa sa kanyang kuwelyo-de-kuwento, bakit mas dumami ang mahirap?
Bakit walang oportunidad na trabaho?
Bakit mas marami ang gutom ngayon kaysa mga nagdaan na administrasyon? Ang nagdaan na sinasabi ni Aquino na batbat ng korapsyon!
Alam din ng mga dumalo sa WEF ang problema ng mga negosyanteng dayuhan sa atin.
‘Yung pagbawi ng kontra katulad sa Belgium na huhukay para mapalalim sa dati ang Laguna Lake.
Walang dahilan ang rehimeng Aquino sa pagkansela maliban sa kasunduan sa pagitan nila at dating Pangulo Gloria Arroyo!
Ganyan din ang ginawa nila sa kontraktor mula sa France na gagawa sana ng mga daungan para sa ating nautical highway o roll-on-roll off o RORO. Dahil korap daw si PGMA kaya kunwari rerebisahin ang papel.
Isa sa tampok ay ang ginawa ng mga tauhan ni Noynoy sa Inekon ng Czekoslovakia.
Hinihingang pilit ng US$300 milyon para manatili ang kontrata sa kanila para sa pagmantina ng Metro Rail Transit (MRT) kasabay ang suplay ng mga bagong bagon.
Sa ngayon, idinemanda pa ang ambassador ng Czech?
Paano magbubuhos ng kapital ang mga dayuhan kapag ganyan ang sitwasyon?
Mahal ang kuryente. Mahal ang tubig. Mahal ang lagayan sa kasalukuyang rehimen! Higit sa lahat, gusto ng mga dayuhan ay seguridad.
Hindi sila bobo, Mr. Aquino. Hindi sila tanga sa iyong pambobola.
Sampal sa mukha ni Juan ang iyong kayabangan.



