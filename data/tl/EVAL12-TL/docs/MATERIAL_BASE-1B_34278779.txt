Ya saga kamaumuhan sabab kalengogan ma Tawi-Tawi
1: Bang ma pikilan nu ayyan ya saga kahalan ya ni harap leh saga manusiyah mitu ma Tawi-Tawi bang ma kamemon na. 2: Na bang ma pikilan ku hekah, sago ya mahumu kasusahan ya maglegot legot ma kahalan ma kalluman, saga pulitik pag parinta maka agama.
1: Tandah ku. Jari salassay nu gih namba ma pasalan ya saga pag pulitik maka pag parinta? 2: Ahoh, ma pikilan ku ya Tawi-Tawi tu ngaharap ya hekah toongan kasusahan bang ya betingga ya niyah pag parinta hap maka ma kasabannalan maka lanuh ya pamaragan na ma pulitik. Sagoh luhay sadja tu bang saga kanakuraan maka saga langkaw ma parinta tu bannal toongan tahati sigam bang ayyan sigam bang ya ma kawasa tu. Bang sidja tapikil pikil sigam bang sikeya min kabilahian saga banan manusiyah tu, mba ni ngah sigam ya kawasa tu maka ya saga langkaw toongan kawasa ma pulitik; sagoh subay ra sab tawuh sigam ma pikilan, ya subay ra toongan hinang sigam kamemon iya subay hinang sigam supaya tapamuwan sigam iya toongan hap ma saga raayat sigam. Sagoh sikeya batiin ya saga kahalan ma kasehean saga banan mag nakurah mitu. Kasehean ma sigam ya napsuhan ma kawasa maka altah ya mba pikil pikil sigam bang sigam monoh ma saga kuntara sigam maka ma saga banan seheh sigam mag agaw kawasa. Hangkan na ya dangan subay marinta tu subay toongan niyah ya tahati na pasalan agama Islam tu supaya ya pamarinta nan mabuwan kasanyangan maka ya kamemon nan ma kasabannalan. Bang ka bannal toongan ya mag kahagad ma agama Islam, maka bay beyah nu maka hinang yu ya ayyan ayyan saga pamanduh, na beteh halam maniyah tandah ku kalengogan ya mag lahat ma kawuman. Ya ma katonan ta kamemon, ya agama Islam tu ta lapay leh nay a kamemon pidju ma kalluman. Islam tu labayan ya ma kalluman ma baran baran na. Ya agama Islam tu beteh nemgge bang hap ya pag parinta nu, hap ya pagnakurah nu, maka hap maka sigi sigi ya saga kalluman ma saga banan raayat nu. Ya bannal nay a leh kulang mitu ma TAwi-Tawi labi lubah na ma saga puh ya lawak; beteh mag duwa duwa ku bang ya pamanduh ya agama Islam tu sigi sigi toongan nihinang leh saga banan yuk siga ma banan meyah tu.  Maka bang ya kawuman tu jari niyah ka Islam mitu, kasanyangan tu mag limaya ma kawuman.
Islam tu bay manduh ma saga banan sayyan sayyan meyah ma iya subay ya bannal, bontol maka adil. Ma pikilan ku ya bang kao bontol maka adil labayan leh supaya ya kahapan ni ngah maka ya kalluman nan sanyang.  Ya saga banan nakurah ta maka banan manusiyah ta subay banding banding ta bang saga kakahinang nan mag top maka saga pamanduh ma Islam. Bang aku ya beteh muwan pikilan ya ma saga pagparinta tu mi tuma ma Tawi-Tawi, beteh ya ta haka ku ya beteh mba gih kita pasambu; maka limmih gih maka mba gih bontol. Saga banan kanakuraan tat u maka saga mandusiyah beteh mag kayikit bang mag boto.  Beteh mag patay tu ya kakahinang kamaumuhan na sidja, bang ya sekot na ya waktu pag boto nan. Pagpulitik tu maka kawasa ya heya toongan labayan ma kalengogan ma bahagian Mindanao tu. Sayyan sayyan ya paluwas ngandaug, beteh ni ngah leh nay a kawasa maka kalangkawan ya pinag addatan maka katalawan leh saga raayat siga. Beteh ni ngah du sab leh siga ya saut saut sigam supaya dayahan ma labayan ya kakahinang pag tangkaw. Ma pikilan ku iya leh ya saga bissara sada timbak, saga manusiyah laat maka ya bulawan, mahumu gih masi mitu ma halam maniyah katonan siga ya ma pngaddatan ma pag parinta.
1: Betingga ya katonan ta ya bannal niyah maka saga kasanyangan tu mitu ma lahat Tawi-Tawi. 2: Na, bang ma aku ma kahagad aku, ya dikayuh min saga tandah ya niyah kasanyangan mitu ma Tawi-Tawi ya bang niyah ya kasambuhan tu.  Kasambuhan bang ma palantaman ma kalluman ma saga mandusiyah patannah ma lahat. Palantaman ya kalluman tu hati na hekah saa pag usaha maka tarabahu, sanyang maka hap ya saga pag lumah lumah, beteh hap ya pag lanuh, ya boheh niinum, pag sod ma pag pangadjih maka ya kahapan ma baran maka hap ya pag usaha. Ma bitinaan, halam gih bay tandah ku ya papattah mitu ma Tawi-Tawi tu, kahekaan ma saga banan manusiyah mitu ya kalluman sigam deyoh gih min saga miskin; hekah gih ya mba maka jukup ya pag kakan min tallu da llaw, mba maka piin ma saga health center, boheh maka ya pag pangadjih. Saddi hilling, tandah nu ya saga sigam ya ma kawas maka ya langkaw sigam ma parinta ya sigi toongan sigam dayahan, maka ya masi sigam mag tamba saga daya sigam, patamba ya saga banan private sundalu sigam maka katambahan ya saddi gih saga kabilahian sigam. Hangkan na hekah toongan bilahi meyah ma saga pag parinta tu bang sahbu ya pag boto. Ma bahagian puh tu, bang ma pikilan ku ya kasanyangan tu lawak gih min kasabannalan tu. Minsan ya pila bulan palabay min pag boto, ya saga pag patay tu inut inut ya pahondong, maka ya kahalan leh ya inut inut sab balik beteh ya tagnah nan;  ya halam mag kulang labi ya saga pagbonoh nan; bang ya pikil ku halam maniyah toongan ya kasanyangan bannal mitu. Ya kasanyangan tu sikeya ya sidja bang halam bonoh; beteh niyah gih tu; labi gih min kasanyangan sidja ya magbeyah ma saga banan manusiyah ya mag lamud lamud ya pangaddatan ma katilibut.
1: Ayyan bang ma kao ya lamud ma saga tandah ma kasanyangan ma lahat Tawi-Tawi tu? 2: Beteh ya bay haka ku dinsinih nan, dikayuh tandah ya niyah toongan kasanyangan ya bang hap toongan ya palantaman kalluman ma kamemon saga banan manusiyah, minsan ayyan gih ya panenggehan na ma kawuman. Karuwa, bang ya saga niyah ni ngah sigam ya hap kalluman ma saga manusiyah, bang kamemon ya niyah usaha na hap gadji sigam, sarang maka minsan mag labi ya tapamuwan sigam ma llaw llaw ya saga kalagihan sigam. Katallu na bang ya manusiyah hap ya pag agama na maka kalasahan da Tuhan. Pasalan bang kalasahan sigam Tuhan, beteh meyah sigam ma kamemon saga pamanduh; saga pamanduh Tuhan na hap kamemon maka beteh hatul; na hangkan bang itu beyah ta hap ya kawuman; ni ngah ya saga kasanyangan nan.
1: Ayyyan bang ma pikilan nu daran sabab bang niyah lengog mitu ma Tawi-Tawi? 2: Ya ru koh sabab lengog ma Tawi-Tawi tu ya bang andah ku, sibuh da ya lengog ru sab ma siddi kawuman ma Mindanao. Dikayuh ya bang mag agaw kawasa ma pag parinta, iya kamaumuhan na mag jatu ma pag buus lahah; ngah ta ya saupamam ya ma Maguindanao Masaccre; beteh ya kakahinang ya ma sattuwa nihinang nan pasaln ya pag nakurah maka kawasa. Karuwa nay a yuk siga Rido atawa ya lengog ya mag kampong. Rido tu halam gih bay p hondong; sigi sigi tu niyah ma saga banan anak umpu ma saga banan mag pamilya. Ya tagnaan lengog ma rido tu ya na ma saga manusiyah ya mba bilahi ngalupa maka ya mag map; minsan ya tagnaan na tu ya pangaddatan sago itu ya min kalangkaw atay du sab. Sagoh ya bang ma purul aa Tawi-Tawi, ya saga Sama aa tu, ya takila sigam ya saga siga tu ya manusiyah bilahi ma kasanyang; kalengon ma saga batiin pinapanjari lahang du niyah. Bang saga niya kalengogan atawa ya pag baos tu, leh min saga sabab ya kalamuran leh saddi saga manusiyah atawa ya munsu min ya bihing bihing puh ma lahat.
1: Na sayyan ya saga amnusiyah ma kawuman tu ya daran mag hinag kalengogan maka saga aa mitu? 2: kamumuhan ya saga tumpukan ya pag parinta nan; min saga saddi puh maka atawa min saddi lahat.  Sagoh, bang ya saga kasusahan nan atawa ya saga magbihing bihing nan beteh ya mag lengog magtuy ra pa hap saga kamattoahan mitu; saga banan kamattoahan ma kawuman pa ollot sigam ya ma labayan pag sulut.
1: Niyah du tahinang uk parinta mitu bang beteh saupamam niyah lengog atawa tasulut day a lengog pasal ya rido atawa ya lengog mag lahasiyah tu? 2: Ahoh, ta entom ku dikayuh waktu niyah duwa tumpukan ya beteh maglahasiyah lengog sigam pasl ya pag parinta tu; ya lengog manjari heya sambil ngabut sampay ma lima tahun labi nan; hekah ya umul bay ni ngah nan. Bay sidja pahondong maka ya bay pa hap ya parinta mitu nan ya ma pag kainagon ya Gubnul Tawi-Tawi nan bay sigam mag paniyah ya pagbissara ya karuwa pamilya pag ubus leh ya ya pahondong na ya lengog nan. Ya bannal nan ya duwa pamilya nan magbeyah sigam ma May 2010 pag boto nan. Sagoh, saupama niyah saga lengog ya lamud ya saga banan pamilya nan, labi lubah nay a saga bonoh mag pamilya ma pulitik. Hangkan ya sigi sigi tu sambil ma saga mag anak umpu. Maka hunit na toongan tu ni pahap Minsan ma bitinaan niyah na beteh paluwas saga lengog mag pamilya mitu ma puh. Ma pikilan ku bang ma Jolo, niyah gih ya hekah pamilya mag lengog ma parangan parangan.
1: Betingga sab ya salamat saga manusiya ya mag tulak tulak tu tudju ni Tawi-Tawi bang min saddi lahat ma Mindanao atawa Pilipin, bang ma kao salamat sigam tu piitu ma bitinaan? 2: Ahoh, ma bitinaan beteh salamat gih mitu ma Tawi-Tawi tu. Kahagad ku ya kasanyangan maka kahapan tu bay na pina balik, pag ubus ya kalengogan nan maka ya palantaman ya  makatalaw nan ya min saga maha gih bay pag boto sambil ya pag ubus na pag boto. Ya kalluman balilk na beteh ma kariasali ma bitinaan.
1: Ya saga lahat tu atawa ya kasean saga puh nan bay sigam maka langgal ya sinod sigam saga banan mundu ma tahik nan atawa saga mundu ma daleya? Bang ma kao ayyan ya subay hinang parinta tu supaya kalaanan ya saga batiin kakahinang. Nah, ya bay tagnah, ya gih bay pagnakuraan maka ya bay si aymulla Ferdinand E. Marcos; ya saga pagsod saga mundu nan beteh hekah toongan; sago ma bitinaan, lahang na tu niyah, hati ku sab bang niyah saga itu, beteh itu saddi na saga kaso sab. Beteh itu sab ya takila ma saga ya niyah mitu banan kasundaluhan ma lahat, labi lubah na saga banan navy maka saga banan coastguards, ya bay ngandah maka ya nga jagahan ya ma tahik. 2: Banag ma aku, ma pikilan ku tu subay toongan niyah ya pag mohot mohot min saga parinta tu ya kalagihan supaya nga kosog maka pa hap ya pangandah maka ya bontol ya sarah bay pina niyah mitu, labi lubah na saga banan kapulisan. Ya kabontolan ya saga banan pulis tu subay tinawuh maka pina hap, ma bitinaan hekah saga banan kapilisan tu makalamud ma saga kakahinang ya mba hap beteh pagkayikit maka saga kabiasan. Banan saga kapulisan tu ya subay ya nga jaga ma kahapan ma banan manusiyah ya sigam tu ya ngahinang beteh lengog tudju ma sigam. Bang patakka ya sigam tu ngalogos ngah  sin min saga manusiyah ya usaha na mba minsan maka abut ma llaw llaw kalagihan sigam. Minsan, mba kamemon saga banan kapulisan ya maghinang batiin ya mba hap kakahinang; niyah du sab saga hap aa ya ma uniform; ya bay hinang sigam pa hap.
1: Ah, batiin.  Na, ya holat holat ku bang peen niyah ya saga ayyan ayyan na hinang maka hap supaya tapahap ya kakahinang tu. Anu sab, andah ta sab ya ginisan ya tatabangan min saga ginisan katatabangan min luwasan lahat  pamuwan mitu ma Tawi-Tawi beteh na saupama ya USAID. Katonan nu ba niya? 2: Ya katonan ku sab, hekah saga luwasan lahat ya nabang ma kahalan kalluman supaya pa hap mitu ma Tawi-Tawi; kasean saga ya lahat tu ya na United States, Japan, United Kingdom maka saddi ya tumpukan beteh mba sigam maka sin. Katonan ku ya ksean tatabangan ya min luwasan lahat tu pinatannah mitu ma Tawi-Tawi beteh na USAID-GEM ya LGSPA, maka ya Mombusho Foundation min Japan. Ya saddi sab nan ya bay palabay min saga parinta mitu beteh na DSWD, DOH, DEPED.
1: Betingga ya tatabangan min luwasan lahat tu maka piin ma Tawi-Tawi. Atawa ya betingga tu maka abut ma saga banan tinabangan? 2: na, bang beyah ta ya lahi ma ARMM, niyah tu duwa labayan. Dikayuh labayan ya min saga min kalangkawan parinta atawa ya parinta min Manila nan; mboh ya parinta langkaw nan pamuwan tudju ma parinta ya ma ARMM atawa min opis ya Gubnul, mboh ma saddi saddi na department ma saddi saddi lahat. Niyah du sab saddi labayan ya saga tatabangan tu mba na palabay ma saga opis ya ma gubnul ARMM, sago ya magtuy na min ya parinta min Manila ma lahat ma ARMM, ya saga tatabangan tu pamuwan. Sago ma kasehean sab subay ra palabay ma opis saga lahat ARMM.
1: Betingga ya pagbahagih bahagih ma tatabangan min luwasan lahat tu ma saga raayat ma Tawi-Tawi? 2: Na, beteh ya tampal toongan ya panilaw ya tampal sab ya sambung. Ya ma katonan nu, dipende ra ma bontolan ya aa atawa ma opis ya mag nakurah maka ya bang sayyan sinohoh magbuwan, labi lubah nay a takakan atawa tambal. Bang sadja ya beyah ta ya agama tu ya labi hap ya bang pamuwan ta kamemon. Sago dipende ru sab ma saga manusiya ya bang sayyan mag nakurah si kawuman. Ya kamaumuhan, lopas sadja ya kahapan, ya toongan bannal binuwanan tabang mba katonan sigam bang ya piingga na ya tatabangan nan. 
1: Ayyan saga lahat ya daran akbuwanan ya tabang min luwasan lahat? 2: Na, subay ya binuwanan ya ma lahat lawak ma puh, lawak min saga town, pasalan niyah saga lahat ya kalagihan tabang ya yuk siga basic services. 2: Sagaoh beteh ta-ndah ku minsan beteh lik ta saga tatabangan min luwasan lahat tu, ya pulitik tu ngusal ma kahekaan bahagian na. Makahampit maghuwat-huwat iya ma nakurah atawa mayol ma puh. Bang ya sekot ma Gubnul ma lahat na ya toongan maka tabuk tatabangan. Sagoh bang ya mba seheh, na halam maniyah tatabangan tapamuwan ma lahat na. Hangkan na hekah saga kalahat lahatan beteh tamban bang ma kasambuhan.
1: Ayyan sab bang mitu ma lahat nu, katonan nu ya niyah saga tatabangan min saddi lahat ya pamuwan mitu ma lahat bi? 2: Ahoh niyah. Ya beteh pag hinang taytayan maka health center ya saga ni ngah lahat kami tatabangna min luwasan lahat. Niyah du sab saddi saga libri tambal pamuwan ma saga bana manusiyah; beteh bilik pag iskulan bay katambahan; bay takale ku ya min parinta ARMM, ya tu bay pamuwan min ya luwasan lahat.
1: Niyah du sab kapanyapan ya bang bitingga ya tatabangan tu pamuwan ma saga manusiyah? Niyah labayan supaya takila ta ya bannal saga aa, labi na bang ya tatabgan tu ya ma panyap beteh na pagkaka maka saga tambal? Sayyan binuwanan dahu dahu? 2: ya toongan subay nabuk ya saga manusiyah. Bang ya subay takila sigam, na yuk siga ngah ya ayyan ayyan min DSWD maka min saga parinta mitu ya ma opis. Saga ka opis opisan tu bay mag lista on saga banan manusiyah ya subay binuwan dahu dahu. Dahu min saga pagbubuwan nan, parinta ma lahat nan maka kamemon nakurah ma barangay sinohoh magbuwan nohoh ma saga manusiyah, labi na saga ya subay nabuk nan. Ya abang siyan ya subay nabuk, binuwan sigam card atawa ya id ya pamuwan sigam balik ya ma pitsa llaw pagbubuwan supaya ni ngah sigam ha ma sigam nan. Ma kasehean lahat ya pagbuwan tu adil maka bontol, sagoh ya ma kasehean tu, ya bay takale ku ya saga niyah da kampong nay a kalamud mag buwan nan ya ni ngah hekah ma sigam. Sagoh  kamemon tu bay sadha haka, halam maniyah yah aka bannal ya bay nihinang ma halt u. Holat holat ku ya halam maniyah kasabannalan na miin, supaya mba maka tamba ma Tawi-tawi mitu ma Tawi-Tawi.
1: Ahoh, magsukul toongan maka mura murahan.
