Dakilang ehemplo ng bayanihan sa karagatan

SARIWA pa ang pagluluksa ng ating mga kababayan sa pagkawala ni Secretary Robredo ng DILG at ang kasama niyang mga piloto kamakailan sa Masbate. Sa mga ganitong pagkakataon, ipinakikita ng sambayanang Filipino na kaya pala talaga nilang ma-lunsad ng Bayanihan sa kahit anomang pagkakataon. At malungkot mang isiping naganap ang ating Bayanihan sa isang malagim na trahedya pa.
Sa puntong ito, masarap namang isipin na ang inyong Hukbong Dagat ay naging bahagi ng ganitong dakilang kaganapan. Walang hanggan ang aking panalangin na sana’y di na maulit ang ganitong pangyayari. Subalit malaki rin ang aking panalangin na nawa’y magpatuloy naman ang ala-ala at diwa ng Bayanihang binuo at iniwan sa atin ng mahal nating Kalihim.
Hindi talaga matatawaran ang partisipasyon ng iba’t ibang sektor at ahensya para sa mga nasawi. At marami ring nagsasabi na si ganito at si ganoon ang dapat na pasalamatan at siyang bida sa pagkakatagpo ng labi ng mga nasawi.
Subalit, ayon na rin sa mga kasapi ng Hukbong Dagat na naging bahagi ng search and rescue at ng retrieval operations, ang bunga ng lahat ng mga operasyon ay dulot ng Bayanihan. Ang kanilang pagkakaisa at pakikiisa sa iisang layunin ang dapat na tanawin bilang tunay na dahilan sa kung anoman ang naging resulta sa mga naganap na operasyon.
Sana nama’y magpatuloy ang diwa ng Bayanihan ‘di lang sa pagtatapos ng search and rescue at retrieval operations kundi maging sa pang-araw-araw nating gawain. Kaya’t mga kapatid ko, makaaasa kayo ng patuloy at higit pang pina-igting na suporta ng Hukbong Dagat para sa karapatang pantao. Kaakibat n’yo kami sa pagsulong ng layuning ito. Kaya natin yan Pinoy!



