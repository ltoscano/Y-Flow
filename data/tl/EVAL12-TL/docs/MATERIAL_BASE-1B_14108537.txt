DTI satellite office sa Robinsons Malolos bukas na

June 02, 2016 Vinson F. Concepcion

LUNGSOD NG MALOLOS, Hunyo 2 (PIA) -- Bukas na ang satellite office ng Department of Trade and Industry o DTI sa Robinsons Place Malolos. Sinabi ni DTI Provincial Director Zorina Aldana na ang kanilang tanggapan, na nasa Lingkod Pinoy Center ng naturang mall, ay may layuning gawing mas magaan at kombinyente sa mga negosyante ang pag-aaplay ng business name kahit araw ng Sabado. Dagdag pa niya na upang mas higit na makapagbigay ng maayos at mabilis na serbisyo, ang aplikasyon para sa business name registration ay maari na rin sa pamamagitan ng on-line at personal filing. Sa on-line, maaaring magbayad ang mga nag-aaplay sa GCash o Bancnet at maiprint na nila ang kanilang certificate of registration kaagad na hindi na umaalis ng bahay. Ang Electronic Business Name Registration System o e-BNRS ay ginawa upang mas mapadali at mabilis ang transaksyon sa DTI sa loob lamang ng 15 minuto. Maaari rin mag-aplay ng personal sa alinmang tanggapan ng DTI kahit saan nakalocate ang kanilang negosyo. (CLJD/VFC-PIA 3)



