80 na kabahayan bagong benepisaryo ng Oplan Pailaw ng LGU-Gensan

June 23, 2016

LUNGSOD NG HENERAL SANTOS, Hunyo 23 (PIA)â€”Walumpung kabahayan sa Purok Felomina sa Barangay Calumpang ang bagong benepisaryo ng Oplan Pailaw ng lokal na pamahalaan ng lungsod matapos itong masuplayan ng kuryente noong nakalipas na Linggo. Ayon sa ulat ng City Public Information Office (CPIO) pinangunahan ni Mayor Ronnel Rivera ang pagpapasinaya sa nasabing proyekto na naglalayong mabigyan ng ligtas at legal na koneksyon ng elektrisidad ang mga kabahayan sa lungsod lalung-lalo na ang mga nasa liblib at malalayong lugar. Base sa datos ng lokal na pamahalaan umabot na sa mahigit 6,000 na mga kabahayan dito sa lungsod ang naging benepisaryo ng Oplan Pailaw sa loob lamang ng halos tatlong taon. Dagdag pa sa ulat mas malaki ito kumpara sa 1,000 mga kabahayan lamang na napailawan sa ilalim ng nasabing programa noong nakaraang administrasyon sa loob ng ilang dekada. Ang Oplan Pailaw ay magkatuwang na proyekto ng City Housing and Land Management Office (CHLMO) at SOCOTECO II na layong mapababa ang bilang ng mga kabahayaan na matatagpuan sa malalayong barangay na walang kuryente at maiwasan ang paglaganap ng mga ilegal na koneksyon sa pamamagitan ng pagrehistro ng mga ito sa SOCOTECO II. (PGFruylan/PIA-Gensan)



