ISPORT LANG!: Pahayag ni Ariza nakakaalarma
By Zaldy Perez August 17, 2016 Nakakaalarma namang masyado ang pahayag ng conditioning expert na si Alex Ariza tungkol sa posibilidad na rematch nina senator Manny Pacquiao at Floyd Mayweather Jr. sa 2017.
Sa interview kay Ariza ng ESPNews na sinulat ni Joseph Herron at lumabas sa Philboxing, sinabi nito na malabong matuloy ang rematch kung mananatiling nakakontrata si Pacquiao kay Bob Arum ng Top Rank Promotions.
Sinabi ni Ariza, na kung hindi na pipirma pa ng kontrata si Pacquiao kay Arum at magiging free agent sa 2017, 80% nang tuloy ang laban.

Katuwiran ni Ariza, na sumakabilang bakod sa Mayweather camp matapos na sibakin ng trainer ni Pacquiao na si Freddie Roach, imposible raw na katrabaho si Arum.
Kahit nga ang ibang malalaking promoter ayaw na rin daw makatrabaho si Arum pero hindi naman binanggit ni Ariza ang dahilan.
Sinabi pa ni Ariza na sa tingin niya ay tatapusin na rin ni Pacquiao ang kanyang kontrata kay Arum sa 2017 para ipursigi ang laban kay Mayweather.
Noong una pa man, bukas na aklat na ayaw ni Mayweather kay Arum.
Ayon kay Ariza, malaking issue ang relasyon ni Pacquiao kay Arum na dapat iresolba bago makipag-usap sa team Mayweather.
Kung sabagay, itoâ€™y mga salita ni Ariza, na isang empleyado lamang ni Mayweather at hindi pa pinal.
Paano kung maging maganda ang resulta ng laban ni senator Pacquiao kay WBO welterweight champion Jesse Vargas sa Nobyembre at tumabo nang husto sa pay-per-view?

Baka magbago ng isip si TBE (The Best Ever) at kesehodang nakakontrata si senator Pacquiao ay pumayag sa hamon na rematch sa susunod na taon dahil sa posibilidad na kikitaing milyun-milyong dolyar na naman.



