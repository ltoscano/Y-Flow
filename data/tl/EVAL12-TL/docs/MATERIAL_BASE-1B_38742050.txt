Mar kay Junjun Binay: Hindi sa’yo ang Makati

AKSYON NGAYON Ni Al G. Pedroche (Pilipino Star Ngayon) | Updated July 2, 2015 - 12:00am

ANG atas ng Ombudsman na sibakin na nang tuluyan si Gen. Alan Purisima at sampung iba pa na dawit sa Werfast deal ay nasa tamang timing.
Kasi, nag-aakusa si Makati Mayor Junjun Binay na kapag oposisyon ang inaakusahan ng administrasyon, mabilis itong kumilos upang ang mga inaakusahan ay masuspinde o makulong. Ngayon, tila gasgas na at walang bigat ang ganyang linya. Alam naman ng lahat na si Purisima ay besfren ng Pangulong Noy at ang akala ng marami ay “untouchable” siya. Hindi pala.
Diretsa pang ipinaparatang ng suspendidong Mayor kay DILG Sec. Mar Roxas ang mga hakbang na patalsikin siya. Ito umano ay paraan ng Liberal Party na gibain ang imahe lalu na ng kanyang ama na si Vice President Binay na kakandidato sa darating na halalang pampanguluhan.
Kaya tahasang sinabihan ni DILG Sec. Mar Roxas si Mayor Binay na bumaba muna sa tungkulin at sagutin ang mga akusasyon laban sa kanya na nakaharap sa Ombudsman, kasabay ng patudsada na “Hindi sa iyo ang Makati.”
In fairness, mukhang nakinig sa payo ni Mar si Mayor. Pansamantalang bumaba na siya sa puwesto habang naghihintay muli ng TRO mula sa Court of Appeals. Humingi uli ng saklolo ang nasuspindeng Mayor sa CA tulad ng dati upang lapatan ng temporary restraining order ang atas ng Ombudsman. Nalulungkot din ako para kay Mayor pero kung ako siya, kukuha na lang ako ng pinakamagaling na abogado para idepensa ang aking kaso saan mang Korte iharap.
Kasi, naniniwala ako na kung mapapatunayan niya na walang overpricing sa pagtatayo ng Makati Science High School building gaya ng ipinaparatang laban sa kanya, o kaya’y wala siyang direktang kamay na sumawsaw sa negosasyon doon, mailalapat sa kanya ang hustisya. Kung hindi, taumbayan na ang magiging kakampi niya kung sadyang pulos paninira lamang ang mga alegasyon sa kanya.

Sa panig naman ng administrasyon, sana hindi lang isang sacrificial lamb si Purisima. Patunayan seryoso ito sa pagsibak sa tungkulin sa mga tiwaling opisyal kahit pa kaalyado nila. Dagdagan pa ang bilang ng mga kurakot na kaalyado na malalapatan ng hustisya para magkaroon ng kredibilidad sa mata ng tao.



