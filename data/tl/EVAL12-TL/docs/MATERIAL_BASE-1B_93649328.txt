14 na dating miyembro ng NPA sa N. Cotabato nabigyan ng tulong pangkabuhayan

May 19, 2016

LUNGSOD NG KIDAPAWAN, North Cotabato, Mayo 19 (PIA)--- Abot sa 14 na dating miyembro ng New People’s Army (NPA) dito sa lalawigan ang nabigyan kamakailan ng tulong pangkabuhayan sa ilalim ng Comprehensive Local Integration Program (CLIP). Bawat isa sa kanila ay nakatanggap ng tsekeng nagkakahalaga ng P50,000 na laan sa kani-kanilang Business and Individual Reintegration Plan na isinumite sa Provincial Social Welfare and Development Office (PSWDO). Ang mga benepisyaryo ng CLIP ay mula sa mga bayan ng Magpet, Arakan, M’lang, Makilala at Lungsod ng Kidapawan. Mula sa nasabing bilang, 10 sa kanila ay mga lalaki samantalang apat naman ay mga babae. Ayon kay Department of the Interior and Local Government (DILG) Provincial Director Ali Abdullah, katuwang nila sa pagpapatupad ng programa ang pamahalaang panlalawigan ng North Cotabato, mga lokal na pamahalaan, Armed Forces of the Philippines (AFP), Philippine National Police (PNP), Office of the Presidential Adviser on the Peace Process (OPAPP) at ang PSWDO. Nabatid na noong nakaraang taon ay una nang nabigyan ng tig- P15,000 bawat isa ang 14 na rebel returnees matapos isuko ang kani-kanilang mga armas. Samantala, nanawagan naman si Governor Emmylou Mendoza sa publiko na makiisa sa pamahalaan sa pagsusulong ng CLIP at ng kampanya tungo sa pangmatagalang kapayapaan. (SJDuerme-PIA12)



