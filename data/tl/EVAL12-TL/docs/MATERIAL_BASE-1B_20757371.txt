
HINDI PUWEDENG MAMILI

SABI ng iba, hindi na baleng walang ilaw, huwag lang walang tubig.
Hindi ko alam kung marami ang pabor sa statement na ‘to, ilaw o kuryente, o ang malaking kakulangan nito ang malaking problema ng bansa sa kasalukuyan.
Hindi nga ba at marami raw pOlitiko sa Mindanao ang natalo noong nakaraang eleksyon dahil naging matinding isyu sa mga botante ang kakulangan ng supply ng kuryente?
Galit ang tao, parusa kapag walang kuryente.
At milyong piso ang nawawala sa mga negosyo tuwing brownout. Isipin na lang kung anong hirap para sa mga nakararanas ng 6 hanggang 8 oras na brownout sa Mindanao, sa gitna pa ng ganitong katinding init.
At sa kawalan naman ng tubig, may nagpalabas na ng babala na dahil sa tagtuyot malamang na magkukulang ang supply ng tubig. Sinabihan na ang mga tao na magtipid.
Nanawagan na ang ilang kongresista sa Mababang Kapulungan ng Kongreso na alalayan naman ng national government ang mga magsasaka at maglabas na sana ng emergency funds para sa mga maaapektuhan ng kakulangan ng patubig sa mga sakahan.
Nakaaalarma ang mga parating na maaaring mangyari.
So ano ang puwedeng mawala sa dalawa kung papipiliin tayo – tubig o ilaw.
Mahirap mamili, hindi dapat tayo namimili.
Ang kabuuang ekonomiya ang matinding apektado ‘pag walang kuryente, buong bayan ang masasaktan kung lugi ang mga negosyo.
Kung walang tubig sira ang agrikultura, buong bayan din ang magdurusa.
Kaya hindi na puwede ang sinasabi noon na bahala na kung walang ilaw, huwag lang na walang tubig.
Ngayon, hindi puwedeng walang ilaw, at dapat laging may suplay ng tubig.
Sa isang malusog na bansa hindi dapat pinapamili ang mamamayan ng mga bagay na dapat ay ipinagkakaloob sa kanila ng Estado bilang kanilang mga karapatan.
Hindi puwedeng lagi na lang nanghihingi ng pangunawa ang gobyerno tulad sa mga magsasaka, halimbawa, na lubog na ang karamihan sa kahirapan at nakaamba pa ang dagdag na pasakit sa babala ng kakulangan ng tubig.



