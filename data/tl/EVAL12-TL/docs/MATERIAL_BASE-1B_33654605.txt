
MGA BALASUBAS NA OPISYAL NG GOBYERNO

MANA y MANA.
Iyan ang nangyayari sa rehimen ni Benigno Aquino III (BSA3). Mabuti sana kung ang minana ay sa kabutihan. Hindi eh. Ang minana nila ay ang kanya-kanyang pag-angkin sa pera ng taumbayan. Puro kasamaan ang ginagawa ngayon halos lahat ng mga opisyal ng gobyerno!
Nagpista at patuloy na nagpipista si BSA3 sa iba’t ibang uri ng pondo ng bayan bilang Pangulo raw kasi dahil nasa kanya na halos lahat ng salapi sa magkakaibang mukha.
Presidential Social Fund, Presidential Emergency Fund, Presidential Intelligence Fund, Calamity Fund. Name it, he has it all!
Kaya naman, tulad ng kasabihan, “ano ang nakikita at ginagawa ng lider, siya rin ang ginagaya ng kanyang mga tauhan…” Si Aquino, sa kabila ng kanyang walang hanggang paninisi kay dating Pangulo at Pampanga Congresswoman Gloria Macapagal Arroyo ay nabubulgar ang mga totoong pondo na nasa kanyang bulsa’t pundilyo. Ang huli sa paninisi na ginawa niya kontra-Arroyo ay sa South Korea. Ang huli sa nabuking na pondo, ang pagka-ubos sa kanyang administrasyon ngayon ng P130 billion na Malampaya Fund!
Hindi nagpahuli ang mga government owned and controlled corporations na patuloy rin ang pagpipista sa salaping bayan. Hindi lang ang mga opisyal ng Social Security System ang nagbigay ng multi-milyong bonus sa kanilang sarili.
May special bonus naman sa mga opisyal ng Government Social Insurance System, MWSS, Development Bank of the Philippines, Landbank of the Philippines at iba pa. Ewan lang kung may ngipin ang Commission on Audit ni Ms. Grace Pulido-Tan. Pero mukhang “tinahi” na ng Malacañang ang kanyang bibig.
Ang Department of Agriculture ay nagiging balasubas tulad ng Department of Environment and Natural Resources. Asan ang ipinangako ni Sec. Proceso Alcala na masaganang ani at pagbabalik ng estado bilang rice exporter?
Sinasabi niya ngayon, kumain na lang tayo ng mais kapalit ng bigas. Sa DENR, yumayaman ang ilang opisyal sa koleksyon nila sa illegal mines.
Nagtangka naman ang DOTC na mangotong ng US$30 million sa Inekon ng Czech Republic. Nauna nang kumita ang LTO sa ilalim ni casino lady Virginia Torres, na mula nang siya ay maupo, nagkandahetot-hetot na ang operasyon ng ahensiya.
Hanggang ngayon walang plaka na maibigay sa mga bumili ng sasakyan nila? Ang DAR naman ay kumita na rin kay Janet Lim-Napoles at sa mga may lupa na ayaw maapektuhan ng agrarian reform law.
Garapal. Makakapal ang mukha at balasubas sa ugaling balasubas. Sa punto, mukhang hindi sila tumitigil sa kawalanghiyaan dahil alam nila, hindi sila sisitahin man lang ng kanilang BOSS sa MALACAÑANG!



