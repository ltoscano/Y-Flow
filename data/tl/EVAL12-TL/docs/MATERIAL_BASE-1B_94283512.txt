
Kinaligtaang aral

(Unang nalimbag ang akdang ito sa isyu 3 ng Philippine Collegian noong 27 Hunyo 2012.)
Hindi na natuto ang UP.
Nitong Hunyo 18, pormal na inilahad sa madla ang pinakabagong kasunduang pinasok ng unibersidad at ng Ayala Land Inc. (ALI), isa sa pinakamalaking pribadong kumpanya sa bansa.
Sa kasunduang ito, binigyang pahintulot ng unibersidad ang ALI na itayo ang “UP Town Center,” isang commercial complex, sa lunang kinatatayuan ng UP Integrated School (UPIS) sa kahabaan ng Katipunan Avenue. Bilang kapalit, popondohan ng ALI ang pagpapagawa ng bagong kampus ng UPIS sa espasyo ng nasunog na Narra Residence Hall.
Hindi ito ang unang pagkakataon na makikipagkasundo ang UP sa nasabing kumpanya. Sa ilalim ng balatkayong magtatayo ng isang science and technology park, nilagdaan ng UP ang P25-milyong kontrata kasama ang ALI noong 2006 upang itayo ang UP-Ayala Land Technohub (Technohub) sa Commonwealth Avenue.
Kagyat na nabali ang ilusyon ng pagiging akademiko ng gamit ng Technohub, kasabay ng pagsulpot ng iba’t ibang negosyo sa nasabing lupain, mula sa mga call center hanggang sa mga kainan at pasyalan.
Bahagi ang Technohub ng mga proyekto ng pamantasan na may magkabilang talim na gumagasgas sa pampublikong karakter nito – habang napipilitan ang UP na pumasok sa mga pribadong kasunduan upang madagdagan ang papaliit na subsidyong ibinibigay ng gobyerno, ang mga proyektong ito rin naman ang ginagawang dahilan ng pamahalaan upang lalo pang bawasan ang badyet ng unibersidad. Patunay nito ang pahayag ni Pangulong Benigno Aquino III noong 2010 kung saan kanyang inamin na sadyang papaliit ang pondong inilalaan sa UP dulot ng kakayahan nitong kumita sa mga paupahang lupa nito kagaya ng Technohub.
Ngunit sa halip na maggiit ng mas mataas na pondo mula sa gobyerno, patuloy pa ring yumuyuko ang UP sa dikta ng gobyerno. At sa bagong kasunduang pinasok ng unibersidad, walang nang pagbabalatkayo pa, wala nang postura ng pagiging pang-akademiko o pangkultural ng proyekto.
Sa muling pagpasok ng UP sa kasunduan sa ALI, higit pang tumindi ang saklaw ng paggamit sa mga lupain ng pamantasan. Kung dati’y mga bakanteng lupa ang inilalako’t ipinagagamit ng unibersidad sa mga pribadong kumpanya, ngayon maging ang lupang kasalukuyan nang kinatatayuan ng kampus ng UPIS, isang espasyong malinaw na may pang-akademikong gamit, ay handa na ring ipagamit sa ngalan ng pagpapataas ng internal ng kita ng pamantasan.
Tila hudyat ang UP Town Center sa papaigting na paggamit ng UP sa mga ari-arian nito upang makapagpalaki ng kita. Nakababahala ang ulat na sa nakaraang pulong ng UP Board of Regents, napagpasyahan ng lupon na irehistro ang may 21 bahagdan ng lupain ng unibersidad bilang mga special economic zone na maaaring gamitin para sa tinatayang mas marami pang kasunduang pangkomersyo sa hinaharap.
Kung susuriing mabuti, tahasang sinasagka ng pribadong interes ang orihinal na dahilan ng pag-iral ng pamantasan. Lagi’t laging may kunwaring benepisyo ang mga ganitong kasunduan ngunit sa huli, hindi maitatatwang ang pagpapalaki ng tubo at hindi ang pag-ayon sa pang-akademikong oryentasyon ng unibersidad ang tunay na hangarin ng mga pribadong kumpanyang nakikipagkasundo sa UP.
Kaya isang napakalabnaw na suri ang ituring na pag-unlad at malaking hakbang pasulong ang pagtatayo ng mall sa lupain ng pamantasan sa diwa ng pagkakaroon ng mga pasilidad at istrukturang hindi kayang ibigay sa atin ng pamahalaan.
Lutang sa konteksto ang ganitong uri ng argumento. Ang UP ang premyadong pampublikong unibersidad sa bansa — ang lawas ng lupain nito ay hindi dapat inilalako sa merkado na mistulang ordinaryong produktong may kapalit na halaga.
Sa huli, hindi ang pakikipag-ugnayan sa mga pribadong institusyon ang tunay na solusyon sa kakulangan ng pondo ng UP. Dudulo pa rin ang sala-salabid na palitan ng argumento sa pangangailangan ng mas mataas na subsidyo mula sa gobyerno upang punan ang kakulangang kinakaharap ng pamantasan.
Kung magpapatuloy ang kasalukuyang kalakaran, wala itong ibang maidudulot kundi ang tuluyang pagbitiw ng pamahalaan sa kanyang responsibilidad na pondohan ang UP, dahilan upang tuluyang malusaw ang pampublikong tikas ng ating unibersidad. Sa maluwag na pagtanggap sa pagpasok ng pribadong interes sa unibersidad, ibinubukas ng UP ang sarili nito sa panganib na maging isang pamantasang umaasa sa dikta ng merkado upang patuloy na umiral.
Lalong higit na nakapangangamba ang katotohanang bilang pambansang unibersidad ng Pilipinas, UP ang ginagawang modelo ng mga palisiyang maaaring ipatupad sa iba pang pampublikong pamantasan sa bansa. At hindi malayong mangyari na sa mga susunod na taon, hindi na lamang UP ang pampublikong pamantasan na may malaking mall sa loob mismo ng lupain nito. Habang itinatakwil ng pamahalaan ang responsibilidad nito sa mga pampublikong pamantasan, tuluyan namang nalalayo sa mas maraming mamamayan ang kanilang karapatan sa mura’t dekalidad na edukasyon.
Isang babala ang inuusal ng pagtatayo ng UP Town Center sa Katipunan. At kung babalikan ang mga aral ng kasaysayan, tama lamang na harapin ang babalang ito ng pagtutol at paglaban.



