MGA PABIGAT KAY PNOY

MUKHANG ito na ang simula ng pagbagsak ng kasikatan nitong si PNoy. Hindi biro ang 15 porsiyentong pagdausdos ng kanyang net satisfaction rating at tila unit-unti ay napagtatanto na rin ng ating mga kababayan na mukhang wala namang nagbabago sa kanilang pamumuhay. Ilang hakbang na lang ay magtatapat na ang kanyang rating sa pinakamababang rating naman noon ni dating Pangulong Gloria Arroyo.
In fairness kay PNoy, matibay ang aking paniniwala na wala itong ibang agenda kundi ang mapabuti ang kalagayan ng ating bayan at maiangat ang kabuhayan ng ating mga mamamayan. Ito ang paniniwala ko noon at ito pa rin ang paniniwala ko hanggang ngayon bagama’t kitang-kita naman na marami sa atin ang nadidismaya na rin sa kanyang pamamalakad sa ating pamahalaan.
Ngunit halatang hindi pa handa ang ating Pangulo na harapin ang katotohanang hindi lahat ng kaibigan, kaeskwela at kabarilan (KKK) ay malinis din ang hangarin para sa bayan.
Don’t get me wrong. Wala naman sigurong Pinoy ang mag-iisip ng masama para sa bayan subalit walang kwenta ang magandang hangarin kung ang nananaig naman sa kanilang puso’t isipan ay ang kasakiman. Nabubura ang lahat ng mabuting hangarin kapag ito ay nasapawan ng pagiging ganid at gahaman.
Ito ang dapat na pag-isipang mabuti ni PNoy bago pa tuluyang bumulusok sa pusali ang tiwala sa kanya ng ating taumbayan. Kinakailangang tignan na niya kung ano-ano nga ba talaga ang naging kontribusyon ng mga taong nakapaligid sa kanya para sa ikabubuti ng ating bayan at ganoon na rin ang kanilang mga pagkukulang.
Kinakailangan niyang busisiin ang mga sumbong ng bayan tungkol sa mga pangwawalanghiya ng kanyang mga taong pinagkakatiwalaan gaya na lang nitong si Executive Secretary Paquito Ochoa, si Environment Secretary Ramon Paje at si Agriculture Secretary Proceso Alcala.
Ang mga taong ito ang ilan lang sa mga dahilan kung bakit unti-unti ay nagiging kontrabida na ang pagtingin sa kanya ng kanyang mga tinawag noon na “boss” na hanggang ngayon ay patuloy pa ring nagiging busabos. Alam natin na masakit para kaninoman na wakasan ang isang pagkakaibigan subalit may mga bagay na mas mahalaga gaya ng pagmamahal sa Diyos at sa bayan.
Napapanahon na para mamili si PNoy kung alin ang mas matimbang: ang kanyang KKK o ang ang kapakanan ng ating mga mamamayan.



