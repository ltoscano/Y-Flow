Petron-PSL squad pinag-initan ang HK stars March 28, 2016 Sa isang friendly match kahapon, ibinuhos ng Petron-PSL All-Star squad ang ngitngit sa Hong Kong national team, matapos masipa sa kontensyon ng Thai-Denmark Super League sa Bangkok.
Nagpamalas ng ‘deadly form’ ang PSL stars nang payukuin ang spikers mula sa former Crown colony, 25-22, 25-15, 25-20, upang kahit papaano’y mapagaan ang hapding nararamdaman dulot ng tatlong sunod na talo mula sa kamay ng topnotch Thai clubs.
Sinimulan ng Petron-PSL squad ang kampanya sa prestihiyosong club tourney, nang malasap ang four-set loss sa Bangkok Glass, na ibinandera ng American import na si Jordanne Scott at pinangunahan ng Thai superstars na si Pleumjit Thinakaow at Pornpun Guedpard, kilalang beterano ng ‘di mabilang na AVC at FIVB events. Kasunod nito ay natalo ang PSL stars sa straight sets sa Idea Khonkaen at sa 3BB Nakhonnont.
Pero laban sa Hong Kong, ipinakita ng Petron-PSL All Stars ang tunay nilang lakas. (Elech Dawa)



