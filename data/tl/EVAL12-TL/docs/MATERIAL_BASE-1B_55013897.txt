‘SINCERE & HONEST’ PRESIDENT

KUNG ang survey result ang pagbabasehan at ang election ay gagawin ngayon, panalo si Vice-President Jejomar Binay sa pagka-pangulo.
Ang pinaniniwalaang magiging manok ng administrasyon na si DILG Sec. Mar Roxas ay malayong-malayo sa nakuhang 6 porsyento. May mga nakasama sa survey – tulad nina Miriam Santiago, Bongbong Marcos at Alan Peter Cayetano pero milya-milya ang layo sa survey.
Bukod sa mga personalidad na ito, wala nang iba pa na napipisil o nagpapadama na papalit kay Pangulong Aquino sa Malakanyang.
Maugong ang panawagan kay Davao City Mayor Rodrigo Duterte pero wa-epek sa alkalde ang urot na siya’y tumakbong Pangulo.
Sa mga presidentiable na ito – bukod kay Duterte – si Binay ang lumalabas na malakas na contender sa pagka-Pangulo.
Pero sa nagaganap na pagdidiin sa kanya sa mga kalokohan sa Makati ng Senate blue ribbon sub-committee, may disgrasya si Binay.
Kahit sabihin ni Binay na paninira ang ikinasang Senate inquiry sa mga Binay, may mga sumusubaybay na sa imbestigasyon pumapabor.
Sa takbo ng imbestigasyon, tila ayaw huminto ang mga kritiko kay Binay dahil nanganganak ang mga isyu laban sa Bise-Presidente.
Kung si Duterte ay ayaw maging Pangulo at si Binay ay ayawan ng taumbayan dahil sa mga isyung ikinakabit sa kanya, aba’y malaking problema ‘yan.
Dahil sa mga nabanggit pa nating mga presidentiable, kahit sila’y magpumilit na tumakbo, sila’y hindi iboboto ng publiko.
Dahil sa mga survey result – malinaw na ayaw nga sa kanila ng taumbayan kaya sino ang tatakbo sa darating na 2016 national election?
Wala akong maiisip na dapat tumakbo sa darating na election, kundi si Panfilo Lacson dahil kumpara sa mga nabanggit na presidentiable, siya ay ‘malinis’.
Si Lacson ay naging public servant ng ilang dekada na ‘di nasabit sa katiwalian, isang katangian na wala sa mga nais pumalit kay PNoy.
Sa bansang ang katiwalian ay kultura na kung ituring, kailangan nito ang isang ‘sincere’ and ‘honest’ President, at ‘yan ay si Lacson.
Panfilo ‘Ping’ Lacson for 2016 election? CHOKEPOINT/BONG PADUA



