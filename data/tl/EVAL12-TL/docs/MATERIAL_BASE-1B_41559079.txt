Bato nangakong ‘di kapit-tuko sa puwesto By Betchai Julian August 25, 2016
Siniguro ni Philippine National Police (PNP) Chief Director General Ronald dela Rosa na hindi ito magiging ‘kapit-tuko’ sa puwesto sakaling mabigo itong makamit ang target date na masugpo ang problema sa iligal na droga sa bansa.
Sinabi ni Dela Rosa na kapag sumapit na ang anim na buwan ay hindi pumasa sa pamantayan ni Pangulong Rodrigo Duterte ang mga ginawa at performance ng PNP sa kampanya ng iligal na droga ay siya na mismo ang magsasabi sa Pangulo na alisin siya sa pagiging chief ng PNP.
Pero idinagdag nito na sa ngayon na dalawang buwan pa lamang siya sa puwesto ay hindi pa siya maaaring magsabing pagod na at ayaw na dahil baka ito ang maging dahilan para bumagsak ang moral ng mga tauhan ngayong magsisimula pa lamang umarangkada ang momentum nila sa pagsugpo ng iligal na droga sa bansa. Nilinaw pa ni Dela Rosa na kung nasabi man niya sa pagdinig sa Senado na napapagod na sila ay resulta lamang ng frustrations sa pagkadismaya dahil sa kabila ng pagsisikap nilang matuldukan ang problema sa illegal drugs sa bansa ay nais pang palabasin ng ilang sektor na kontrabida ang mga pulis.



