Cloud seeding sa Rehiyon 12 nagpapatuloy

February 26, 2016 LUNGSOD NG KORONADAL, South Cotabato, Peb 26 (PIA) â€” Nagpapatuloy ang cloud seeding operations ng Department of Agriculture 12 sa layong makakapagpaulan sa natutuyong mga taniman sa SOCCSKSARGEN Region. Kinumpirma ni DA 12 Regional Executive Director na natapos na ng DA 12 at Bureau of Soil and Water Management ang 45 oras na cloud seeding na nagsimula noong ika-23 ng Enero na ginastusan ng PhP2.56 milyon. Matapos ang ilang araw na pagpapahinga at maintenance repair ng ginamit na eroplano, sinimulan na naman noong ika-22 ng Pebrero ang pagsasagawa ng cloud seeding. Ani Director Datukan, nagtalaga ang DA 12 ng PhP1.7 milyon para sa 30 oras ng cloud seeding. Bawat lipad ng eroplano ay nagkakahalaga ng PhP45,000. Kung mauubos na ang nabanggit na pondo, naglaan na rin ang opisina ni Secretary Proceso Alcala ng karagdagang PhP5.13 milyon para sa 90 oras na cloud seeding operations. Bukod dito may isinasagawa ring 60 oras na cloud seeding operation ang pamahalaan panlalawigan ng North Cotabato. Batay sa lingguhang ulat ng DA 12 kay Sec. Alcala, nasa 5.3 porsiyento lamang ng sakahan sa buong SOCCSKSARGEN Region ang apektado ng tagtuyot. Lumalaki lamang aniya ang lawak ng napapabalitang nasirang sakahan dahil naiuulat din ang mga natutuyong sakahan na nakapag-ani na bago nagsimula o sa pagsimula ng pananalanta ng El Nino. Halimbawa, ayon kay Director Datukan, sa mahigit 142 na libong ektaryang palayan sa Rehiyon, 33,080 na ektarya lamang ang kasalukuyang may tanim. Mas malaking bahagi pa nito ay may sapat na patubig. (DEDoguiles-PIA 12)



