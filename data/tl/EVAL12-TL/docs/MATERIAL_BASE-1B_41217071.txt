MANDURUKOT, TAGAPITAS IPASAGASA KAY NAZARENO

‘HINDI ba bibihira ang pagkakataon na walang
namamatay sa disgrasya sa mga deboto ni Jesus Poong Nazareno tuwing sumasapit ang Enero 9?
Narito ang mga pupuwedeng gawin, lalo na sa mga tarantado na nagsasamantala sa milyong deboto.
Isa sa mga mahahalagang bagay ang pagkilala sa mga mandurukot, tagapitas ng suot ng mga deboto at turista, agaw cellphone at iba pang mga street criminal.
Sindikato ang karaniwang nagpapatakbo sa mga ito.
May koneksyon sa mga iskalawag na pulis, tindahan o gumagawa ng mga gintong alahas at iba pang mamahaling bato at
nagba-buy and sell ng mga nakukulimbat nila.
Sa ibang salita,
pinagkakaperahan ng mga animal na ito ang mga inosenteng mamamayan at ang pagpapakita ng marami ng pananampalataya sa Diyos.
Malaking pambababoy ito sa pananampalataya at pagmamahal sa Diyos at kapwa. Kaya nakapanggigigil ang ginagawa ng mga ito.
Sa maraming pagkakataon, ginugulpi lang ng mga deboto at marshall saka itine-turn over ang mga animal na ito sa pulisya o barangay. Pero dahil sa alaga ang mga ito ng mga iskalawag na pulis at taong barangay o kaya’y iniiwan na lang ng mga biktima ang kaso kaya walang testigo, at pinakakawalan na lang din ang mga ito.
Ngayon, parekoy, sa pagkakataong ito, magandang hindi na isurender ang mga hayup na ito sa mga awtoridad kundi kay Jesus Poong Nazareno.
Alamin natin kung ano ang posibleng sentensya nito sa mga kawatang ito.
Noong binitay si Jesus sa bundok ng Golgotha, pinatawad niya ‘yung magnanakaw na kasama niyang nakapako sa krus.
‘Yun ay dahil sa humingi ng tawad ‘yung kawatan at ipinagtanggol si Jesus mula sa pambu-bully sa kanya ng isa ring kawatan na kasama nilang nakapako.
Dis taym kaya ay sesentensiyahan ni Jesus Poong Nazareno ang mga perhuwisyong kawatan ng guilty?
O ‘di ipasagasa na lang sila sa karwahe para tiyak na matitigbak ang mga ‘yan at mabawasan ang mga perhuwisyo.



