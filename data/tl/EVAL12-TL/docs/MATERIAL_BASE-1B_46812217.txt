P10B TELESERYE SCAM MAHABA PA

MAGWAWAKAS na ang unang kabanata ng pandarambong ‘di umano ng P10 billion na pork barrel scam nina Janet Napoles at tatlong senador na sina Juan Ponce Enrile, Jinggoy Estrada at Bong Revilla.
Ganoon pa man, may pangalawang kabanata na agad ang nakasunod sa teleseryeng ito, ang kaso ng graft and corruption na ang bida ay silang tatlo pa rin.
At ang sabi ng marami ay ginagawa na rin ang ikatlong kabanata na involved din naman daw ang mga kamag-anak ni Jojo Binay, ang Pangalawang Pangulo.
Makaabot pa kaya tayo sa ika-apat na kabanata, na this time ay ang mga kaalyado na ni Pangulong Noynoy Aquino ang isinasangkot katulad ng kalihim na sina Processo Alcala at Butch Abad?
Si Enrile ay pinakulong na minsan ni Cory Aquino noong siya pa ang President. Nang hindi na President si Cory ay puro sama ng loob ang kayang naranasan kay Pangulong Gloria Macapagal-Arroyo.
Lintik lang ang walang ganti, ang sabi ng iba.
Si Noynoy naman ang sumunod na Pangulo at malipas ang ilang taon ay dalawang senador ang napabalitang gustong maging President o Vice President, sina Bong at Jinggoy. At doon daw nag-umpisa ang kalbaryo ng dalawa.
May balita ring gusto ni Erap na maging Pangulo uli (na naman) kaya may hugong na malamang na ma-disqualify ng Supreme Court si Pangulong Mayor Erap.
Pero si Janet, kagalit ba siya ni Aquino? Hindi ko kilala si Janet, wika ni Pangulong Noynoy pero maya-maya ay binabawi niya ang kanyang sinabi.
Wika niya, maaaring nagkita na kami dahil kay raming taong lumalapit sa pangulo.
Maya-maya ay naglabasan na mang mga picture na kasama ni sir si ma’am at ang kanyang pamilya.
At noong isang araw lang ay inamin na uli ng Pangulo na nagkita na nga raw sila sa Cebu o kung saanman.
At abogado rin pala ni Janet si Paquito Ochoa. Nakalilito na talaga ang takbo ng teleseryeng ito.



