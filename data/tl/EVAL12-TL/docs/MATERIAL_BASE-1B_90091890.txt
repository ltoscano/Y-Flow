Pagpapalapad ng NLEX mula Sta. Rita- San Fernando, sinimulan na

April 12, 2016 Shane F. Velasco

LUNGSOD NG MALOLOS, Abril 12 (PIA) -- Sinimulan na ng Manila North Tollways Corporation o MNTC ang pagpapalapad sa magkabilang direksyon ng North Luzon Expressway o NLEX mula Sta.Rita, Guiguinto hanggang San Fernando, Pampanga.

Puspusan na ang ginagawang pagtatambak sa gitnang bahagi ng tig-dalawang linya ng NLEX. Isang linya ang idadagdag upang maging tig-tatlong linya ang magkabilang panig sa bahaging ito ng NLEX. Noong Hulyo 2015, inaprubahan ng Toll Regulatory Board ang proyekto. Ayon kay MNTC President Rodrigo Franco, kasabay na ring pinayagan ang paglalatag ng karagdagang dalawang linya sa northbound lane ng NLEX mula sa Dau hanggang Sta. Ines sa Pampanga. Taong 2013 pa inihanda ang ang pondong limang bilyong piso para sa nasabing proyekto. Sa ulat ni Franco sa pagdiriwang ng ika-10 taon ng MNTC mula nang maging moderno ang NLEX noong 2005, humigit pa sa 50 porsyento ang itinaas ng daloy ng trapiko. Nadadagdagan ng 25 porsyento ang dami pa ng mga sasakyan lalo na sa panahon ng bakasyon tuwing Semana Santa, Undas at Pasko. Kaugnay nito, may hiwalay na 500 milyong piso para makapaglatag ng bagong dalawang linya pa para sa bahagi ng NLEX sa mula Dau hanggang Sta. Ines sa Mabalacat, Pampanga.

Layunin nitong gawing ligtas ang pagbibiyahe sa bahaging ito ng expressway, na ayon sa Tollways Management Corporation, ay nagtala ng pinakamaraming bilang ng naaksidente kahit apat na kilometro lamang ang haba. Salubungan ang kalsadang ito kaya bawal ang mag-overtaking ngunit dahil maraming lumalabag, maraming naaksidente. Kapag sinimulan ang konstruksyon, tatambakan ang bakanteng lote ng NLEX sa direksyon nitong pahilaga o northbound. Samantala, pinag-aaralan na rin ng MNTC kung magkano ang magagastos sa pagpapalaki ng tulay sa Bocaue Interchange na nakakaranas ng palagiang pagsisikip sa daloy ng trapiko. (CLJD/SFV-PIA 3)



