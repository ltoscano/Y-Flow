Ulan ng Pagpapala: Ang banal na pagkapari ng lahat ng mananampalataya (2)
By Zayith Hebron August 25, 2016 “Noong unang panahon, ang Diyos ay nagsalita sa ating mga ninuno sa iba’t ibang panahon at sa iba’t ibang paraan sa pamamagitan ng mga propeta, subalit sa mga huling araw na ito ay nagsalita siya sa atin sa pamamagitan ng Anak, na kanyang itinalagang tagapagmana ng lahat ng mga bagay, na sa pamamagitan niya’y ginawa ang mga sanlibutan. Siya ang kaningningan ng kaluwalhatian ng Diyos at tunay na larawan ng kanyang likas, at kanyang inaalalayan ang lahat ng bagay sa pamamagitan ng kapangyarihan ng kanyang salita. Nang magawa na niya ang paglilinis ng mga kasalanan, siya ay umupo sa kanan ng Kamahalan sa kaitaasan. ” (Hebreo 1:1-3)
Nakatagpo na po ba kayo ng mga miyembro ng isang relihiyong pilit na itinuturo sa iyo na dapat ay sundin natin ang lahat ng nakasulat sa banal na Bibliya, pati na ang mga sinaunang ritwal at seremonyas nina Moises? May alam po akong gayong relihiyon na pati hitsura ng mga high priests noong araw ay kanilang kinopya. Hindi ko ngayon alam kung pati ang pagpatay ng tupa at pagwiwisik ng dugo nito sa altar ng kanilang pinaka templo ay kanila pang ginagawa.
Ako’y nalulungkot kapag sumasagi sa aking isipan ang gayong mga eksena. Oo nga’t sinasabihan tayo ng Diyos na maging masunurin sa Kanyang mga utos. Pero kasi, kailangang unawain natin ang pagkakaugnay ng mga sinaunang sistema ng pag-aalay para sa kasalanan at ng ginawang sakripisyo ng Panginoong Jesus sa krus. Doon natin malalaman kung aling mga bahagi ba ng Lumang Tipan ang dapat nating literal na sundin, at alin ang hindi dapat ituro nang gayon. Ang aklat ng Hebreo sa Bagong Tipan ang detalyadong nagpapaliwanag ng relasyon ng sacrificial system ng Lumang Tipan sa gawang pagliligtas na tinapos na ni Jesus noong Siya’y mapako sa krus sa Kalbaryo bandang A.D. 33.

Sa katunayan, ang pambungad na Hebreo 1:1-3 ay isang maningning na pagpapakilala sa magiging pinakasentro ng mga talakayan ng bawat kabanata—si Cristo Jesus mismo.
Sa buong akda ay ipinapakita ng may-akda na hindi na ang relihiyong Judaismo ang itinuturing ng Diyos na perpektong pagpapahayag ng Kanyang kalikasan. Ang Judaismo ay pinalitan na ng Panginoong Jesus mismo at ng Kanyang mga gawa.
Ang mensahe ng nagsulat: Ang mga Judiong naglagay ng kanilang pananalig kay Jesus bilang kanilang Mesias ay hindi na dapat bumalik pa sa pagiging Judio. Tapos na ang sistema ng pananampalataya sa Lumang Tipan.

Isang Bagong Tipan na ang kanilang dapat isabuhay at si Cristo Jesus na ang sentro ng bagong buhay na iyon.
Ang isa sa pangunahing mensahe ng Hebreo: Hindi na kailangan ng mga Judio ng isang high priest. Si Jesus na ang gumanap niyon, at patuloy pang gumaganap ng papel na iyon sa buhay ng mga tunay Niyang mananampalataya.
“Yamang tayo’y mayroong isang marangal at pinakapunong pari na pumasok sa kalangitan, si Jesus na ang Anak ng Diyos, ay hawakan natin nang matatag ang ating ipinahahayag. Sapagkat tayo’y mayroong isang pinakapunong pari na marunong makiramay sa ating mga kahinaan, isa na tinukso sa lahat ng mga paraan gaya rin naman natin, gayunma’y walang kasalanan.” (Hebreo 4:14-15)
Kaibigan, alam mo, masayang pag-aralan iyan. Ano sa palagay mo?

Himay-himayin kaya natin ang bawat kabanata ng sulat sa mga Hebreo na nasa bandang dulo ng Lumang Tipan? Mas maa-appreciate kasi natin ang buong larawang ipinipinta kung titingnan natin ito nang detalyado.
Bili ka na ng kopya mo ng Bibliya, ha? Para masabayan mo kami. Paisa-isang kabanata ang pagtalakay natin. Next issue, unang kabanata ng Hebreo ang pag-usapan natin.

Lapit kang lagi kay Jesus dahil mahal na mahal ka Niya. Shalom and God bless!



