Kaya Natin: Walang posisyon, walang problema
By Harvey Keh June 7, 2016
Noong nakaraang linggo ay lantarang sinabi ni President-elect Rodrigo Duterte na hindi niya muna bibigyan ng posisyon sa kanyang gabinete si Vice President-elect Leni Robredo. Ang kanyang dahilan? Baka raw kasi masaktan ang kanyang kaibigang si Senador Bongbong Marcos na tinalo ni Robredo nitong nakaraang eleksyon. Kayo na ang humusga mga kababayan kung tamang dahilan ba ito o hindi.
Ang sagot naman ni Robredo rito ay simple lang, wala naman daw siyang nakikitang problema kung hindi siya bibigyan ng pwesto ni Duterte.
Tuloy pa rin ang kanyang pagbibigay ng suporta sa nanalong Presidente at ibubuhos na lamang niya ang kanyang panahon para maayos ang mga programa ng Office of the Vice President. Kahit kakarampot lamang ang budget ng kanyang opisina, kakayod pa rin ng husto si Robredo para masiguro na mabigyan niya ng maayos na serbisyo ang bawat Pilipino. Sa totoo lang, sanay naman sa wala masyadong pondo si Robredo. Marami ang hindi nakakaalam na noong pumanaw ang kanyang asawa ay binuo ng kanilang pamilya ang Jesse M. Robredo Foundation o JMRF. Sa pamamagitan ng foundation na ito ay naipaabot ng pamilya Robredo ang kanilang tulong sa ibaâ€™t ibang bahagi ng bansa. Isa sa mga pinakamalaking proyekto ng foundation na ito ay ang pagtulong sa mga nasalanta ng bagyong Yolanda sa Eastern Samar. Sa tulong na rin ng mga pribadong indibidwal at grupo, nakapagbigay ng mga bangka ang JMRF sa ilang mga pamilya sa Eastern Samar.

Bukod pa rito ay nagbigay rin ng water filtration system ang JMRF sa mga naging biktima ng bagyo.
Kitang-kita rito na kahit wala masyadong pondo ay nagagawan ito ng paraan kung gustong makatulong sa mas nakararami nating mga kababayan.
Sigurado naman tayo na tutulong pa rin kay Robredo ang libu-libo nating mga kababayan na tumulong sa kanya bilang mga donor at volunteer noong nakaraang kampanya. Ang ordinaryong mga Pilipino ang nagpanalo kay Robredo kaya sigurado akong ang mga ordinaryong Pilipino rin ang siyang magsasama-sama para tulungan siyang maging matagumpay sa kanyang bagong pwesto bilang Bise Presidente ng ating bayan. Kaya sa totoo lang, kahit wala siyang posisyon sa gabinete ni Duterte ay wala siyang problema.



