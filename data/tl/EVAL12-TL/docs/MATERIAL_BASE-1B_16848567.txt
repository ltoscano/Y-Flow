MALINIS NA KARTADA ITATAYA NG F2 By Elech Dawa July 3, 2016
Target ng F2 Logistics ang solo liderato habang mag-uunahan sa panalo ang Standard Insurance-Navy at Amy’s sa 2016 Philippine Superliga (PSL) All-Filipino Conference women’s volleyball tournament ngayong araw sa FilOil Flying V Arena sa San Juan.
Kikilatisin ng Cargo Movers ang Foton sa alas-tres ng hapon habang isa sa Corvettes at Spikers ang makakatikim ng unang panalo pagsargo nila sa 5:30 pm. Kasalukuyang nasa three-way tie sa top spot ang F2 Logistics kasama ang RC Cola-Army at Petron na may tig 3-0 karta, may barahang 0-2 ang Standard Insurance-Navy at 0-3 naman ang Amy’s Kitchen-Perpetual.
Masusubukan kung hanggang saan ang tatag ng Cargo Movers, makakalaban nila ang Tornadoes na may record na 2-1.
Nasa kasagsagan ng training ang Foton para sa sasabakan nilang AVC Asian Women’s Club Championship sa Manila mula Setyembre 3 hanggang 11.
Matapos sumuko sa Petron sa opener, nanumbalik ang tikas ng Foton at kinaldag nila ang Generika sa four sets at Amy’s sa three sets.
“We’re working hard to regain that confidence that made us successful in the past,” wika ni Foton coach Ponce-de Leon, na ginabayan ang Tornadoes sa Grand Prix title nakaraang taon.
“So far, so good. After that loss to Petron, the team showed great composure. They are all eager to bounce back and make their presence felt.”
Ibabandera ng F2 Logistics ang kanilang star blocker na si Aby Maraño laban sa Tornadoes.

Si Maraño ay nag-eensayo na rin sa Foton dahil kasama siya sa line-up para sa Asian tourney.
Kasama ni Maraño sa napili ng Tornadoes sina Jen Reyes ng Petron at Rachel Anne Daquis at Jovelyn Gonzaga ng RC Cola-Army kasama sina Americans Lindsay Stalzer at Ariel Usher.
Makakalaban nila ang superpowers tulad ng Bangkok Glass ng Thailand, Hisamitsu Springs ng Japan, North Korea, Taiwan Power ng Chinese Taipei at Bayi Army ng China.
“Aby already started training with us for the AVC tournament. She’s now getting familiar with the system,” ani Ponce-de Leon. “But it’s going to be different because we have different game plan for the PSL and for the AVC.”
Samantala, inaasahang magiging mahigpitan ang laban sa pagitan ng Corvettes at Spikers dahil pareho silang uhaw sa panalo.



