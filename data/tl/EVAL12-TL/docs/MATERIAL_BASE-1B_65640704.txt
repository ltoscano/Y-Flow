ARCHERS SISILATIN NG FALCONS By Elech Dawa November 23, 2016
Sumampa sa postseason ang Adamson University sa kauna-unahang pagkakataon matapos ang limang taon.
Dumapo sa No. 4 spot ang Falcons at nakatakda nilang ilagan ang bagong hasang palaso ng De La Salle Green Archers sa umpisa ng semifinals ng Season LXXIX UAAP seniors men’s basketball tournament ngayong araw sa Mall of Asia Arena. Dehado ang Adamson laban sa title favorite at may hawak na twice-to-beat advantage na La Salle mamayang alas-kuwatro ng hapon, pero desididong lumipad ng mataas ng Falcons para hindi sila maabot ng mga pana ng Green Archers.
Matapos matalo sa kanilang huling laro sa elimination round kontra Ateneo, kinausap ni Adamson head coach Franz Pumaren ang kanyang mga bataan.
Tinanong ni Pumaren kung kuntento na sila sa Final Four, maganda ang naging tugon ng mga players kaya asahang magiging ganado ang tropa para pabagsakin ang pinapaborang La Salle.
“It’s gonna be exciting,” saad ni Pumaren.
Nakopo ng Green Archers ang nasabing incentive matapos ilista ang 13-1 win-loss slate at makuha ang No. 1 pagkatapos ng 14-game elimination.
Huhugot ng lakas ang Green Archers kay MVP Ben Mbala upang tapusin ang semis sa Game 1 at umabante na sa best-of-three finals.
Sa Sabado maghaharap ang No. 2 Blue Eagles at Defending champion Far Eastern University na nalaglag sa No. 3 para sa isa pang semis match.

Bibitbitin ng Ateneo ang twice-to-beat edge kontra Tamaraws.



