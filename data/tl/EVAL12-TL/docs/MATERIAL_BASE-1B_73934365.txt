
BAKIT AYAW MAGPALIPAT NG MGA TAGA-BOC?

NAGTATAKA ako sa mga tauhan ng Bureau of Customs na direktang apektado ng memorandum ni Commissioner Ruffy Biazon na nag-uutos na ibalik sa kanilang mga orihinal na mother unit ang mga empleyado ng nasabing ahensiya na kasalukuyang nakatalaga sa ibang posisyon.
Karamihan kasi sa kanila ay ayaw sundin ang kautusan ng bossing nila at pilit na humahanap ng mga dahilan para manatili at magkapit-tuko sa kanilang kasalukuyang mga puwesto.
Balita ko nga iyong iba ay gumagastos pa para lang magsumbong sa media para iparating sa publiko at, lalo na kay Biazon, ang kanilang pagtutol at i-justify kung bakit kailangang manatili sila sa kasalukuyan nilang mga posisyon.
Iyong iba nga ay naglabas pa ng mga press release na tinatakot si Biazon na maaari raw na maapektuhan ang collection target ng ahensiya sakaling lubusang ipatupad ang kautusan.
Tsk!Tsk! Nakatatawa talaga ang mga taga-BOC na ito dahil talaga namang panay kapit-tuko sa puwesto nila.
Ang lakas ng loob na manakot ng mga mokong na ito na hindi makukuha ng ahensiya ang collection target kung magkakaroon ng balasahan samantalang alam naman ng mga tao na ang personal na collection target nila ang maaapektuhan kung mababalasa sila.
Bwa-ha-ha-ha!!
By the way, bakit ba ayaw ni-lang bumalik sa mother unit nila? Kaya nga mother unit, ibig sabihin noon ay roon sila unang nag-apply at natanggap sa trabaho kaya sila nasa BoC ngayon.
Bakit ayaw na nilang bumalik ngayon? Ibig bang sabihin niyan ay nasa magandang puwesto na sila at masisira ang tabakuan nila sakaling mabalasa sila?
Baka nakakalimutan ng mga sutil na ayaw umalis sa puwestong ito na kaya naglabas ng ganoong kau-tusan si Biazon ay para linisin ang hanay nila.
Ang BoC kasi ang isa sa mga pinaka-corrupt na ahensiya sa gobyerno at gusto ni Biazon na linisin ito at isa sa naisip niya ay ang pagpapalabas ng Customs Personnel Order No. B-134-2013.
Ang una na naapektuhan ng kautusan ay ang Supervising Customs Operating Officers at Customs Operations Officers III na pinabalik na sa mga orihinal na puwesto nila simula noong Setyembre 13.
Mukhang desidido si Biazon na simulan ang pagbalasa kaya hindi siya nagpapatinag sa mga press release laban sa kanya.
At dahil nagugulo ang tabakuan sa BoC, tiyak na marami ang kokontra sa kanya at tiyak na iyong iba riyan ay makararating pa sa korte para tutulan ang kautusan niya.



