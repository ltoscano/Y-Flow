
PARUSANG BITAY IBALIK VS KORAP, MANDARAMBONG

PARA sumulong ang buong bansa sa pagbabago at kaunlaran, dapat na unahing pigilan ang paglustay at pagnanakaw sa salaping bayan.
Sa susunod na taon, mayroon tayong pambansang badyet na nagkakahalaga ng P2.268 trilyon.
At mula rito, maibubuhos sa mga lokal na pamahalaan ang P341.5 bilyon na internal revenue allotment.
Mayroon ding sariling badyet ang mga lokal na pamahalaan mula sa mga barangay hanggang sa mga munisipyo, lungsod at lalawigan, bukod pa ang sa mga ispesyal na organo ng pamahalaan gaya ng Autonomous Region in Muslim Mindanao at Metro Manila Development Authority.
PDAF AT DAP
Kabilang sa mga dapat na unahing kontrolin at pigilin ang pagdaloy sa kung saan-saan at sa kung sino-sino ang bilyon-bilyong pisong Priority Development Assistance Fund at Disbursement Acceleration Fund. Itong dalawang ito ang pinagkakakitaan sa kikbak at pagnanakaw ng mga nanunungkulan.
Taon-taong may badyet na mahigit sa P24 bilyon ang PDAF habang nakaipon ang pamahalaan ng tinatayang P137 bilyon sa nakalipas na tatlong taon, kabilang na ang P15 bilyon sa taong ito.
PDAF BUHAY PA RIN
Sinasabi ng pamahalaan na wala nang PDAF o pork barrel sa susunod na taon subalit lumalabas na hindi natitinag ito dahil mayroon pa rin ito ngunit sa ibang anyo.
Kumbaga sa litsong baboy, iniba lang ang pinantuhog dito. Mula sa ordinaryong tubong bakal, gagamitan ito ng sabihin nating stainless steel upang hindi kapitan ng kalawang.
Wala umanong kalawang o nakawan kung ipadadaloy ang PDAF sa mga ahensya ng pamahalaan o lokal na pamahalaan. Hindi tulad ng nakaraan na maraming pinasawsaw rito na mga non-government organization.
Pero sino ang may sabing hindi mga korap at magnanakaw ang mga nasa ahensya ng pamahalaan at lokal na opisyal?
Kitang-kita ang kabulukan sa mga ahensya sa pagkakasangkot ng mga ito sa mga scam na iniimbestigahan ng Senado, kahit na pinipili lang ang mga opisyal na ini-uugnay rito.
Tuwing halalan naman, karaniwang said ang mga kaha de kuwarta ng mga lokal na pamahalaan lalo na kung natalo o lalayas na sa puwesto ang mga nakaupo.
BUHAY SILA SA DAP
Naging notoryus naman ang pamahalaan sa paggamit ng DAP. Akalain ba nating ginagamit pala ito para sa mga kuwestiyunableng gawa gaya ng pagbibigay-pabuya sa mga nang-i-impeach sa kalaban ng mga nasa poder.
‘Di man kailangang ulit-ulitin, hindi maiiwasang banggitin ang pamimigay ng DAP sa 20 senador na sumipa kay dating Chief Justice Renato Corona. Hindi nga lang maliwanag kung nabigyan din ng DAP ang 188 kongresman na nang-impeach kay Corona ngunit malinaw na PDAF ang ginamit na pabuya para sa mga ito.
TANONG SA DAP PDAF NA SUHOL
Sa tingin ng marami, suhol ang pamimigay ng PDAF at DAP sa mga mambabatas na nagpatalsik kay Corona sa puwesto. Bakit wala yatang kainte-interes ang pamahalaan na usigin ang mga namigay at tumanggap dito?
Bakit ba na pinagkakaisahan ang tatlong senador kaugnay ng P10 billion Janet Lim-Napoles scam samantalang walang kibo ang mga nasa pamahalaan sa mga nasasangkot sa suhulan sa PDAF at DAP sa impeachment?
WALA NANG KREDIBILIDAD
Kung pupunta tayo sa mga barangay, mga Bro, wala nang amor ang mga mamamayan hindi lamang sa mga tumanggap ng PDAF at DAP kundi pati sa mga namigay nito sa mga mambabatas.
Kung may magaganap nga lang na halalan sa mga oras na ito, makakalos na ang halos lahat ng mga sangkot dito mula sa Senado at Kamara hanggang sa Palasyo.
Ganyan na kabaho mismo ang buong pamahalaan at isinusuka na ito ng nakararaming mamamayan. Walang pagmamalinis at pag-iwas-pusoy ng mga nanunungkulang kaugnay ng mga anomalya rito ang tinatanggap ngayon ng mga mamamayan.
PARAAN NG PAGPIGIL
Para maiwasan ang paglustay at pagnanakaw sa salaping bayan, lahat ng ito ay ipasok sa tinatawag na batas sa badyet o appropriations act.
Walang dapat na ilibre sa batas na ito, lahat ay ipasakop dito upang malinaw na makita kung saan dapat gamitin ang mga ito.
Isama na rin dito maging ang mga kita sa Philippine Amusement and Gaming Corporation, Philippine Charity Sweepstakes Office, Malampaya Fund at iba pang sinasabing dumidiretso sa Malakanyang at hindi dumaraan sa Kongreso upang bahala na ito sa paggastos dito.
WALANG KKKK
Sa oras na may mga pagnanakaw at paglustay, dapat na masampahan kaagad ng kaso at masuspinde ang sinomang opisyal at tauhan ng pamahalaan na sangkot dito mula sa kagawad ng barangay hanggang sa mga nasa Kongreso, Korte Suprema at Palasyo.
Walang kai-kaibigan, kaklase, kamag-anak, kabarilan at kung ano-anong K ang dapat na palampasin.
Dapat pabalikin sa kaban ng bayan ang mga nilustay at pinagnananakaw ng mga ito at ikulong na rin sila.
IBALIK ANG PARUSANG BITAY
Para ganap na masugpo ang krimen sa bayan na paglustay at pagnanakaw, dapat nang ibalik ang parusang bitay.
Kaakibat nito ang pagpapababa ng halaga ng salaping bayan na dinudugas ng mga taong pamahalaan at mga kasabwat ng mga ito mula sa P50 milyon sa kahit P500,000 lamang.
O anong sey n’yo, mga Bro?



