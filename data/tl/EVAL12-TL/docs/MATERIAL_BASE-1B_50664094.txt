HIRIT NA!: DELIMASERYE!
By Arnold Clavio October 12, 2016 Sa dami ng mga bilanggo na humarap sa Kamara, mayroon na bang kaso na nabubuo ang gobyerno laban kay Sen. Leila de Lima?
Para kay Department of Justice (DOJ) Sec.

Vitaliano Aguirre ‘sobra-sobra’ ang mga ebidensiya na nakakalap nila laban kay De Lima, pero hindi pa sapat ang documentary evidence.
“Hinihintay namin ang report ng AMLAC (anti money laundering council),” sabi ni Aguirre nang makapanayam ko sa DZBB 594 khz, kahapon. Nang tanungin ko kung magpapasko sa kulungan ang Senadora, aniya, mukhang matatagalan pa at aabutin ng susunod pang taon ang paghahain ng pormal na kaso laban kay De Lima matapos ang preliminary investigation.
“Gusto naming makatiyak na magiging matibay ang kasong isasampa namin sa kanya kaugnay ng drug trafficking,” paliwanag ni Aguirre.
Hindi lang sina Colangco, Sebastian, Sanchez at iba pang bilanggo sa maximum security prison ang ‘di nagtutugma ang mga sinumpaang salaysay laban kay De Lima.
Wala akong makitang koneksyon sa drug trade sa bilanggo sa mga umano’y sexcapade ng dating Justice Secretary sa kanyang driver at mga security personnel, pati na sa mga high profile inmates.
Ang malimit na pagbanggit ng ‘subuan ng saba’, holding hands, kubol at sweetie ay sumira lamang sa libido ng Senadora. Drug money kapalit ng panandaliang aliw ni De Lima?
Ang gustong malaman ng publiko ay kung nagkamal ba ng salapi ang Senador mula sa droga gamit ang kanyang poder at impluwensiya habang pinamumunuan ang DOJ, hindi ang kanyang personal na kalibugan?
Ano ang mangyayari mula ngayon hanggang sa susunod na taon gayong sinarhan na ng Kamara ang kanilang pagdinig? Bubuksan lamang ito kapag nadakip na si Ronnie Dayan.

Pero nasaan na si Dayan? Handa bang makipagtulungan si De Lima para lumantad na ang kanyang umano’y lover na si Dayan?
O patuloy ang pagpapahiya sa publiko o shame campaign ng Duterte administration laban kay De Lima?
Nang itanong ko kay Aguirre kung bakit isinama sa lookout order si De Lima sa kabila na wala pa itong kaso, sagot ni Aguirre, “O ‘di ba ganyan din ang ginawa niya kay GMA (Gloria Macapagal-Arroyo)?”
Sana ay hindi nga ito pagganti ni Arroyo, na kilalang malapit ngayon kay Pangulong Rodrigo Duterte, kay De Lima na humarang sa kanyang pag-alis noon sa Pilipinas at nagresulta sa kanyang hospital arrest sa Veterans Hospital.
At ngayong nalantad na ang bulok na sistema sa loob ng bilibid bilang isa sa malaking maaaring gatasan ng pondo para sa eleksyon, matigil na kaya ang iligal na gawain sa loob o may ilang politiko lang ang papalit sa puwesto ni De Lima?
Sa totoo lang, kapag pera na ang umikot, walang imposible.
Lord Kayo na po ang bahala!



