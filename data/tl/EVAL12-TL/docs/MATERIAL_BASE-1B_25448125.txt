12 Pinoy booters maghahasa sa Europe
SSeptember 13, 2016
Sa mithiing palakasin pang lalo ang football development sa bansa, tutulak na patungong Malaysia ngayong araw ang labing dalawang underprivileged booters upang magtraining at sumubok na makakuha ng slot para sa training scholarship sa Europe.
Inorganisa ng Globe Telecom, bibigyan ng ‘TM Football Para sa Bayan’ libreng 4-day training at advanced course ang mga batang-batang manlalaro sa Astro Kem Bola facilities sa Kuala Lumpur.
May edad 9 hanggang 12 ang mga nasabing partisipante na sinala mula sa anim na raang aplikante sa try-outs na ginanap sa Ilolilo, Bacolod, Davao at Maynila nitong nakalipas na dalawang buwan. Isa sa mga pinalad na makakuha ng prestihiyosong pwesto ay si Roniel Vincent Dalumpines, na bumiyahe pa kasama ang kanyang ama mula Basilan hanggang Davao para lamang makapagpakitang gilas.
“Hindi po namin naisip ng tatay ko ang pagod sa biyahe, kasi inuna namin yung chance ko na makilala sa football. Sana magbunga naman po,” ayon kay Dalumpines na iniidolo sina Chieffy Caligdong at Argentine superstar Lionel Messi.
Kasama ni Dalumpines na magre-represent sa bansa sina Jared Pena at Ryan Philip Johansson ng Maynila, Martin Joshua Merino ng Biñan, Lance Lawrence Locsin mula Bacolod at Leoven Gatungay ng San Carlos City.
Binubuo naman nina Astrid Ignacio, Ysabelle Samonte at Stella Maria Divino ng Manila, Mikaela Villacin ng Bacolod at Davao City’s Jasmine Agustin and Isabelle Renee ang girls’ group.
Ayon kay Bong Esguerra, Globe Director for Citizenship, bahagi ng partnership ng kanilang kumpanya sa Astro Kem Bola ang nasabing proyekto.
“It’s a partnership and the kids will undergo rigid training there, from basic to advanced technical know-how, plus they will also be given chance to learn more about nutrition and other important aspects of athletic well-being,” wika ni Esguerra.



