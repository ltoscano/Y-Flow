Unity Walk at Peace Covenant signing, isinagawa sa Lungsod ng Tanauan

March 04, 2016

LUNGSOD NG TANAUAN, BATANGAS, Marso 4 (PIA) –-Isang re-electionist mayor, dalawa sa pagka vice mayor at labintatlong mga kandidato sa pagka konsehal ang nagkaisa at sama-samang lumagda sa isang “Peace Covenant” na isinagawa sa lungsod na ito noong Martes, Marso 1. Bagama’t hindi nakadalo ang isa pang kumakandidato sa pagka mayor, maituturing naming tagumpay ang kabuuan ng makasaysayang seremonya na inorganisa ng tanggapan ng local na kapulisan, sa pamumuno ni Officer In-Charge Superintendent Carlos Ebuen Barde, at sa pakikipagtulungan ng mga lokal na tanggapan ng Commission of Elections (COMELEC), Department of Education (DepEd) at ng Department of Interior and Local Government (DILG). Isang “Unity Walk” na nilahukan ng mga kumakandidato, kasama ang kanilang mga kaanak at taga-suporta, na sinundan ng isang misang pasasalamat, ang nagsilbing hudyat sa pag-uumpisa ng Peace Covenant na ginanap sa Tanauan City Gymnasium 2. Sa pangunguna ni incumbent at re-electionist city mayor Antonio C. Halili, sabayang nanumpa at lumagda ang lahat ng mga kumakandidato sa kasunduan na nagsusulong para sa isang patas at malinis na eleksyon. Partikular na binigyang diin sa kasunduan ang pagpapanatili ng kasagraduhan ng balota; pagtatakwil sa ano mang uri ng pandaraya, kabilang ang pamimili ng boto bago at makatapos ang eleksyon; paggalang sa karapatang pantao ng bawat indibidwal, lalo’t higit ang karapatang bumoto; ang pagpapa-iral ng batas sa lahat ng oras; ang pagtatakwil sa lahat ng imoral na gawi at pagmamalabis sa kapangyarihan; pagsusulong ng mga inisyatiba kontra graft and corruption; at, pagpapanatili ng katahimikan at pagkakaisa tungo sa tunay na kaunlaran. Ang nasabing okasyon ay sinaksihan ng mga kinatawan mula sa ibat-ibang ahensya gaya ng COMELEC, DILG, DepEd at PNP-Tanauan. Gayundin ng mga Kapitan ng 48 barangay ng lungsod sa pangunguna ni Liga ng mga Barangay (LMB) President Polmark L. Fajardo.(Gerard Laresma-CIO Tanauan/PIA Batangas)



