Tatlong kooperatiba sa Basilan nabiyayaan ng tulong pangkabuhayan

April 15, 2016

LUNGSOD NG KUTABATO, Abr. 15 (PIA) – Abot sa tatlong milyong halaga ng mga proyektong pangkabuhayan ang natanggap ng tatlong kooperatiba sa probinsya ng Basilan.
Ito ay mula sa programang Health, Education, Livelihood, Peace and Governance, and Synergy (HELPS) ng Autonomous Region in Muslim Mindanao (ARMM).
Ayon kay ARMM-HELPS program manager Anwar Upahm, pansamantalang makikinabang sa HELPS program para sa taong 2015-2016 ang dalawang daang (200) barangay na inaydentipika ng rehiyon.
“Nagsagawa rin kami ng focus group discussion upang malaman ang mga pangangailangan ng bawat komunidad at mamamayan,” ani Upahm.
Aniya, nais naming makita ng isang komunidad na mayroong barangay hall, daycare center, health center, children’s park at multi-purpose building.
Samantala, pinangunahan naman ng Department of Science and Technology (DOST-ARMM) ang pagsasagawa ng skills training, capital infusion at konstruksyon ng panaderya para sa bawat benepisyaryong kooperatiba. Ang tatlong kooperatiba ay ang Switch Yakal Consumers Cooperative sa Lantawan; Badja Kahapan Agri-Farmers Producers Cooperative sa Tipo-Tipo at Pintasan Consumers Cooperative sa Mohammad Ajul. Nagsimula noong Abril 11 hanggang Abril 12 taong kasalukuyan ang pamamahagi ng tulong sa tatlong kooperatiba.

Matatandaan na namahagi rin ng kaparehong tulong ang ARMM sa sampung kooperatiba ng Talipao, Sulu noong nakaraang buwan ng Marso sa pamamagitan ng Payapa at Masaganang Pamayanan (PAMANA) Program Expansion Cycle 2 ng Department of Social Welfare and Development (DSWD).(IBEroy/PBChangco- PIA Cotabato City with report from BPI-ARMM)



