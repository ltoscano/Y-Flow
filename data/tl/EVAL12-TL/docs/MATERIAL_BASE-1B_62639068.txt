Pocari, BaliPure mag-uunahan By Elech Dawa October 29, 2016
Unahan sa pagsalo sa top spot ang Pocari Sweat at BaliPure pagsalpok nila ngayong araw sa 13th V-League Reinforced Conference sa PhilSports Arena sa Pasig City.
Hawak ng Lady Warriors at Water Defenders ang 4-1 records, sasaluhan ng mananalo mamayang alas-kuwatro ng hapon ang University of Sto. Tomas sa unahan ng team standings. Parehong galing sa four-game winning streak ang SVL Open Conference champion Pocari Sweat at BaliPure, at isa sa kanila ang makakalsuhan.
“We’re very happy that we are in the semis already but we wanna focus on the rest of the games.” saad ni BaliPure coach Charo Soriano.
Muling sasandalan ng Water Defenders si American import Kate Morrell na siyang bumitbit sa kanilang huling panalo laban sa Laoag 25-21, 26-24, 25-13 noong Miyerkules.
Nagpakitang gilas ang guest player ng BaliPure sa second set, tabla ang iskor sa 24-All bago pumalo ng back-to-back kills si Morrell para itakas ang panalo.
Nagtala si Morrell ng 21 points mula sa 18 kills at tatlong blocks habang nag-ambag sina Amy Ahomiro at American setter ng 14 at 13 markers ayon sa pagkakasunod.
Hihingi naman ng saklolo ang Lady Warriors sa kanilang dalawang hugot na sina American reinforcements Bre Mackie at middle blocker Andrea Kacsits para duktungan ang kanilang streak.
Sina locals Myla Pablo at Michele Gumabao naman ang magiging katulong nina Mackie at Kacsits.

Samantala, swak na rin sa Final Four ang Bureau of Customs, katapat nila sa 6 p.m. ang laglag ng Philippine Air Force.
May kartang 4-2 ang Transformers na pinapangunahan ni volleyball superstar Alyssa Valdez habang 2-4 ang baraha ng Lady Jet Spikers.



