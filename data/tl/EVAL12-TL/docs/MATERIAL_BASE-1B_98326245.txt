Foton inakay ni Santiago; Generika nabuhayan
By Elech Dawa November 20, 2016
Ipinaramdam ni Jaja Santiago ang pagbabalik buhat sa tatlong larong pagkawala, nang magpakawala ng 30 points at akayin ang Foton sa kapana-panabik na 25-20, 20-25, 29-27, 21-25, 15-7 panalo kontra RC Cola-Army kahapon sa Asics PSL Grand Prix sa Philsports Arena sa Pasig City.
Ginamit nang todo ni Santiago ang kanyang height at athleticism upang windangin ang Lady Troppers mula umpisa hanggang wakas at ipagkaloob sa Tornadoes ang panalo ng tornerong isponsor ng Mikasa, Mueller, Grand Sport at Senoh, kasama ang TV5 (official broadcast partner).
Naihabol naman ng Generika ang isang panalo bago matapos ang kanilang 10-game double-round robin. Winalis ng Lifesavers sa tatlong sets ang Cignal, 25-15, 25-20, 25-22 upang ilista ang 1-9 karta at magkaroon ng tsansa sa fifth spot sa playoffs depende sa magiging resulta ng huling dalawang laro ng HD Spikers (1-7).
Susunod na makakalaban ng Cignal ang reigning champion Foton sa Martes bago harapin ang RC Cola-Army sa Huwebes.
Base sa tournament format, ang top two finishers sa double-round preliminaries ay pasok agad sa semifinal habang ang third seed ay makikipagtunggali sa No. 6 at katapat ng fourth seed ang no. 5 sa sudden-death playoffs.
Lalabanan naman ng mananalo sa pagitan ng third seed at no. 6 ang No. 2 habang toka ng top seed ang mananaig sa fourth seed-No. 5 match sa isa pang do-or-die semifinal showdown sa Disyembre 3 sa Ibalong Centrum sa Legazpi City.



