NON-PARTISAN BA ANG PPCRV?

NOONG itinatag ang Parish Pastoral Council for Responsible Voting o PPCRV taong 1991 sa pamumuno ni Ms. Tita de Villa bilang chairwoman ay umani ito ng papuri mula sa iba’t ibang sektor ng lipunan.
Layunin daw ng PPCRV ang pagkakaroon natin ng clean, honest, accurate, meaningful and peaceful elections, pero bakit hindi yata nakita ng grupo ni Madam Tita de Villa ang sinasabi ng marami na dayaan noong nagdaang election?
Ngayong papalapit na naman ang barangay election ay napapansin ng ilang kandidato ang pagiging biased ng ilang taga-PPCRV sa mga kalaban ng mga administration candidate o kaya ay kalaban ng kamag-anak nilang kandidato.
Bago pa man sumapit ang October 11 na filing ng COC ay nag-ikot na sa ilang barangay ang mga taga-PPCRV at pinatanggal ang mga tarpaulin na nakakabit sa mga bahay-bahay dahil may mag i-inspection daw. Tanong tuloy ng marami sa Lily’s Files kung sakop pa ba ito ng PPCRV dahil ang alam nila, ang COMELEC lang ang direktang may kontrol nito at may power na magpatanggal ng posters.
Siguro kung ginagawa man ito ng ilang tiwaling tauhan ng PPCRV ay hindi nangangahulugang galing sa namumuno ng nasabing samahan ang kautusan. Tama ‘yung sinabi ng aking mga nakausap na posibleng may pinoprotektahan silang kamag-anak na kakandidato ngayong October 28 na barangay election.
Barangay sangkot din sa pork barrel scam
Tuwing araw ng election ay mapapansin mo na halos lahat ng kakampi ng namumuno ng barangay ay umaakyat at uma-“amen” muna sa kanilang barangay chairman bago pumunta sa kanilang mga presinto para bumoto. Kahit hindi direktang nakikita ay alam na kung ano ang ginagawa ng mga botante sa loob ng barangay hall.
Sa mga nakausap ng Lily’s Files na umaakyat at pumapasok sa loob ng barangay ay sinasabi nilang instruction daw sa kanila ng kanilang chairman na umakyat muna sila bago bumoto.
Dagsa ang mga botante sa lugar. ‘Pag umakyat ang botante, siguradong may tatanggaping pera na ang pinakamababa raw ay P200 at pinakamataas naman ay P500.
Simpleng vote buying na hindi nakikita ng COMELEC o sadyang nagbubulag-bulagan lang ito dahil administration ang gumagawa nito.
Sana naman, ngayon ay matuto na ang ating mga botante, gumising na sila sa kanilang mahabang pagkakahimbing, huwag nilang ibenta ang kanilang mga boto sa kakarampot na halaga kapalit ng 3 taong pagdurusa.



