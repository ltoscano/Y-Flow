Binay at Mejorada, tama na!

AMBA’S BRIEFS Ni Roy “AMBA” Seneres (Pilipino Star Ngayon) | Updated November 20, 2014 - 12:00am

NANG idinawit ni Manuel Mejorada si DPWH Secretary Rogelio Singson at si Tourism Secretary Ramon Jimenez sa demolition job niya laban kay Senate President Frank Drilon, alam ko na hindi magtatagumpay ang kanyang maitim na balak.
Kung hindi ba naman utak galunggong si Mejorada, sino naman ang maniniwala sa kanya na corrupt si Singson at Jimenez? Maliban sa hindi pulitiko ang dalawa, ang reputation nila for honesty and probity ay beyond doubt. Alam naman yata nang lahat ng Pilipino ‘yan maliban lang kay Mejorada.
Si Frank Drilon naman ay naging boss ko sa DOLE noong Secretary of Labor siya pero akusahan mo na siya ng kung anu-ano huwag lang korapsyon dahil matuwid ang mamang ‘yan.
Kaya sa simula pa lang, sabi ko sa sarili ko, case closed na itong expose kuno tungkol sa Iloilo Convention Center.
Tungkol naman kay VP Jojo Binay, gusto ko sana bigyan ng benefit of the doubt dahil kahit papaano ay may pinagsamahan din naman kami. Pareho kaming lumaban kay GMA dahil naniwala kami na illegitimate president siya. Minsan nag-rally pa kami at nagmartsa nang magkatabi sa Ayala avenue laban kay GMA. At noong minsan naman nang binalak ni DILG Secretary Ronnie Puno na arestuhin at puwersahang paalisin si Binay bilang mayor ng Makati, nandoon ako sa tabi niya para labanan si Puno.
Kaya sinisikap ko sanang talagang bigyan siya ng be-nefit of the doubt pero ang hirap dahil wala nang natirang doubt. Masyadong concrete ang mga evidence laban sa kanya as in the overpriced concrete parking building sa Makati at ang malawak na katibayan ng nakurakot niya as in the 350 hectares na lupain niya sa Batangas.

Naging diplomat ako at dollar earner for 15 years pero hindi ko kayang bumili ng ganyang kalawak na lupain. Ang suweldo ng mayor ay maliit lang. ‘Yung mga sinasabi niya na hindi sa kanya ‘yun ay halata naman na hindi totoo.
I urge Binay and Mejorada to cease and desist from further insulting the intelligence of the Pilipino people.



