Oyo, nagdarasal laban sa mga babaeng mahaharot!
“Nakita ko ang nangyari sa tatay ko!” -- Oyo
By Joe Barrameda June 19, 2016 Bukod sa pamilya sila ng mga artista, pamilya rin ng mga pulitiko sina Oyo Sotto.
Senador ang tiyuhin niyang si Tito Sotto, at may mga pinsan at tiyuhin din siya na konsehal.
Kahit pala si Oyo ay noon pa kinukumbinsi ng kanyang mga kaanak na pasukin ang pulitika. “‘Yung pinsan ko sinasabi niya na tumakbo raw ako sa Muntinlupa.

Okay naman sa kanila, kahit si Daddy sabi niya, ‘Try mong mag-councilor…’ Pero, parang wala pa kasi sa puso ko. Ayoko naman ‘yung parang magpupulitika ako para lang, ‘di ba?
“Para lang magkaroon ng position. Gusto ko na nasa puso ko na talaga na tumulong talaga,” tsika ni Oyo, na isa sa mga bida sa sitcom na Hay, Bahay! kasama sina Vic Sotto at Ai Ai delas Alas, misis niyang si Kristine Hermosa at sina Jose Manalo at Wally Bayola.
Pagdating sa mga anak nila ni Kristine, wala raw problema kung gustuhin ng mga ito na pasukin ang showbiz.
“Pinag-usapan namin ‘yun ni Tin, na gusto naming makapag-aral muna sila. Pero, kung gusto talaga nila, sa commercials muna. Pero dapat matapos muna ang pag-aaral nila, and malalim ‘yung relasyon nila sa Panginoon.”
Kapuri-puri nga sina Oyo at Kristine, na napapanatili nilang mainit ang pagsasama nila. Hindi ba natutukso si Oyo na tumingin sa ibang babae?
“Well ‘yon lang talaga… walang taguan ng telepono! Kumbaga alam niya ‘yung ‘yung mga passwords ko, sa Facebook ko, sa Twitter ko. Basta wala lang taguan.
“Very open kami ni Tin. Hindi kami ‘yung nagtataguan. Alam niya kung nagbo-browse ako, mga ganu’n. Alam niya kung sino mga kasama ko sa trabaho.

“Hindi naman natin maiiwasan ‘yung temptation. Basta ang importante nandun ang Diyos sa buhay ninyo dahil kung nandun naman si God, palaging may daan para maiwasan ang temptasyon,” tsika pa ni Oyo.
So, paano niya iniiwasan ang mga babae?
“Basta dasal lang! Talagang si God lang. Ang hirap, kung hahayaan natin ‘yung temptasyon, isang pagkakamali mo lang sira ‘yung pamilya mo. Ayoko namang masayang.
“Nakita ko ang nangyari sa tatay ko, nakita ko ang nangyari sa ibang tao, ayoko na mangyari sa akin.”
Anyway, kahit pala stepmother na ni Oyo si Pauleen Luna ay Pauleen pa rin ang ang tawag niya rito.
“Feeling ko siya rin hindi naman siya magpapatawag ng mommy baka mailang din siya.
“So siguro Pauleen lang okay naman siya doon,” sambit na lang ni Oyo.



