Editorial: Ang palaging tanong: Saan kukunin?
June 15, 2016
Tuwang-tuwa ang mga pulis dito sa pagbibida ni Sen. Alan Peter Cayetano na pinaplanong gawing P50,000 kada buwan ang sweldo ng mga pulis. Talagang “E di wow!”
Napakaganda niyan! Kahit ang taumbayan, matutuwa sa magandang pag-aalaga sa mga pulis.

Tama rin naman ang pamunuan ng Philippine National Police (PNP) na pinaka-epektibong pangontra ito sa tukso ng kotong, delihensya, sideline at iba pang anyo ng corruption sa kanilang hanay.
Kung ganito na kalaki ang sweldo, wala na nga naman katanggap-tanggap na rason para gumawa pa sila ng kabulastugan hangad ang ‘extra income’. Ang katwiran kasi ngayon, hindi talaga nakakabuhay ng pamilya ang sweldo ng mga pulis kaya marami talaga ang natutuksong gumawa ng pera sa illegal na paraan o kung minsan ay criminal activities pa. Pero sa isang banda, may punto rin itong si Sen.-elect Ping Lacson nang tanungin niya na bakit mga pulis lang? Paano ang mga sundalo, bumbero at pati jail guards na gaya ng pulis ay nagbubuwis din ng buhay sa pagtupad sa kanilang tungkulin?
Pati ang mga public school teachers at iba pang government employees, hindi naman papayag ang mga ‘yan na wala silang maganda-gandang umento. Kahit na hindi sinlaki ng P50,000 kada buwan, pero hihirit at hihirit talaga ng disente ring sahod ang iba pang empleyado ng gobyerno.
Ang tanong: Saan kukunin ang perang panustos sa nakakalulang plano?
Eto pang isang balak din ng Department of Agriculture (DA) na huwag nang singilin ng toll fee ang mga food trucks o mga trak na nagluluwas ng mga produktong agrikultura at mga isda. Sa ganitong paraan daw ay magmumura ang presyo ng mga ito sa mga palengke. Pabor sa konsumer! Maganda ‘yan!
Pero bawas kita rin sa gobyerno.

Malaki-laki rin ‘yan!
Etong balak din na pagtataas ng pensyon ng mga SSS senior members, ang tanong ulit: paano iba-budget ang pondo nang hindi gegewang ang pondo para sa benepisyo ng mga susunod na henerasyon ng pensioners?

Nakakatakot dahil baka ang mga active members naman ang singilin nang mas mataas na buwanang kontribusyon.
Lahat ng gastusin, dapat ay may katapat na maayos na budgeting at projected income. Inaaral ‘yan nang husto dahil kung hindi, masasaid ang kaban ng bayan na naibangon na ng pa-exit na Pangulong Noynoy Aquino mula sa negatibo tungo sa ngayon ay paldong savings.

Mukhang ang solusyon nila ay dagdag na VAT. Nakupo! Sapul lahat puwera lang ang mga negosyante.



