Wade may 2-year extension offer sa Heat
By AFP, AP July 6, 2016 Kinumpirma ni Oklahoma City Thunder superstar Kevin Durant kahapon (Manila time) ang pagsama na niya sa Golden State Warriors, nakagugulantang na pagkilos na nagdagdag ng isa pang potent weapon sa formidable offense nito na ginigiyahan ni Stephen Curry. Habang si Dwyane Wade ay may offer na dapat ikunsidera.
Inoperan siya ng two-year, US$40 million contract extension, para manatili sa Miami Heat, sabi ng taong may alam sa negosasyon sa panayam ng Associated Press.
Ang second year ay opsiyon na ni Wade kung idederetso pa niya o hindi na. Kung tatanggapin ni Wade ang offer, tatapatan nito ang career-best US$20 million salary niya sa nakalipas na season.
Ito ang ikalawang sunod na summer na si Wade at ang Heat ay naging masalimuot ang negosasyon sa kontrata, at ang isyu ngayon ay ‘length of the deal’ kaysa halaga.
Noong nakalipas na season ay nagsakripisyo si Wade, sa pagtanggap ng mas mababang offer upang maka-accommodate ng ibang player sa lineup.
Nakatakdang bumalik sa US mula sa kanyang European vacation, na pinagsamahan nila ng kaibigang sina LeBron James at Chris Paul.
Inianunsyo ni Durant, ang most coveted NBA free agent, ang hakbang niya sa Players’ Tribune website na tinawag niyang “most challenging few weeks in my professional life”.
Hinirit ng 27-year-old forward na ang pagtawid-bakod niya sa Warriors ay sa layuning mapaangat pa niya ang ang kanyang pagkatao bilang player at nilalang.
“The primary mandate I had for myself in making this decision was to have it based on the potential for my growth as a player — as that has always steered me in the right direction,” ani Durant.

“But I am also at a point in my life where it is of equal importance to find an opportunity that encourages my evolution as a man: moving out of my comfort zone to a new city and community which offers the greatest potential for my contribution and personal growth.
“With this in mind, I have decided that I am going to join the Golden State Warriors.”
Ayon sa report, inaahang lalagda si Durant ng two-year, $54.3 million (48.7 million euros) contract sa player na may option makaraan ang second year.
Napakalaking boost ang pagkakalambat kay Durant, na seven-time NBA All Star at NBA’s MVP noong 2014, para sa Golden State na maagang naghahanda na para sa susunod na 71st 2016-17 season.
Nagpapahilom pa ng sugat ang Warriors mula sa masaklap na 4-3 NBA finals defeat kay LeBron James at sa Cleveland Cavaliers noong Hunyo.
Nabisig ng 6ft 9in (2.06-meter) na si Durant ang Thunder sa muntik na pagsilat sa GSW sa Western Conference finals last season, naitulak ang team sa 3-1 series lead bago nakabuwelta at nahablot ng Warriors ang 4-3 win.



