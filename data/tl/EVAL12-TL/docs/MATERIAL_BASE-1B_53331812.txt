64K na mag-aaral inaasahan papasok sa Grade 11 sa SOCCSKSARGEN Region

June 13, 2016

LUNGSOD NG KORONADAL, South Cotabato, Hun. 13 (PIA) \-- Tinatayang 90 porsiyento ng 64 na libong kabataan na inaasahang papasok sa Grade 11 ng senior high school sa Rehiyon 12 ang nakapagpa-enrol na, ayon sa Department of Education (DepEd) 12. Sa isang panayam pagkatapos ng pagdiriwang ng Kalayaan 2016, sinabi ni DepEd 12 Regional Director Arturo Bayocot na inaasahan nilang magpapatala na rin ngayong araw ang nalalabing 10 porsiyento. Inihayag din niya na pinalawig nila ang enrolment hanggang katapusan nitong linggo upang bigyan ng pagkakataon ang mga late enrollee, subalit, binigyang-diin nito na walang rason ang alinmang paaralan sa buong Rehiyon na hindi magsisimula ng klase ngayong araw, Hunyo 13 dahil matagal nang napaghandaan ito. Sa datos ng DepEd 12, may 506 na paaralan sa buong SOCCSKSARGEN Region ang may senior high school; 342 dito ay pinamamahalaan ng DepEd, samantalang 134 ang pribadong mga paaralan. Sa inaasahang 64,000 na papasok sa Grade 11, tinatayang 53 porsiyento ang kukuha ng academic tracks tulad ng Science & Technology, Engineering & Mathematics ( STEM); Accountancy, Business and Management (ABM); Humanities & Social Sciences (HUMSS); at General Academic Strand (GAS). Abot naman sa 46 na porsiyento ang nagbalak na kumuha ang Technical-Vocational-Livelihood track. Ang nalalabing isang porsiyento ay papasok sa arts and design track at sports track. (DEDoguiles-PIA 12)



