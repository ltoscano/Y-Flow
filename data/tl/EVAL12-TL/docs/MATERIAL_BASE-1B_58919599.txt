
KAHINDIK-HINDIK NA COA AT ANG PDAF-DAP

KUNG talagang seryoso at walang sinasanto ang Commission on Audit sa paghahanap ng mga kahindi-hindik na paglustay at pagnanakaw sa salaping bayan, aba, kinakailangang magtrabaho ito nang todo.
HIndi lang ang mga kahindik-hindik na paglustay at pagnanakaw noong mga taong 2007-2009 ang pagtuunan nito ng pansin kundi maging ang mga higit na kahindik-hindik na nasabing krimen sa taong 2010-2013.
2007-2009 AYOS NA
Batay sa mga pahayag ng COA sa media at sa Senado sa mga imbestigasyon sa pork barrel scam, tila wala nang hahanapin pa ang COA.
Naipon na lahat ng mga kahindik-hindi na krimen sa salaping bayan sa mga 2007-2009.
Pero hindi tayo naniniwala, mga Bro.
Bilang palatandaan, sinabi ni Jinggoy na biglang lumayas si COA chair nang simulan ng mga senador ang magtanong kung sino-sino pa ang mga senador at kongresman na sangkot sa pork barrel scam, basta na lang lumayas ito.
Bakit, mayroon bang pinagtatakpan ang COA?
WALANG HANGGANG KATARUNGAN
Higit sa interes ng mga kinauukulan sa P10 bilyong Janet Lim-Napoles scam, marami ang naniniwala na maraming mas malalaki pang iskam ang matutuklasan ng COA kung talagang seryoso ito sa pagpapatupad ng kanyang tungkulin.
”Yun bang ukol sa mga iskam bago pa ang 2007-2009.
Isang gabay para sa COA ang batas na nagsasabing, walang “prescription” o taning ang paghahabol ng gobyerno sa mga nakaw na yaman.
Kung ang kriminal na mukha ng paglustay at pagnanakaw sa kaban ng bayan, gaya ng plunder o pandarambong, ay may taning ang paghahabol ng pamahalaan, ang pagbawi sa mga nilustay at ninakaw na salaping bayan ay walang hanggan.
Hamon ngayon sa COA ang pagkalkal sa mga napakalalaking paglustay at pagnanakaw simula noong Pebrero 1986 hanggang sa taong 2006.
Pero dapat na ring isama nito sa mga kakalkalin ang mga taong 2010-2013.
NANDIYAN PA RIN SILA
May excuse ang COA sa hirap sa paghahabol sa nakaraang mga taon dahil umano sa mga nakahihilong-talilong na mga rekord.
Pero dahil hindi lang naman ang mga rekord o dokumento ang ebidensya na katanggap-tanggap sa mga korte at kinikilala ng batas, naririyan ang mga tao na hanggang ngayon ay buhay na buhay pa rin sa pulitika at pamahalaan.
Kung maghahanap lang ang COA ng mga whistleblower at magbibigay ng pabuya na milyon-milyon, gaya ng P10M ukol kay Napoles, mayroon at mayroong whistleblowers.
Mayroon ding mga materyal na ebidensya gaya ng mga ghost project, substandard na project, putol-putol na mga tulay, kalsada, nakatiwangwang na farm to market road at irigasyon, overpriced na mga makinarya, ibinentang mga lupaing gobyerno, sosyo ng mga politiko sa mga kompanyang nagtatayo ng mga planta ng kuryente, minahan, dam at marami pang iba.
Kung hindi kikilos ang COA sa mga ito at tanging ang 2007-2009 lang ang nakikita nitong kahindik-hindik, nakadududa na ito.
2010 TUWID NA DAAN
Gaya ng napatutunayan na natin ngayon, mga Bro, hindi garantiya ang pagtatatag ng Tuwid na Daan para paniwalaan ng mamamayan na walang liko-likong landas sa kasalukuyang pamahalaan.
Nagsimula ang kampanya ng Tuwid na Daan noong kalagitnaan ng 2010.
May mga sinibak sa tungkulin at kinasuhan agad.
Pero mayroon ding hindi sinibak kundi inalagaan at inepoksi pa sa position sa pamahalaan sa kabila ng mga korapsyon at pandarambong na akusasyon sa mga ito sa hukuman at sa ibang mga paraaan.
Nasaan ang mga pagkalkal ng COA sa mga ito?
2011-2012 LIKO-LIKONG DAAN
Para lang maipagpatuloy ang Tuwid na Daan, kinailangang gibain ang isang malaki at matatag na pader na kanlungan ng mga tiwali at mandarambong.
At dito nagkaroon ng mga pagkilos para i-impeach si Corona.
In-impeach si Corona sa Kamara ng 188 kongresman noong Disyembre 2011 pero bago naganap ito, katakot-takot munang mga sikret na pag-uusap ang naganap.
Hindi kaya nagkaroon ng lagayan habang ini-impeach si Corona?
O COA, baka pupuwede ninyong kalkalin ito.
2012-2013
Pagdating ng Enero, nagsimula ang paglilitis kay Corona at natapos ito noong Mayo 29, 2012.
Dito na naganap ang bigayan ng suhol o incentive kuno sa pagkaka-impeach ng malas na si Corona.
Mula sa kalangitan at wala sa batas, biglang nagpakawala ang Malakanyang ng Disbursement Acceleration Program at umabot ang panunuhol hanggang Disyembre.
Nagpiyesta ang mga senador na tumanggap ng P50M hanggang P100M at ang mga kongresman na tumanggap namang ng P10M-P15M na DAP bilang suhol o incentive.
Nagpatuloy ang PDAF na puno ng korapsyon at pandarambong hanggang sa sumabog ang Napoles scam.
At ngayon, ang Malakanyang mismo ang nangunguna hilingin ang Supreme Court na tanggalin na ang temporary restraining order sa pagpapakawala ng PDAF.
Kung talagang seryoso ang COA, obligahin nito ang sarili na kalkalin ang mga paglustay at pandarambong sa mga taong 2010 hanggang 2013.
TINIMBANG NGUNIT KULANG
Kung hindi aaksyon ang COA rito, anak ng tokwa, masahol pa sa tinimbang ngunit kulang ang tayo nito.
Kung pinupulitika ang constitutional body na ito at pumapayag na kasabwat ito sa maruming pamumulitika at pagtatago ng mga paglustay at pandarambong, mabuti pang buwagin na lamang ito.
Now na.
MILLION PEOPLE MARCH
Kung ayaw nang kumilos ang COA, maging ang iba pang kinauukulan, upang alamin ang buong katotohanan sa paglustay, pandarambong at panunuhol na galing mismo sa Malakanyang para sa impeachment at iba pang layunin, gaya ng panunuhol sa pagpapasa ng Reproductive Health Law, hayaan na lang kundi man suportahan ng taumbayan ang mga kilusan na kagaya ng People Million March.
Ang taumbayan ang dapat nang magpasya kung ano ang gagawin.
Kung sa pamamagitan ng PMM ay magbitiw ang lahat ng mga nasasangkot sa mga paglustay, pandaramong, panunuhol at iba pang krimen na bumabalot na sa Kongreso at Malakanyang, so be it.
Maaaring dito maganap ang sinasabing “The voice of the people is the voice of God.”



