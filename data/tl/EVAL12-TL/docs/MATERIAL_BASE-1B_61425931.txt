50 batang manggagawa sa Gensan binigyan ng DOLE ng gamit pang-eskwela

June 22, 2016

LUNGSOD NG KORONADAL, South Cotabato, Hunyo 22 (PIA) -- Binigyan kamakailan ng Department of Labor and Employment â€“ General Santos City Field Office ng kagamitang pang-eskwela ang abot sa 50 batang manggagawa sa Gensan.

Layunin nito ang mahikayat ang mga naturang bata na pumasok sa paaralan sa halip na magtrabaho at kumita para sa kanilang pamilya. Kalakip na school supply package ang lapis, ballpen, notebook, pangkulay, bag at marami pang iba na nakalap sa tulong ng mga partner ng DOLE-Gensan tulad ng Gentuna, Holy Trinity College, SM City Gensan at ng Tripartite Industrial Peace Council of Gensan. Ibinigay ang mga school supply kasabay ng pagsagawa ng Project Angel Tree, isang inisyatibo ng DOLE na bigyang katuparan ang mga hiling ng kabataan. Isinabay ito sa pagdiriwang ng World Day Against Child Labor Day noong ika-15 ng Hunyo. Bago rito, sinuyod ng DOLE Gensan at mga lokal na opisyal ang mga barangay ng Lagao, San Isidro at Fatima upang alamin kung may mga child laborer sa mga nasabing lugar. Kamakailan din, binigyan ng DOLE ng livelihood starter kit ang mga magulang ng mga batang mangagawa, kapalit ng pangakong pananatilihin nila sa paaralan ang kanilang mga anak sa halip na hayaang manatiling carwash boys, fish vendor at manghalukay ng mapagkakakitaang basura. Sa kanyang mensahe sa mga batang mangagawa, binigyang-diin ni DOLE 12 OIC Regional Director Albert Gutib ang kahalagahan ng pag-aaral para masiguro ng magandang kinabukasan.

Hiniling din niya sa mga magulang na suportahan ang pag-aaral ng mga bata.

(DEDoguiles-PIA 12)



