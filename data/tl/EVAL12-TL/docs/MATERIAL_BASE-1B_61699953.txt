
PERA ANG DAHILAN

KAHIT anong paliwanag ang gawin ng Palasyo kaugnay sa pagtatalaga ng mga guwardiya sa Camp Crame at ang mga pulis ay ilalabas upang magtrabaho sa kalye, hindi pa rin makukumbinse ang taumbayan kaugnay sa kaligtasan.
Kung national security ang pag-uusapan, mga guwardiya ba na itatalaga sa Philippine National Police headquarters ang makikialam? Pulis ba ang mangangalap sa kalye ng impormasyon at ipapasa sa mga guwardiya at clerk sa kampo?
Mahina na nga ang intelligence network ng PNP dahil hindi inilalabas ang pondo para rito at ang intelligence officers ang gumagawa ng paraan para magkapondo, tapos papalitan pa sila ng guwardiya na wala namang training para sa trabahong pulis?
Hindi naman kaya may isang kaibigan ang taga-Palasyo na may-ari ng security agency at nais na ang kompanya nito ang makakopo ng kontrata?
Naman! Grabe na ang sitwasyon sa paggawa ng pera sa administrasyong ito. (Kung totoo!) Pera lang talaga yata ang dahilan sa mga palpak na desisyong ito.
Ang clerical jobs na sinasabi ng Malakanyang, para sa kaalaman nila, non-uniformed personnel (NUP) ang gumagawa.
Anong malay ba ng mga guwardiya sa trabahong pulis? Merong ibang guwardiya nga riyan ay high school finish este graduate pala, paanong aasahan sa gawaing pulis? Baka maging abusado lang sa paghawak ng baril.
Kapag nagkaroon ba ng palpak ang guwardiya, masasampahan ba ng kaso sa Directorate for Investigation and Detection Management? Sa Ombudsman? Lalong hindi puwede sa National Police Commission (Napolcom). Kasong kriminal lang ang maisasampa sa kanila dahil sibilyan.
Para tuloy nabibigyan ng ideya ang mga negosyante na hindi nila kailangan ang guwardiya sa kanilang mga establisimyento dahil may mga pulis sa kalye na dapat sisihin kapag nagkaroon ng nakawan o bulilyaso sa kanilang tanggapan.
Tulad na lang nitong LBC na walang guwardiya sa kanilang mga tanggapan, hindi katulad ng Western Union, Cebuana Lhuillier at mga katulad na remittance offices.
Siyempre, matitiktikan ito ng mga masasamang loob at madaling mapapasok laloâ€™t pawang mga babae ang kanilang empleyada.
Posible ngang kasabwat pa ng mga empleyado ang mga magnanakaw. Dahil walang bantay na sekyu, sa pulis isinisisi ang hold-up na naganap. Trabaho pala ng pulis na bantayan ang LBC sa buong araw ng kanilang operasyon.
Kapag ganito, kukulangin nga ang kulang na kulang na bilang ng mga pulis na nakatalaga sa kalye. Ibang klase talaga ang mentalidad ng mga nakaupo sa puwesto.



