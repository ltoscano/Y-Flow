
HUWAG PALOLOKO SA PANGULO

MALINAW mula sa talumpati ni Pangulong Benigno Simeon Aquino III nitong Biyernes na wala siyang balak alisin ang pork barrel sa kabila ng malawakang panawagan ng kanyang mga “boss” na wakasan na ito.
Malinaw sa kanyang talumpati at reaksyon ng kanyang mga amuyong na pinaiikot lamang tayo sa pag-aakalang mahina ang kukote natin.
Ang nakaiinis pa nito ay niloloko tayo ni B.S. Aquino sa pagsasabing bubuwagin niya ang Priority Development Assistance Fund (PDAF) na mas kilala sa mabahong bansag nito na “pork barrel” gayong mananatili ang pondong ito para sa mga miyembro ng Kongreso.
Ang paliwanag niya ay sisiguraduhin naman daw ng Malacañang sa pamamagitan ng “budgetary reforms” na hindi na mawawaldas ang pera ng bayan sa pagkakataong ito.
Pero narinig ko na ang ganitong pangako.
Ito rin ang sabi ng mga miyembro ng Kongreso na matakaw na nakaisip ng PDAF noong dekada 90 habang inilalako nila ito sa sambayanan sa panahon ng nanay ni B.S. Aquino na si dating Pangulong Corazon Aquino.
Kahit lusawin ninyo, Pangulong B.S. Aquino, ang pangalang PDAF, kahit na hindi ninyo tawagin itong pork barrel o kahit ano pang “budgetary reform” ang ipatupad ninyo para sa pamamahagi ng salaping ito, pareho pa rin ang suma.
Ang perang ito ay insentibo (o suhol?) pa rin sa mga miyembro ng Kongreso para sundin ang gusto n’yo.
Ang baboy ay baboy kahit anong itawag mo rito.
Pansinin na ayon sa Department of Budget and Management, ang average pork barrel sa huling tatlong taon ng titser mo na si Gloria Macapagal Arroyo ay P7.8 bilyon.
Pero triniple mo ito sa unang tatlong taon mo sa poder. Umabot pa sa P24.8 na bilyon ang perang inilaan mo para sa pork barrel.
Sabi n’yo magastos ang rehimeng Arroyo pero malinaw sa datos na mas maraming pera ang nagasta sa unang kalahati ng panahon n’yo.
Wala nang pero-pero o ano pang paliwanag B.S. Aquino. Alisin mo na ang PDAF, pork barrel o kung anoman ang ibig mong itawag sa pondong ‘yan. Ilagay n’yo sa mga line institution ang pera o ‘di kaya ay diretsong ibahagi sa mga Local Government Unit.
Hindi na dapat paraanin pa sa mga miyembro ng Kongreso ang pera. Tigilan na ang pagbibigay ng suhol, este, insentibo pala, sa mga mambabatas at nang malaya nilang magawa ang kanilang tungkulin.
Mas mabuting ilaan sa mga biktima ng bagyo, pagsasaayos ng mga pagamutang pambayan, paaralan, lansangan, mga gusaling bayan, parke, pampublikong pamilihan at iba pang mahahalagang imprastraktura ang natitirang pera sa PDAF.
Kung hindi mo gagawin ‘yan, B.S. Aquino, ay tigilan mo na ang kasasabing kami ang boss mo. Niloloko mo lang kami, eh.
* * *
Kung ibig ninyong maligo sa isang pribadong hot spring ay pumunta kayo sa Infinity Resort, Indigo Bay Subdivision, Barangay Bagong Kalsada, Lungsod ng Calamba. Malapit lamang ito sa Metro Manila at mula rito ay tanaw ninyo ang banal na bundok Makiling. Tawagan ninyo si Gene Lorenzo sa 09063555560 para sa karagdagang impormasyon.



