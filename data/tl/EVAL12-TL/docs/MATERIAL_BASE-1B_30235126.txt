Tuwing umuulan

ni Ann
Alas tres pa lang ng umaga nang magising ako sa lakas ng kalabog sa bubong ng kwarto.
Marahan kong binuksan ang bintana. Tumambad sa akin ang isang malaking telang itim na bumabalot sa kapaligiran. Kinilabutan ako sa malamig at malakas na hangin na humampas sa aking mukha.
Nagpatuloy ang mga kalabog. “Bog, bog, bog, bog….”
Madalas tuwing umuulan nakakatulog agad ako paghiga sa kama. Ngunit ngayon hinayaan kong lamunin ako ng tunog ng pagbagsak ng ulan.
Tila tunog ng pagkabagabag tulad ng musika sa tambol ng mga batang Badjao na sumampa sa sinasakyan kong dyip pa-Trinoma, ang malalaking patak ng ulan sa bubong.
Malakas na bulyaw ng drayber ang gumising sa akin mula sa pagkakaidlip. “Baba! Baba!” Nagising ako sa taranta at hinawakan nang mahigpit ang aking bag sa pag-aakalang may magnanakaw. Kaya nga nasanay na akong sa likod ng drayber umuupo dahil sa rutang ito kadalasan umaakyat ang mga magnanakaw.
Hindi nagpatinag ang dalawang bata sa sigaw ng drayber. Namigay sila ng puting sobre sa mga pasahero. Inayos ng batang babae ang animo’y sash na nakapatong sa kanyang kanang balikatat namantsahang puting t-shirt, saka pumwesto sa gitna ng sasakyan.
Sa unang hampas ng mga daliri ng batang lalaki sa tambol na gawa sa pinagdikit na PVC pipes at lata ng Nido, itinaas naman ng batang babae ang kanyang braso na parang lumilipad na agila.
Sumabay sa ritmo ng tambol ang pagwasiwas ng baywang at kamay ng batang babae, kung saan akma sa tiyempo ang bawat pitik ng daliri niya. Ngunit tila awit ng isang malungkot na himig ng batang lalaki ang bawat kumpas na hindi ko mawatasan, wikang hindi ko maunawaan.
Pinulot ko ang puting sobreng nahulog sa sahig mula sa katabi kong ale na nagtutulog-tulugan.“Magandang araw po! Kami po ay mga Badjao galing Mindanao. Humihingi ng tolong at pera para pambile ng pagkain. Salamat po!”—ang nakasulat sa gusot at maduming sobre.
Inabot ko ang natitirang barya sa bulsa at ang dalawang pakete ng biskwit para ilagay sa sobre. Pinagmasdan ko ang mga kasamang pasahero—maraming natutulog, may kunwari’y ‘di napansin ang sobre, may mga nagsauling walang laman.
Agaw-pansin naman ang magkakaibigang nagtutuksuhan sa pagbibigay ng barya dahil mukha umano silang mga Badjao sa buhok nilang may highlights.
Nang ibinalik ko na ang sobre sa bata, nakita ng drayber na may inilagay ako sa loob, sabay sabing, “Kaya namimihasa ang mga ‘yan, e! Binibigyan niyo kasi!” Dali-daling bumaba ang mga bata sa pagkapahiya.
Sinagot ko si kuya, “hindi limos ng awa ang binigay ko, nagandahan ako sa palabas nila.” Sa Trinoma nga dapat ako bababa pero sa Veterans ako dinala ng magandang palabas nila.
Hinabol ko ang dalawang bata. Galing pala sila sa Zamboanga. Pinatay kanilang mga ama ng bandidong grupo nang hindi ibinigay ang kanilang mga huling isda. Dahil sa takot, napadpad sila sa Maynila at nabuhay sa pagkanta’t pagsasayaw. Hindi sila marunong magsulat kaya kadalasan silang nagpapaturo sa iba.
Sinabihan ko ang mga bata na lumapit sa mga pulis para makabalik sila sa kanilang mga pamilya, subalit mabilis silang tumanggi. Kinatatakutan pala nila ang mga unipormadong lalaking may hawak na baril. Gayunman, nang tanungin ko sila kung anong gusto nila maging paglaki, iisa ang naging sagot nila—mayor o pulis.
Natuwa siguro sila sa akin kaya muli nila akong hinandugan ng isang palabas. Natutunan pa raw nila ito sa kanilang pamilya na ginagamit sa pagpapalaot at sa pag-asam ng magandang araw.
Kaya sa tuwing naririnig ko ang patak ng ulan sa bubungan, ang tunog ng tambol ng batang Badjao ang aking tuwina’y napakikinggan.



