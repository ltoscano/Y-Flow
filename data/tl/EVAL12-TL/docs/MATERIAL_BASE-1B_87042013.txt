
Paninigarilyo sa pampublikong lugar, mahigpit na ipagbabawal sa bayan ng Odiongan

August 16, 2016 Dinnes M. Manzo

ODIONGAN, Romblon, Agosto 16 (PIA) --- Mahigpit na ipapatupad simula sa Setyembre 1 ng pamahalaang lokal ng Odiongan ang pagbabawal sa paniniragarilyo sa mga pampublikongg lugar.

Sinabi ni Mayor Trina Firmalo-Fabic, paiigtingin ang No Smoking policy sa mga pampublikong lugar tulad ng mga sidewalk, palengke, pampublikong sasakyan, public gymnasium, gusali ng pamahalaang bayan, ospital, parke at paaralan.

 Magtatalaga lamang sila ng ilang smoking areas sa open spaces na malayo sa mga opisina upang mapangalagaan ang kalusugan ng mga kawani at maprotektahan maging ang mga hindi naninigarilyo sa mas panganib na second-hand smoking.

Ang kampanyang ito ng LGU Odiongan ay alinsunod sa Republic Act 9211 or An Act Regulating the Packaging, Use, Sale, Distribution and Advertisement of Tobacco Products and for Other Purposes.

Nakasaad din sa batas na ito, na mahigpit na ipinagbabawal ang pagtitinda sa mga menor de edad ng sigarilyo.

Ayon pa sa alkalde, ilan pa sa kanilang ipapatupad na ordinansa ay ang pagbabawal sa mga alagang aso na hindi tinatalian o hinahayaang gumagala sa kalsada at ang tamang pagsi-segregate ng mga basura.

Maaaring pagmultahin ang mga lalabag sa nasabing batas o Municipal Ordinance.(DM/PIA-MIMAROPA/Romblon)



