DAPAT MAMAMAYAN MUNA BAGO ANG PULITIKA

NABUBUWANG ang gobyernong Aquino sa paghahanap ng gigibain nitong mga politiko kaugnay ng halalang 2016.
Mayroon na itong manok o ilang manok na kandidatong presidente pero mahihina ang mga ito batay sa mga sarbey na naglalabasan.
Mas malalakas ang ilang nasa oposisyon kaysa ang mga manok nito. He-he-he!
Kaya nga, nalululong ito ngayon pa lang kung paano ito gumiba nang gumiba sa mga kalaban sa pamamagitan ng paghahanap at pagsasampa ng kaso.
Naka-one point na ito sa pagdedetine at pagpapahiya kay Sen. Bong Revilla na tuwirang nagpahayag ng ambisyon na maging Pangulo ng mahal kong Pinas sa mismong 2016.
Pinapatag naman nito ang daang diretso sa kulungan para kina Manong Johnny Enrile at Sen. Jinggoy Estrada na mayroon ding sariling lakas sa pambansang pulitika.
Ang galeng-galeng!
PANAY PAPOGI
Syempre pa, naglabas din ang gobyernong Aquino ng mga magagandang balita mula sa sektor ng paggawa sa pagsasabing 93 porsyento ang may trabaho sa nasa 42 milyong obrero sa buong Pinas.
‘Yun bang nasa tatlong milyon lang ang talagang jobless o istambay na obrero.
Hindi nga lang kasali umano sa usapan ang mga biktima ni Yolanda.
Kaya nga, very happy kuno ang mga obrero at lalong nadagdagan umano ang mga obrerong may trabaho nang magdaos ang gobyerno ng mga job fair noong nakaraang Hunyo 12 na Araw ng Pambansang Kalayaan.
May paglalagyan ang lahat, kahit pa ang nasa 700,000 college graduate taon-taon, sabi.
Problema nga lang daw ang mismatch o malaking pagkakaiba ng pinag-aralan ng mga graduate sa mga iniaalok na trabaho ng mga kompanya sa kasalukuyan.
At kasalanan na raw mismo ito ng mga graduate at hindi ng pamahalaan.
Panay papuri rin ng gobyerno sa sarili nito sa pagsasabi umano ng mga dayuhan na sa Pinas na sila magtatayo ng mga negosyo dahil gumagana na umano ang mga aksyon nito laban sa katiwalian.
Agree ba kayo, Sens. Mang Jhonny, Bong at Jinggoy?
11M TAMBAY AT UNDEREMPLOYED
Sabi naman ng National Statistics Office, kung isasama ang mga underemployed na nasa pitong milyon sa mga tambay, nasa 11 milyon lahat ang mga ito.
‘Yan ay kung ibabatay ang kuwentahan na nasa 100 milyong Pinoy sa kasalukuyan.
Sa pag-unawa natin, mga Bro, ‘yang tambay ay puro gutom dahil wala talagang mapagkukunan ng pambili ng pagkain at ‘yang underemployed ay pagkalam ng sikmura sa kakulangan ng pambili ng makakain.
Underemployment ang tawag sa mga may trabahong nasa 40 oras lang sa loob ng isang linggo o may trabahong walong oras sa loob ng limang araw.
Paano nga naman ang gastusin, kabilang na ang para sa pagkain, para sa natitirang dalawang araw?
‘ALANG PAGBABAGO
Heto ang mga masasakit na balita.
Ayon sa National Statistical Coordination Board at Philippine Statistics Authority, halos walang pagbabago ang bilang ng mga nagugutom o hirap na hirap sa buhay simula noong 2006. ‘Yun bang kahit tuwang-tuwa ang gobyerno sa pagtahak nito sa Tuwid na Daan.
Eh, 2014 na ngayon at apat na ring taong namamayagpag ang Tuwid na Daan.
Sabi ng NSCB, ang poverty threshold ay dapat na nasa P8,000 kada buwan. ‘Pag kumikita ang pamilyang binubuo ng lima katao ng mas maliit dito, gutom at hirap nang katakot-takot ang buhay ng mga ito.
Sabi naman ng PSA, kailangang aabot sa P9,600 ang kita ng 5-kataong pamilya para makatakas sa gutom at paghihirap.
Dahil mababa nga ang kita ng mga padre o madre de pamilya, umaabot ang mga ito sa nasa 30 milyones.
Anak ng tokwa, ang daming gutom, kahit sa ilalim ng Tuwid na Daan.
SWS SARBEY
Talaga namang maganda-ganda pa ang mga pinagsasabi ng Department of Labor ukol sa mga tambay at underemployed at ang NSCB at PSA.
Pero parang binubuhusan ng malamig na tubig ang good news ng mga ito kung malaman mo naman ang mga lumalabas sa sarbey ng Social Weather Station ukol sa problema sa trabaho, gutom, kahirapan.
Lumalabas kasi, mga Bro, na 28 milyon sa 100M Pinoy ang walang trabaho at nasa 11M ang basta sinisibak sa trabaho (sa kontraktwalisasyon?).
May 20M ang nagsasabing nakararanas sila ng talagang gutom na madalas o paminsan-minsan. Mahigit 52M naman ang nagsasabing sila’y mahihirap.
IBON SARBEY
Nagsarbey naman ang Ibon Foundation at heto ang resulta.
Nasa tatlo sa limang Pinoy ang nagsasabing nahihirapan pa ring makabili ng sapat na pagkain sa naunang tatlong buwan ng 2014. Sa ibang salita, mga Bro, nasa 59.3M Pinoy ang nagsasabi nito.
Tumaas din ang bilang ng nahirapan sa pagbabayad ng edukasyon ng kanilang anak, mula sa 43.7 porsyento sa 46.4%. Dumami rin ang may problema sa pagbabayad ng pamasahe mula sa 43.6% sa 46.9%.
Lumaki rin ang may problema sa pagbabayad ng tubig mula sa 36.1% sa 43.5% habang nasa 66.4% ang nahihirapan sa pagbabayad ng kuryente.
WALA PARA SA MAMAMAYAN
O kayo riyan sa Palasyo, gets ba ninyo ang usapang mamamayan o usapang kanto?
Anak ng tokwa, ang mga usapang pangmamamayan at pangkanto ang inyong unahin hindi ‘yang pamumulitika na ‘yan na kayo-kayo lang naman ang nakikinabang.



