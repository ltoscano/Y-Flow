
Caraga Roadmap for Peace, matagumpay na inilunsad sa lungsod ng Butuan

May 24, 2016 Jennifer P. Gaitano

BUTUAN CITY, Mayo 24 (PIA) â€“ Inilunsad sa lungsod ng Butuan ang kauna-unahang Regional Roadmap for Peace sa Caraga Region.
Pinangunahan ito ng lokal na pamahalaan ng Butuan, Department of the Interior and Local Government (DILG) bilang secretariat ng Regional Peace and Order Council (RPOC), kasama ang GIZ-COSERAM na nagbigay ng technical assistance, at mga aktibong civil society organizations. Ang nasabing roadmap for peace ay isang dokumento na magbibigay direksyon sa mga ahensiya ng pamahalaan sa pagganap ng kanilang mga tungkulin sa kampanya at pagpapatupad ng mga programang makakatulong sa pagkamit ng pangmatagalan na kaayusan at kapayapaan sa rehiyon.
Ayon kay DILG Caraga regional director Lilibeth Famacion, ang regional roadmap for peace ay isa ring adbokasiya para sa mga peace actors na siya ring tutulong sa ibat-ibang sektor upang mapalaganap ang peace and development programs sa rehiyon.
Pinasalamatan din ni director Famacion ang lahat ng ahensiya at ibat-ibang sektor na nagbahagi ng kanilang kaalaman at suporta upang mabuo ang nilalaman ng roadmap for peace.
Samantala, hinikayat din ni German Ambassador to the Philippines Thomas Ossowski ang publiko na tumulong sa pagpapanatili ng kaayusan at kapayapaan hindi lamang sa rehiyon ng caraga kundi sa buong isla ng mindanao. pinuri rin niya ang lahat ng law enforcement agencies na patuloy na sinisigurado ang kapakanan at kaligtasan ng lahat.
Dagdag pa ni Ambassador Ossowski na patuloy ang kanilang suporta at pagbibigay technical assistance sa regional peace and order council ng caraga region at sa iba pang mga inisyatibo ng pamahalaan na lubos na makakatulong din sa marginalized sector ng lipunan.
Kasabay sa paglulunsad sa Caraga roadmap for peace, isinagawa rin ng RPOC ang on-the-spot poster making contest na sinalihan ng mga studyante sa ibat ibang probinsya ng Caraga region. May photo exhibit rin na makikita sa loob ng Robinsons Mall mula May 24 hanggang 29, 2016, kung saan naka-highlight ang mga pagsisikap at inisyatibo ng ibat-ibang sektor upang mapalaganap ang kapayapaan sa rehiyon. (JPG/PIA-Caraga)



