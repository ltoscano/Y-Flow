SKYWAY, SKY FALL…

SO, sinimulan na ang unang pundasyon ng Skyway mula Makati City hanggang Balintawak at ibang lugar sa Metro Manila. Maganda iyan. Sagot sa nakakarinding trapiko na pumapatay sa ekonomiya ng bansa.
Sabi ng Malacañang, DPWH at MMDA, dalawang taon daw bago matapos ang proyekto. Okay lang iyon kung matatapos sa takdang panahon. Kung hindi, sa halip na biyaya, impiyerno ang proyektong ito.
Linawin lang natin na hindi totoo na orihinal na plano at proyekto ito ng rehimen ni Benigno Aquino III (BSA3). Nakatakda na sanang gawin ito ni dating pangulong Fidel V. Ramos pero dahil sa sobrang dumi ng pulitika, noon hanggang ngayon, nabinbin.
Mahaba ang dalawang taon na paghihintay ngunit masarap naman kapag tapos na. Lamang, yung may kakayahan lang na motorist ang tiyak na masaya dahil mahal tiyak ang bayad para dumaan doon.
Katulad lang iyan ng Skyway mula Makati hanggang Munti. Okay pa rin iyon. Luluwag ang ibabang lansangan.
Kailangan lang na tiyakin na masunod ang kalendaryo ng paggawa. Mangyayari iyon kung gagamit ng tamang gamit at malalaki’t awtomatikong heavy equipment ang kontraktor. Ayaw natin makakita ng manggagawa sa proyekto na gamit ang pala at piko sa oras ng paghuhukay!
Hindi din puwede na madaliin ng kontraktor ang paggawa para lang magpista sa pag-angkin ang kasalukuyang rehimen ni Aquino at ibandila niya na, “O, heto ang proyekto ko!”
Huwag na huwag kayong magmadali na mga kontraktor ng Skyway, or else, baka SKYFALL ang magawa ninyo. Ibig kong sabihin, sa pagmamadali ninyo ay may tumabang na timpla ng semento sa mga barriers o bakod ng Skyway, patay ang mahuhulog sa ibaba ng lansangan!
Kailangan din tiyakin ng mga ahensya ng gobyernong sangkot sa proyekto. Kalidad una sa lahat. Ang tamang sukat ng bakal, ang pundasyon, ang bawat timplada ng semento at kongkreto ay masusing suriin bago ibuhos o ikabit sa mga dugtungan.
At sa mga kontratista naman, huwag kayong pumayag sa mga luho ng “komisyoners” na puro bulong ng pahingi ng balato diyan. Hindi maitatago na mayroong kumita ng komisyon sa proyetkong Skyway na iyan. Sa kalakaran ng negosyo sa bansa, tila ba normal na ang ganyan. Pero huwag ninyong itaya ang buhay ng tao.
Ang dalawang taon ay hindi biro na magdusa tayo. Kung matatapos sa takdang oras at tama ang kalidad, kung sa bunga ng prutas, matamis ang katas nito. Pero kung puro yabang at pera ang laman ng proyekto ng Skyway, SKYFALL tayong lahat dahil sa korapsyon at kayabangan ng estado!



