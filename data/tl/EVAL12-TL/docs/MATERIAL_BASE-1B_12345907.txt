BSP-Lucena, muling nagbabala ukol sa lumang perang papel

July 17, 2016 Ruel Orinday

LUCENA CITY, July 17 (PIA) -- Muling nagbabala ang Bangko Sentral ng Pilipinas (BSP), sangay ng Lucena City sa lahat ng mga taga Quezon na hanggang Disyembre 31, 2016 na lamang maaaring gamitin at palitan sa mga bangko ang mga lumang perang papel. Sa idinaos na “3rd BSP Lucena branch reception for the press,” sinabi ni Atty. Tomas J. Carino, Jr. ng BSP-Lucena City na kapag natapos na ang petsang Disyembre 31, 2016 ay demonetized na ang mga lumang perang papel at mawawalan na ito ng value para gamiting pambili o pambayad sa mga tindahan at mga serbisyo. Ang mga lumang perang papel na inilunsad ng Bangko Sentral noong taong 1985 ay binubuo ng mga perang papel na buong P5; P10; P20; P 50; P100; P200; P500 at buong P1,000. Samantala, nanawagan din ang Bangko Sentral sa mga negosyante, malaki man o maliliit na negosyante na gamitin ang mga baryang ginawa ng BSP sa pagsusukli at pagbabayad sa mga tindahan kagaya ng baryang na 5 sentimo; 10 sentimo; 25 sentimo at iba pa na huwag iimbak na lang sa sulong o iba pang uri ng lalagyan upang magamit ang mga ito sa araw-araw na transaksiyon. (MCA/Ruel Orinday/ PIA-Quezon)



