Jessy isasabong sa kaseksihan nina Arci at Coleen!
July 19, 2016
Mukhang may hatid na suwerte ang pagiging number one ni Jessy Mendiola sa FHM 100 Sexiest Woman of the World 2016 dahil hindi pa man rumarampa sa red carpet ng FHM party ang sexy actress, may inilatag nang bagong project para sa kanya.
Makakasama niya ang mga kapwa niya kapamilya stars na sina Arci Muñoz at Coleen Garcia.
Pinamagatan itong “Escort Service” na ididirehe ni Chris Martinez. Nakaposte na ang tungkol sa project sa mga Instagram account nang tatlo na kuha mula sa story conference nila.
Sabay-sabay na nag-paskil ang tatlo ng kanilang photo sa IG at masayang ibinalita ang gagawin nilang movie.
Sina Arci at Coleen ay pawang mga nasa list lang ng FHM 100 Sexiest kumpara kay Jessy na reyna sa taong ito.
Siya ang kinukunsiderang masabaw ngayon dahil sa FHM pero sina Arci at Coleen naman ang box-office stars kumpara kay Jessy dahil kumita ang kani-kanilang mga pelikula. Si Coleen sa “Friends with Benefits” kasama si Derek Ramsay. Samantalang si Arci naman sa movie na “Call it Maybe” na si Gerald Anderson ang leading man.
Kumita rin ang pelikulang sinamahan ni Coleen bilang love triangle kina Dawn Zulueta at Piolo Pascual na “Love Me Tomorrow” at si Arci naman ay may lalabas na bagong movie sa Viva Films na hinuhulaang papatok sa takilya-ang “Camp Sawi”.
Dahil mainit nga si Jessy sa pagwawagi niya sa FHM at sa mga bashers, binigyan siya ng pelikula kasama ang dalawang Kapamilya sirens.



