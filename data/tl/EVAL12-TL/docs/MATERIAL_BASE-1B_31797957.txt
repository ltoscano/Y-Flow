DA, namahagi ng mga kagamitang pang-agrikultura sa San Jose

January 01, 2017 Voltaire N. Dequina

SAN JOSE, Occidental Mindoro, Enero 1 (PIA) – Namahagi kamakailan ng sampung hand tractor at shallow tube wells ang Department of Agriculture (DA) sa mga magsasaka ng bayan ng San Jose, sa ilalim ng Bottoms-Up-Budgeting (BUB) Program ng nabanggit na ahensysa .

Layunin ng naturang programa na lalong mapalakas ang sektor ng sakahan at matulungan ang mga mamamayang higit na nangangailangan ng ayuda mula sa pamahalaan.

Ayon sa tanggapan ng San Jose Municipal Agriculturists (MAO) ang mga benipisyaryo ng BUB program ay mga Farmer Associations, Barangay Council at mga Kooperatiba ng bayan ng San Jose na nakapagsumite ng mga kinakailangang dokumento para sa BUB noong 2015.

“Sa programang ito (BUB) ay magkatuwang ang DA at pamahalaang bayan ng San Jose upang walang babayaran o ilalabas na sentimo ang mga benipisyaryo na siya namang nais ng bagong pamunuan ng Kagawaran ng Pagsasaka”, paliwanag ni Rosalina Austral ng MAO.

Ang mga benipisyaryo na tumanggap ng 10 Hand Tractor na may kasamang trailer at iba pang attachments gaya ng araro (plow) ay ang Mabini Main Farmers Association (MMFA), Monteclaro Irrigators Association (MIA), Barangay Council ng barangay Buri, Camburay Transport Multi-Purpose Cooperative (Camtrampco), La Curva Vegetable Growers Association (LCVGA), Tunnel Central Farmers Association (TCFA), Murtha sa Kaunlaran Free Farmers Cooperative (Mukaffco), Sta. Fe Tunnel Irrigators Association, Bukid Zone Farmers Association (BZFA), Tubaon Fisherfolks and Farmers Association (TFFA).

Ang mga nakatanggap naman ng 10 Shallow Tube Wells ay ang Magbay Farmers Association (MAFAS), Barangay Council ng barangay Mabini, MIA, (Mag-bamboo Marketing Cooperative), Samahan ng Katutubong Magsasaka ng Naibuan at Samahan ng Katutubong Magsasaka ng Ibanag mula barangay Batasan, Sityo Mabuhay Farmers Association, Tamaraw Development Cooperative, Antipolo Rice Vegetable Association, at Busilak Cooperative.

Samantala, ipinoproseso na rin ng kagawaran ang 10 Multi-Purpose Drying Pavement Project na inaasahang maigagawad sa mga samahan mula bayan ng San Jose sa unang bahagi ng 2017. (PIA/ VND MIMAROPA/ Occ Min)



