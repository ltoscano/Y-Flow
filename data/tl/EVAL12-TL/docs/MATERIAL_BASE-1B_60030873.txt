13 Alkalde sa Bulacan, matagumpay sa kanilang re-election bid

May 17, 2016 Shane F. Velasco

LUNGSOD NG MALOLOS, Mayo 17 (PIA) -- Naging matagumpay ang re-election bid ng 13 alkalde sa Bulacan. Base sa datos na nakuha mula sa Commission on Elections, nanalo sa pangatlong termino si Christian Natividad ng lungsod ng Malolos na nakakuha ng 57,187 boto laban kay Didis Domingo na nakakuha ng 32,601 boto. Sa bayan ng Angat, panalo pa rin si Leonardo De Leon na nakakuha ng 14,828 boto na dikit ang naging laban kay Jowar Bautista na may 14,192 boto. Sa bayan ng Bulakan, nanalo si Patrick Meneses sa botong 20,556 laban kay Noli Garcia na may 14,829 boto. Sa Bustos, nakakuha si Arnel Mendoza ng botong 21,161 na malaki ang lamang sa kalabang si Wilfredo Cruz na may 9,763 boto. Si Jessie De Jesus pa rin ang uupo sa munisipyo ng Calumpit sa botong 27,712 kumpara sa 21,165 na nakuha ni Richie Boy Mendoza. Muling uupo sa Donya Remedios Trinidad si Mayor RTF Flores na nakakuha ng 10,196 boto laban kay Jumong Piadozo na may botong 5,282. Sa Guiguinto, hindi nabawi ni dating punong bayan Isagani Pascual ang munisipyo kay Ambrocio Cruz. Umabot lamang ng 22,891 ang botong nakuha ni Pascual kumpara sa 25,932 boto ni Cruz. Sa bayan ng Hagonoy, tinambakan ni Raulito Manlapaz Sr. sa botong 41,478 ang kalaban nitong si Domingo Reyes III na nakakuha lamang ng 9,432. Ganito rin ang naging sitwasyon sa bayan ng Marilao kung saan madaling nanalo si Juanito Santiago sa botong 55,336. Malayung malayo ito sa 5,155 boto ng kalabang sina Jojo Atienza at JM Montaos na may 1,077 boto. Sa bayan ng Norzagaray, muling nanalo sa pangalawang termino si Alfredo German na may botong 29,861 laban kay Arthur Legaspi na may botong 16,249. Sa Obando, panalo si Edwin Santos sa botong 13,610 kumpara sa 11,964 na nakuha ni dating punong bayan Orencio Gabriel. At panghuli, kapwa walang kahirap-hirap na nanalo sina Jocelle Vistan ng Plaridel at Goto Violago ng San Rafael dahil wala silang mga kalaban. (CLJD/SFV-PIA 3)



