Pagkuha ng business permit sa Romblon, pinabilis

January 21, 2016 Dinnes M. Manzo

ROMBLON, Romblon, Enero 21 (PIA) --- Nagsimula na noong unang linggo ng Enero ang pagpoproseso ng business permit para sa mga negosyanteng nag-aaplay at magrerenew na isinasagawa sa ground floor lobby ng Romblon Municipal building.

Kasabay nito, inilunsad din ang Business One Stop Shop (BOSS) ng lokal na pamahalaan upang maging madali para sa mga negosyante na maiproseso ang kani-kanilang mga dokumento. Ito ay taunang isinasagawa para sa mga kukuha at magrerenew ng kanilang business permit. Layon ng programa na mas mapadali ang proseso ng pagkuha at pagrenew ng business permit, sapagkat nasa iisang lugar na lang ang mga departamentong pipirma sa nasabing papeles. Ayon kay Monica M.

Malay, head ng Municipal Treasurer’s Office, sa ilalim ng batas, kailangang i-renew ng mga negosyante ang lisensya ng kanilang mga negosyo bago pa man ang huling araw na ibinigay. Aniya, mapapatawan ng kaukulang 25 porsiyentong surcharge ang sinumang negosyante na huling magpaparehistro ng kanilang o hindi nakahabol sa deadline na nakatakdang magtapos ngayong ika-20 ng Enero.

Nakiisa rin sa BOSS ang iba’t-ibang ahensiya tulad ng Department of Trade and Industry, Bureau of Fire and Protection, Social Security System, Philippine National Police, Municipal Engineering Office, Treasurer’s Office, Philhealth, Bureau of Internal Revenue at Rural Health Unit na katuwang ng lokal na pamahalaan sa pagproseso ng mga business permits. Ngayong 2016, inaasahan nilang nasa humigit kumulang 1,000 mga may-ari ng establisyemento ang kukuha ng bagong business permit.(DM/LBR/PIA-IVB/Romblon)



