
TINIG SA PAGTINDIG: Pagtatasa sa termino ni Student Regent Ma. Kristina Conti

(Unang nalimbag ang akdang ito sa isyu 30 ng Philippine Collegian noong 15 Marso 2012.)
ni John Toledo

Litrato ni Richard Jacob Dy

Sa banta ng pagkaltas ng badyet sa mga state colleges at universities at sa malawakang komersyalisasyon sa loob ng unibersidad, matatag ang naging tindig ni Student Regent (SR) Ma. Kristina Conti upang maiparating sa Board of Regents (BOR) ang boses ng mga estudyante.
Bilang tanging kinatawan ng mga estudyante sa pinakamataas na lupong tagapagpasya ng unibersidad, malaki ang kanyang gampanin upang ipaabot ang interes ng mahigit 50,000 estudyante ng buong UP System sa sasampung miyembro ng BOR. Isa lamang ang kanyang boto sa lupon na, liban sa mga kinatawan mula sa sektor ng faculty, staff, at alumni, ay binubuo ng mga rehente mula sa gobyerno at mga itinalaga ng Malacañang.
Gayunman, nakitang naisulong ni Conti ang interes ng mga estudyante at maging ng ibang sektor sa UP, na batayang kahingian sa kanyang pagkakatalaga.
Makasaysayang tunggalian
Taong 1969 nang unang magtalaga si dating Pangulong Ferdinand Marcos ng unang SR. Naging pribilehiyo ang pagiging SR noon at tanging tagapagmasid at tagapakinig lamang ang papel sa BOR.
Nang idineklara ang Batas Militar noong 1972, tinanggal ang nasabing posisyon sa BOR. Naibalik lamang ito noong 1987 dahil sa pangangampanya ng pambansang alyansa ng mga konseho na Katipunan ng mga Sangguniang Mag-aaral sa UP. Sa taong din ito unang nagkaroon ng karapatang bumoto sa loob ng BOR ang SR.
Sa mga sumunod na taon, nakilala ang Office of the SR (OSR) bilang tanggapan kung saan naipapaabot ng mga estudyante ang kanilang hinaing sa BOR. “Aside from being a student center, the OSR has also become a source of critical analysis especially on the neoliberal machinations within the university,” ani Prof. Mykel Andrada, pangulo ng All UP Academic Employee’s Union.
Kolektibong pamumuno
Bilang SR, itinuon ni Conti ang kanyang panahon sa pagsulong ng mga kampanya ng iba’t ibang sektor ng UP at naging matalas na kritiko ng ilang mga palisiya sa loob ng Unibersidad.
Noong Hulyo, naglabas ng policy review ng Socialized Tuition and Financial Assistance Program (STFAP) si Conti na nagsiwalat na may mga estudyanteng hindi napupunta sa tamang bracket. Hinapag niya kay UP President Alfredo Pascual bilang mga rekomendasyon ang mga resulta ng review na siya namang naging basehan para sa pagbuo ni Pascual ng isang STFAP policy review committee.
Sa bawat hakbang at desisyon na ginagawa ni Conti bilang SR, sinisigurado niyang kasama rito ang mga estudyante. Naging “consultative” ang kanyang paraan sa pagpapatakbo ng OSR. Palagi siyang pumupunta sa constituent UP units upang maiparating sa mga estudyante ang napag-usapan sa BOR, ani Ainah Punzalan, isa sa mga OSR Volunteer Corps na nakatrabaho niya.
Naging aktibong convenor din si Conti ng UP Kilos Na, isang malawak na alyansang kontra-budget cut. Malaki ang naging papel ni Conti sa pagbuo ng mga alyansa at pagkakaisa ng administrasyon at ng mga sektor sa UP sa panahong kinaltasan ng badyet ang UP, ani Andrada.
Bukod pa rito, pinangunahan rin ni Conti ang pagbubukas ng “avenues” kung saan maipapadala ng mga student councils ng UP ang kanilang mga donasyon para sa mga nasalanta ng bagyong Sendong. Bumuo rin siya ng isang task force na naglunsad ng collection system upang maipaabot ang mga donasyon para kay Lordei Hina, ang estudyanteng inatake noong Pebrero sa loob ng opisina ng University Student Council.
Bukod sa pagkalap ng mga donasyon, nanawagan din si Conti para sa hustisya hindi lamang para kay Hina kundi pati na rin sa ibang biktima ng depektibong seguridad pangkampus gaya ni Given Grace Cebanico.
Isa siya sa mga nanguna sa pagtawag ng pangangailangan upang rebisahin ang depektibong sistema ng seguridad pangkampus. Bunsod ng mga marahas na pangyayari, nag-organisa siya ng open assembly ng mga estudyante noong Pebrero kung saan napag-usapan ang responsibilidad ng UP sa mga ganitong krimen, at naipaabot sa mga estudyante ang paghihigpit sa inspeksyon ng ID at bags at pagdalas ng inspeksyon ng mga guard sa bawat gusali.
Masaklaw na kampanya
Maliban sa mga estudyante, naging aktibo rin si Conti sa mga isyung kinakaharap ng ibang sektor sa UP. Kasama si Conti sa mga nagsulong ng Service Recognition Pay na ibibigay sa mga kawani at research extension and professional staff na matatapos na ang panahon ng pagsisilbi sa trabaho, ani All UP Workers’ Union National Executive Vice President Clodualdo Cabrera.
Bilang miyembro ng National Union of People’s Lawyers, naging sentro din ng panunungkulan ni Conti ang laban sa paglabag ng karapatang pantao. Tahasan niyang kinundena ang pagkawala ng mga mag-aaral na sina Karen Empeño at Sherlyn Cadapan at ipinaglaban ang kampanyang mapalaya ang mga detenidong pulitikal na sina Ericson Acosta at Maricon Montajes.
Naging masugid siyang tagapag-ugnay ng mga estudyante sa paghahanap ng “butcher” ng mga aktibista na si Gen. Jovito Palparan na hanggang ngayo’y nawawala pa rin. “I am directly involved in the cases of Karen and She… nagamit ko yung [Law] field ko to really monitor these cases,” aniya.
Sa ngayon, patuloy pa rin ang kampanya ni Conti sa pagsulong ng Freshmen Perception Survey sa susunod na academic year kung saan aalamin ng OSR ang tunay na estado ng buhay ng mga freshmen na nasa iba’t ibang bracket schemes.
Si Conti rin ang magtitipon ng mga konseho para sa ikalawang GASC sa Marso kung saan pag-uusapan pa lang ang mga probisyong aamiyendahin sa CRSRS. “[The] key in the OSR is student vigilance. Almost everything is ongoing, walang isyung natatapos,” aniya.
Pagpuna at pagbatikos
Bagaman kinakitaan ng talas at kasipagan bilang rehente, hindi pa rin nakatakas si Conti sa mga pagbatikos.
Aminado si Conti na may ilan siyang proyektong hindi naisakatuparan tulad ng pagpapagawa ng mga masjid or prayer rooms para sa mga Muslim na estudyante ng UP, pagbuo ng isang state of science and technology primer, at paglikha ng isang gender-responsive policy sa UP.
Para sa ilan, naging malaking balakid umano ang pagkakaiba-iba ng mga pananaw ng mga estudyanteng kanyang pinamumunuan. Sa katunayan, naging matunog ang pagiging “partisan” umano ni Conti sa nakaraang General Assembly of Student Councils (GASC) noong Disyembre. Binatikos ng alyansang Bigkis ng mga Iskolar Para sa Bayan Tungo sa Makabuluhang Pagbabago – UP Manila (BIGKIS – UPM) ang pagkiling umano ni Conti sa piling mga partido.
Mas inuna pa umano ni Conti sa isang “skillfully constructed script of maneuvering” ang hanapin ang mga nasangkot sa bribery issue sa loob ng GASC kaysa pagdiskusyunan ang mga panukalang amiyenda sa Codified Rules on Student Regent Selection (CRSRS), ayon sa BIGKIS.
Matatandaang noong Disyembre 2011 sa UP Visayas (UPV) Balay Gumamela, nagpulong ang mga student councils mula sa buong UP System upang pag-usapan ang pag-aamyenda sa CRSRS. Ngunit natigil ito dahil sa pagsumbong ng isang miyembro mula sa UPV School of Technology student council na sinuhulan umano sila ng P2,000 ng isang miyembro ng Bukluran, upang sumang-ayon sa mga amyenda.
“Delaying tactic” na unahin ni Conti ang paghahanap sa mga nasangkot sa “bribery issue” sa halip na pagtuunan ng pansin ang mga panukalang amyenda sa CRSRS, ani Bukluran ng mga Progresibong Iskolar Interim President, Ernest Francis Calayag.
“It’s normal to be called partisan. In my defense, I don’t think that I did something partisan in the sense na may pinaburan ko… The point is if the GASC is capable of discussing amendments without favor,” ani Conti. Mas inuna umano niya ang bribery isyu dahil mas habol niya ang ginawang mali ng mga sangkot na indibidwal sa loob ng GASC.
Binatikos man sa ilang banda, hindi maikakaila ang mga kongkretong kampanyang nailunsad at napagtagumpayan sa pamumuno ni Conti. Tulad ng inaasahan sa isang lider-estudyante, hindi rin siya nagpatali sa mga isyu sa loob ng Unibersidad na tungkol lamang sa mga mag-aaral. Sa huli, hindi nasayang ang kapangyarihang ipinagkaloob kay Conti, ang kapangyarihan at responsibilidad na bigyang-boses ang pinakamalaking sektor sa loob ng pamantasan.●



