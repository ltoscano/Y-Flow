
Romblon Provincial Hospital, nakatanggap ng bagong ambulansya mula PCSO

February 27, 2016 Dinnes M. Manzo

ODIONGAN, Romblon, Peb 27 (PIA) --- Ang Romblon Provincial Hospital (RPH) ay nakatanggap ng isang bagong yunit ng ambulansiya mula sa Philippine Charity Sweepstakes Office (PCSO). Ang turn-over ceremony ay dinaluhan nina Governor Eduardo C. Firmalo, RPH Chief Dr. Benedict Anatalio. kinatawan ng PCSO at mga empleyado ng naturang ospital. Ayon sa PCSO, handang magbigay ng ambulansiya at mga health apparatus ang kanilang tanggapan sa mga district hospital sa Romblon upang makatulong sa mga mahihirap na pasyente. Ang ambulansiyang ipinagkaloob sa RPH ay karagdagang ambulansiya upang mabilis na madala sa ospital ang mga nasasangkot sa aksidente at mga taong may malubhang karamdaman na kailangang isugod sa ospital. Magugunitang nagkaloob ng mga bagong ambulansiya ang PCSO sa walong bayan ng Romblon at ang patuloy na pamamahagi ng ambulansiya sa mga lokal na pamahalaan at government hospitals ay nasa ilalim ng Ambulance Donation Program ng PCSO. (DM/PIA-IVB/Romblon)



