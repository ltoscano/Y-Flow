Saudi nagbabala kontra Estados Unidos By Noel Abuel October 1, 2016
Nagbabala ang bansang Saudi Arabia na magdudulot ng “disastrous consequences” ang batas na ipinasa sa Estados Unidos na pinapayagang kasuhan ng mga pamilya ng 9/11 victims ang nasabing bansa.
Ayon sa ulat ng Agence France-Presse (AFP), binanggit ng Saudi foreign ministry na magkakaroon ng tensyon ang nasabing batas sa magandang relasyon ng dalawang bansa.
Ang babala ay kasunod ng nagkakaisang boto ng US Congress na i-override ang pag-veto ni US President Barack Obama sa Justice Against Sponsors of Terrorism Act (JASTA) ng dalawang bansa. Sa ilalim ng JASTA, pinapayagan ang mga 9/11 survivors at mga kaanak ng biktima ng terorismo na ipursige ang kaso laban sa foreign governments sa US federal court at igiit ang kompensasyon.
Isang mataas na opisyal naman ng Saudi na hindi na nagpakilala ang nagsabi na nakakabahala ang nasabing batas kasabay ng panawagan sa US Congress na pag-aralang mabuti ang ipinasa nitong batas.



