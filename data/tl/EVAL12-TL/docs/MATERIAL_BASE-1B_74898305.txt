
Dean’s Listers ng AITECH, kinilala ng Antipolo City

February 19, 2016

LUNGSOD NG ANTIPOLO, Rizal, Pebrero (PIA) —Kinilala ng pamahalaang lungsod ng Antipolo ang 41 Dean’s Listers ng Antipolo Institute of Technology (AITECH) na nagkamit ng General Weighted Average (GWA) na hindi baba sa 2.0 sa unang semester pa lamang ng Academic Year 2015-2016 sa ginanap na Monday flag-raising ceremony noong Pebrero 15.
Binati at ikinatuwa ng pamahalaang panlungsod ng Antipolo sa pangunguna ni City Mayor Casimiro “Jun” Ynares III ang pagsisikap ng mga iskolar na nakapasa sa unang semester at aniya’y magtuloy-tuloy ito hanggang sa makatapos ang mga mag-aaral Samantala, nauna ng nagbigay ng maikling pagtatala si Dr. Erlinda C. Pefianco, AiTECH President at dating Vice President ng University of the East, hinggil sa mga gawaing naisakatuparan ng institusyon. Kailan lang ay naaprubahan ng Commission on Higher Education (CHED) ang AiTECH na magbigay ng Senior High School (SHS) sa 120 top students mula sa mga pampubliko at pribadong paaralan sa lungsod.

Sasailalim ang mga estudyante sa Grade 11 at 12 sa Program 1 & 2 ng AiTECH iskolars. Sakaling gusto nilang ituloy ang pag-aaral ng Bachelor of Science in Construction Engineering (BSConE) matapos ang dalawang taon sa SHS, maaaring bigyan ng Board of Trustees (BOT) ang mga estudyante ng Advance Knowledge Credit (AKC) upang maging 3rd year agad sa kolehiyo. Patuloy din ang pagtuturo ng AiTECH Core Values na naglalaman ng Integrity, Professionalism, at Commitment to Service upang maihanda ang mga susunod na lider sa construction industry. Sa loob ng 134 local colleges/universities sa buong Pilipinas, da-dalawa lamang ang pumasa sa standards o pamantayan ng CHED; una ang Pamantasan ng Lungsod ng Maynila at ikalawa ang AiTECH. Ang AiTECH ay ang kauna-unahan at natatanging institusyon hindi lang sa Pilipinas kundi sa buong Asya na nagtuturo ng BSConE. Apat na taong makakatanggap ng libreng school supplies, libro, at transportasyon ang mga iskolars ng AiTECH. Nakapila na rin sa proyekto ni Mayor Ynares ang pagtatayo ng dormitoryo para sa kanila.

(ANTIPOLO-PIO/PIA Rizal)



