GURO SUPALPAL SA UMENTO

NASA ikatlong araw na ng klase sa paaralan, wala pa ring pagbabago sa mga pampublikong guro. Kung paano sila kumilos at tumugon sa mga tanong ng mga magulang na nag-enroll sa kanilang mga anak, ganoon pa rin.
Parang walang epekto ang nakalipas na balita dalawang linggo na ang nakalilipas.
Iyon nga ay ang pagkasupalpal ng pamahalaan sa hirit ng kanilang ibang kasamahan na itaas naman ang kanilang suweldo.
Sa pakiwari ko, parekoy, sanay na ang mga guro natin na laging natatanggihan, pero nanatiling nagtuturo.
Nakade-depress lang, parekoy, kasi nabanggit din sa isang pahayag ng ating mahal na Pangulo na binuhusan ng pamahalaan ng malaking budget ang edukasyon.
Natural, component ng edukasyon, bukod sa mga paaralan, silid-aralan, aklat at chalk, ang suweldo ng mga guro.
Mantakin n’yo, mga parekoy, mahigit P300 bilyon ang ibinuhos ng pamahalaan para sa edukasyon ngayong taon subalit hindi maiangat ang pamumuhay ng ating mga guro.
Sa isang pahayag ni Budget Secretary Butch Abad, layunin daw ng Presidente na itaas ang kalidad ng edukasyon kaya naman ang nasabing kagawaran ang binigyan ng “lion share” o ang pinakamalaki mula sa P2.265 trillion national budget ngayong taon.
Eto ang tanong, parekoy… paano mo maibibigay sa mga estudyante ang quality education kung ang kanilang mga guro ay problemado?
Paano maide-deliver o maipapasa ng guro sa kanyang mag-aaral ang kaalaman kung nakasanla ang kanilang ATM (automated teller machine card para makuha ang suweldo), problemado sa bayarin mula sa 5-6, problema sa tuition ng sariling anak, problema sa upa sa bahay at iba pa, aber?
Wala kayang nakapag-isip man lang na hindi lang magandang silid-aralan at aklat ang kailangan ng estudyante, kailangan din nila ng guro na puno ng enerhiya at positibo para sila ay turuan at sanayin? Tsk tsk tsk…ang labo ‘di ba, parekoy?
Pagkatapos, ang lakas pagbawalan ang mga guro na huwag mag-sideline, gayung kinaliligtaan ang kanilang pangangailangan.
Ilang guro na ba ang nakausap ng inyong lingkod na maski ang chalk na kanilang ginagamit, galing sa sarili nilang bulsa?
Aba, kung ganito ang mangyayari araw-araw sa mga guro, malamang madaragdagan ang magtatrabaho sa Hong Kong bilang house manager.



