Christine Agno palaban sa spike By Elech Dawa July 16, 2016
Dating open spiker si Christine Agno pero nakilala siyang matikas na libero sa kanyang collegiate career.
Walang interest sa volleyball ang 5-foot-3 na si Agno hanggang isang araw noong siyam na taong gulang siya ay sinubukan niyang maglaro nito.
“Walang experience nag-try lang talaga akong mag volleyball, walang background sa family, hanggang unti-unti nag training, tapos nag eenjoy na ako, kasi iba ‘yung sayang nararamdaman ko,” wika ni 22-year old ‘Tin’ (palayaw niya). Naglaro si Agno sa De La Salle Lipa bilang open spiker, naging libero nang maglaro sa Far Eastern University at minsang tinanghal na Best Digger sa UAAP Season 74.
“Naglaro ako sa Palarong Pambansa tapos na scout ako ng FEU kaya nakapaglaro ako sa Lady Tamaraws,” pahayag ni Agno.
Minsan rin nahilig si Tin, pangalawa sa apat na magkakapatid, sa football pero nanatili ang kanyang puso sa volleyball at nagtuloy-tuloy ang kanyang pag-asenso sa laro.
Sa ngayon, isang Soldier-Athlete ang batang Lipa City Batangas at kasalukuyang naglalaro sa RC-Cola Army Troopers bilang libero sa Philippine Superliga (PSL).
“Dream position ko talaga ang open spiker, pero dahil maliit ako kaya naging libero,” ani Agno na ang paboritong artista ay si John Lloyd Cruz.
Matapang at walang takot sumalag ng bola sa mga palo ng kalaban kaya naman tama lang sa kanya ang pagiging Soldier-Athlete.
Pero ang hindi alam ng kanyang mga fans, si Tin ay iyakin kapag nanonood ng mga paborito niyang Romantic movies.
Kasama si Agno ng magkampeon ang Army Troopers sa PSL Invitation, 2016.



