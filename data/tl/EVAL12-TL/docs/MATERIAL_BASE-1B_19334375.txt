Simulation exercises on fire and bomb incident, magkasabay isinagawa sa Batangas City

January 20, 2016

LUNGSOD NG BATANGAS, Enero 20 (PIA) –Magkasabay na isinagawa ang simulation exercise on fire and bomb incident ng mga kapulisan sa lungsod na ito noong ika-18 ng Enero 2016. Ang fire drill na isinagawa sa Batangas Pier habang ang bomb incident drill ay idinaos naman sa SM City Batangas ay nilahukan ng iba’t-ibang stakeholders tulad ng kapulisan, Port authorities, security guards, investigators, medical team volunteer mula sa Red Cross, Explosive Ordinance Division, City Disaster Risk Reduction and Management Council, Bureau of fire Protection, SWAT at SOCO. Layon ng nasabing aktibidad na masubok ang kahandaan ng lahat ng sangay at alamin ang lahat ng available resources at masuri ang iba pang operational guidelines at procedures na kailangan ng agarang atensyon upang mas mapalakas ang responde sa mga sitwasyong tulad nito. Sinabi ni PSSupt Arcadio Ronquillo Jr. na nais nilang ipakita na seryoso ang pamahalaan lalo na ang kanilang hanay sa paglaban sa kriminalidad at terrorist acts upang bigyan ng seguridad ang publiko at maiwasan ang mga paninindak na tulad ng nangyaring pagbomba sa Indonesia kamakailan na nakapagtala ng dalawang patay at may 24 na sugatan. Ang pangyayaring ito ay nangyari sa isa sa mga mataong lugar sa Indonesia kung kaya’t dapat lamang na maging alerto din tayo upang maiwasan ang ganitong insidente na maaaring maglagay sa peligro sa publiko. Pinuri naman ng mga kritiko mula sa regional headquarters ang simulation exercises gayundin ang mga nakibahagi dito dahilan sa kanilang partisipasyon na masasabing ang naging batayan ay ang real time response at reaksyon ng bawat unit at tanggapang naging bahagi nito. (Bhaby P. De Castro-PIA Batangas)



