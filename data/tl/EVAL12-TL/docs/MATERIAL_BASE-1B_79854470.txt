
Pinalawak dahil positibo ang epekto
October 27, 2016
Dinagdagan pa ng Metropolitan Manila Development Authority (MMDA) ang mga lugar na saklaw ng “no window hours policy”.
Mula sa dating walong pangunahing daan ay may idinagdag na 18 pang mga pangunahing mga kalsada na magpapatupad din ng 7:00 a.m.-7:00 p.m. number coding na magiging epektibo sa susunod na linggo.
Kabilang sa mga nadagdag ay ang Recto Avenue, President Quirino Avenue, Araneta Avenue, Carlos P. Garcia Avenue, at C-6 Road; gayundin ang Taft Avenue, South Luzon Expressway (SLEX), Shaw Boulevard, Ortigas Avenue, Ramon Magsaysay Boulevard, Aurora Boulevard, Quezon Avenue, Commonwealth Avenue, A.

Bonifacio Avenue, Rizal Avenue, Del Pan, Marcos Highway, at McArthur Highway.

Pinalawak ang sakop ng “no window hours policy” dahil sa nakitang positibong epekto ng naunang ipinatupad na polisiya.
Ang mga lugar na nauna nang ipinatutupad ang “no window hours policy” ay ang mga sumusunod: EDSA mula Monumento hanggang Roxas Boulevard; C5 Road, mula Commonwealth patungong SLEX entry, Roxas Boulevard, Alabang-Zapote Road, at mga siyudad ng Mandaluyong, Makati, at Las Piñas.
Ang panibagong planong ito ng MMDA ay senyales ng tagumpay ng inilatag na polisiya ng ahensya para solusyunan ang problema sa trapiko sa Metro Manila.
Kaya naman sinasaluduhan natin ang MMDA katuwang ang Metro Manila Council sa walang sawang paghahanap ng solusyon para maresolba ang patuloy na pagsisikip ng daloy ng trapiko.
Hangad natin ang tagumpay ng inilatag na polisiya para sa kapakinabangan ng bawat mamamayang Filipino na mahabang panahong problemado sa trapiko.



