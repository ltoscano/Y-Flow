Mga health official sa South Cotabato pabor sa total ban ng paputok

January 07, 2016 LUNGSOD NG KORONADAL, South Cotabato, Ene. 7 (PIA) -- Suportado ng mga opisyal ng Integrated Provincial Health Office ng South Cotabato ang panukala ni Department of Health Secretary Janet Garin na total ban sa mga paputok. Sa isang pulong-balitaan, sinabi ni Integrated Provincial Health Officer Dr. Rogelio Aturdido na bagama't tradisyunal na ang pagpapaputok sa Pasko at pagsalubong ng Bagong Taon, hindi maikakaila na marami pa rin ang nabibiktima kada taon. Sa kabila ito ng malawakan at paulit-ulit na kampanya ng Iwas Paputok. Sang-ayon din sa panukala si Assistant Provincial Health Officer Dr. Alah Baby Vingno na nagsabing tanging total ban lamang ng paputok ang lunas sa naturang suliranin. Sa datos ng Provincial Epidemiology Surveillance Unit ng IPHO, 99 katao ang naputukan sa South Cotabato mula Nobyembre 25 hanggang Enero 5. Sa nasabing bilang, 72 porsiyento ang naputukan ng Piccolo, 8 porsiyento ng kwetes, 4 porsiyento ng pulbura, 3 porsiyento ng 5 star at tig-2 porsiyento ng Roman Candle at Flyng Tiger. Isa ang nagtamo ng sugat dahil sa ligaw na bala. Walang naitalang nakalunok ng paputok. Wala ring naiulat na namatay dahil sa paputok. Pinakabatang nabiktima ang 2 taong gulang samantalang 76 na taong gulang naman ang pinakamatanda; pareho silang gumamit ng ipinagbabawal na Piccolo. Pinakamarami ang nasugatan o napaso dahil sa paputok ang nagmula sa mga bayan ng Polomolok, Norala, Surallah at Banga. Binigyang-diin pa ni Dr. Aturdido na 81 ng naputukan nitong nakalipas na Pasko at Bagong Taon ay dahil sa mga iligal na firecracker. (DEDoguiles-PIA 12)



