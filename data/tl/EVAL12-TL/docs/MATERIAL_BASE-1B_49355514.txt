OKAY NA RIN ANG MANILA TYTANA

HANGGANG ngayon ay parang nakalutang pa ako sa langit sa tuwa dahil sa mahigit na 3,283 Psychology graduates na kumuha ng Psycometrician Licensure Exam noong nakaraang buwan, hindi lamang pumasa ang aking unica iha na si Claire Sunshine Bugaoisan kundi nag-top 4 pa siya sa ginawang pagsusulit.
Bagama’t alam ko naman na matalino at mana sa ama ang aking anak, hindi ko inaasahan na papasok ito sa mga topnotcher lalo pa’t bago lamang ang BS Psychology bilang kurso sa kanyang pinasukang kolehiyo na Manila Tytana Colleges, Inc. (dating Manila Doctor’s College).
Napakababa ang porsyento ng pumasa sa nasabing licensure exam sapagkat nasa 1,290 lamang ang nakapasa.
Marami rin sa mga kumuha ng pagsusulit ang nagmula sa mga prestihiyosong paaralan gaya ng UP, UST, Ateneo at De La Salle.
Mula naman sa 28 mag-aaral mula sa Manila Tytana, 11 sa kanila ang pumasa (may mga paaralan na kahit isa ay walang pumasa).
Marami rin ang ating narinig na reklamo ukol sa ginawang pagsusulit dahil napakarami umanong bahagi ng naturang exam ang wala sa itinakdang Table of Specifications na binalangkas mismo ng Board of Psychology ng Professional Regulatory Commission.
Mabuti na lang at mukhang maganda ang ginawang pagtuturo ng Tytana kay Claire Sunshine dahil nakakuha siya ng rating na 84% at ang lamang ng dalawang nag-top 1 na mula sa Ateneo at University of Sto. Tomas ay 0.6 percent.
Nakapagtataka rin na sa Top 10 ay number 8 lamang ang nakuha ng UP.
Ito na nga kaya ang resulta ng sinasabi ng marami na mukhang paurong at hindi pasulong ang kalidad ng edukasyon sa UP?
Kung sa bagay, kapag minsan ay wala naman sa paaralan ‘yan kundi sa mismong estudyante nakasalalay ang kanyang magiging kahihinatnan sa loob at labas man ng eskwelahan.
Ngunit maganda na rin na may mga umuusbong na mga paaralang nagbibigay ng quality education sa ating mga kabataan na gaya ng Manila Tytana lalo pa’t hindi naman magkakasya ang lahat ng mga matatalino sa UP at Ateneo.
At syempre, maliban sa paaralan at genes na taglay ng isang mag-aaral, napakahalaga rin ang kalidad ng pagpapalaki ng mga magulang.
Ang kakayahan ng isang estudyante na pumasa sa mga tunay na pagsubok sa buhay ay magmumula sa mga karanasan at tamang suporta ng mga magulang.



