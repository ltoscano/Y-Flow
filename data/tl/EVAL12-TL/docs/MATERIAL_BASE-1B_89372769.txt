DISKARTE SA TRAPIK, NGANGA! By Eralyn Prado October 9, 2016
Kung pinag-ukulan lang ng prayoridad na pansin ang problema sa trapiko ng Metro Manila, hindi sana nakanganga hanggang ngayon ang publiko sa lalo pang tuminding perwisyo.
Para kay Sen. Grace Poe, kulang at mahina ang naging diskarte ng gobyernong Duterte sa isa sa pinakamalaking problema ng Metro Manila na inasahan sanang mareresolba rin agad ng inihalal na si Pangulong Rodrigo Duterte.
Ito’y bilang pagpalag ng senadora sa paninisi sa kanila sa Kongreso sa diumano’y mabagal na usad ng pagbibigay sa Pangulo ng emergency powers para masolusyunan ang bangungot na trapik. Si Poe ang chairperson ng Senate committee on public services na duminig sa panukalang pagbibigay ng emergency powers sa Pangulo upang masolusyunan ang problema sa trapik.
Bagama’t aminado ang senadora na kailangan ang emergency powers upang magiging mabilis ang pagresolba sa problema ng trapiko ngunit marami naman umanong paraan at solusyon na maaaring gawin na hindi kailangan ng emergency powers kahit pansamantala at habang wala pa ito.
“Mayroon naman pwedeng gawin na hindi na kailangan ng emergency powers, tulad niyan, suriin na ninyo ano ba talaga ang problema sa train, mukha yatang kinakapos ang Busan na ito. Ngayon pa lang isipin na ninyo baka naman kailangan na silang palitan,” ayon sa senadora.
Gayundin ang pagkakaroon ng central traffic authority na kailangan lamang ang koordinasyon sa mga local government upang malinis ang mga lansangan mula sa mga nakaharang at nakaparadang sasakyan na isa sa pinagmumulan ng trapik.
“You don’t need emergency powers to talk to a mayor to say, this is unreasonable and you really need to clear roads. So ‘yung mga bagay na ganun, sana gawan na nila ng paraan ngayon,” ayon pa kay Poe.
Bukod dito, paliwanag ng senadora, wala sa kanila ang problema sa mabagal na pag-usad at pagpapatibay ng panukala bagkus nasa Department of Transportation (DOTr) ang problema dahil sa malabo nitong isinumiteng proposed emergency bill na nangangailangan pa ng masusing paliwanag.
Maging sila ay gusto na ring bilisan ang pagpapatibay nito ngunit may mga probisyon sa proposed bill na kailangan pang linawin ng DOTr, hindi lamang sa kanila, kundi maging sa publiko.

Dahil dito, ayon pa sa senadora, hindi umano tamang ipunto na dahil sa kawalan ng emergency powers ay hindi na mabibigyan kahit ng pansamantalang remedyo ang problema sa trapiko.
“I think that it shall not all be blamed on the lack of emergency powers but they should also look at what they can do at this moment to ease traffic,” dagdag pa ni Poe.
Una nang sinabi ni Poe na target nilang mapagtibay ang emergency power bill sa Disyembre o bago ang Christmas break ng Kongreso.
Kamakalawa ay matatandaang naglatag na ng mga “susubukang remedyo sa trapik” ang Metropolitan Manila Development Authority (MMDA), gaya ng pag-alis ng window hours sa EDSA at C-5 road na nangangahulugang buo na ang coding period mula alas-siete ng umaga hanggang alas-siete ng gabi sa dalawang pangunahing highway. May dry run nito sa Oktubre 27 at 28 at opisyal na ipatutupad sa Oktubre 31.
Ibabawal na rin ang ‘mall sale’ sa weekdays (Lunes hanggang Biyernes) at ang weekend sale naman ay ililimita simula midnight ng Sabado hanggang midnight din ng Linggo. Sisimulan ito sa Oktubre 21, 2016 hanggang Enero 9, 2017.
Ililipat din ang mall hours mula alas-11:00 ng umaga hanggang alas-11:00 ng gabi simula sa Nobyembre 1, 2016 hanggang Enero 9, 2017.



