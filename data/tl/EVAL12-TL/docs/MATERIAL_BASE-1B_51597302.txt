Christmas bonus

ni Marjohara Tucay
Tuwing Pasko, nasanay na akong mapag-isa.
Wala na akong alaala ng masayang Pasko mula nang mamatay si Papa. December 26 siya namatay ilang taon na ang nakararaan, na para bang nagpalipas lang ng kapaskuhan bago bumigay. At mula noon, bawat Pasko ay tila araw ng pagluluksa para sa mga bagay na lumipas, mga bagay na kailan ma’y ‘di na babalik.
Mag-isa ako tuwing Pasko. Simula nang kupkupin ako ng pamilya ng kapatid ng tatay ko, lagi akong mag-isa nagdiriwang ng Noche Buena. Umaalis kasi ang pamilya nila tuwing Pasko, at hindi sa bahay nagdiriwang.
Kaya nga hindi na ako nagtataka kung sa pagpasok ng Disyembre ay hindi ko dama ang Pasko. Bukod sa ubod ng init ng panahon, wala rin naman akong balak makipaggitgitan sa mga tiangge at sa mall upang makisabay sa konsumerismong dala ng Christmas season.
At handa na rin sana akong muling magpasko mag-isa. ‘Yun ay kung hindi ka dumating.
May ilang buwan na rin pala tayong magkakilala. Habagat pa ang balita noon nang una tayong magkasama. At ngayon, kadaraan lang ni Supertyphoon Pablo (patawad kung binibilang ko ang paglipas ng mga araw gamit ang mga sakuna, pero hindi ba’t ganoon naman talaga?).
Sinimulan kitang ligawan noong Oktubre, dalawang buwan na ang nakararaan. At noong isang gabi, matapos kumain, tinanong kita kung kailan mo nga ba ako sasagutin. “Ngayon,” sabi mo, nang wala man lang pasakalye. Natigilan ako. Handa na sana akong makatanggap ng ngiti, gaya ng palagi mong sinasagot kapag binibiro kita; o kaya naman ay isang malutong na “hindi,” gaya ng lahat ng nauna sa ‘yo. At gaya ng lahat ng napagsamahan natin, muli mo na namang ginawa ang hindi inaasahan.
Ngayon.
Hindi ko na maalala kung ano pang sumunod kong nasabi matapos mong sabihin iyon, basta ang natatandaan ko ay hinawakan mo ng mahigpit ang aking kamay at niyakap mo ako. Matapos ang ilang sandali, naglakad tayo sa kahabaan ng Maginhawa, naglakad sa gitna ng kalsada na tila ba napagwagian natin ang gabi.
Hanggang ngayon, hindi ko pa rin lubos maisip na karelasyon na nga kita, na tapos na ang ligawan. Hindi ko pa rin mapigilang ngumiti sa tuwing naaalala ko na hindi na lang kita basta “crush” o kung ano pa man. Karelasyon. Kasintahan. Nakakapanibago talaga. Para kang napaagang Christmas bonus, o regalong hindi ko naman dapat matanggap pero dumating pa rin.
Gayunman, nariyan pa rin ang pangamba. Ang matakot na panaginip lang ang lahat at maya-maya’y kailangan nang gumising at muling bumalik sa nakagawian. Nawa’y hindi matapos sa kapaskuhan ang lahat ng ito. Sapagkat hindi naman dapat seasonal ang pagmamahalan.
Dahil sa iyo, mukhang magbabago na ang pagtingin ko sa Pasko. Sa tuwing makaririnig ako ng mga kantang pampasko, maaalala kong ito ang panahon kung kailan pinutol mo ang pag-aalinlangan, at sinalubong ang lahat ng aking nararamdaman para sa’yo. Mapapalitan na ng mga alaala ng mga gabi ng hindi inaasahang pagtakas ang mga dating memorya ng pag-iisa. Pupunan na ng hindi inaasahang ligaya ang dati’y balon ng pangungulila. Samahan mo akong bumuo ng bagong mga alaala at lumikha ng mga bagong karanasan. Bago ang lahat para sa akin, at alam kong sa iyo rin.
Ngayong darating na Pasko, mukhang hindi ako mapapag-isa.



