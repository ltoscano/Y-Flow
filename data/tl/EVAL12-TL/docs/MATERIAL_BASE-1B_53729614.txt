DAY’S DAY

HINDI siguro masyado kilala ng maraming Pinoy rito sa Pilipinas si Jason Day.
Sumikat sa buong mundo si Jason at ang kanyang kwento ay pumaimbulog ilang araw pa lang ang nakalilipas nang manalo ang 27-year old na Australian sa pinagpipitagang Professional Golfers Association of America o ang kilala sa tawag na PGA lang.
Hindi naman kasi masyadong sikat ang golf sa Pilipinas kung ikukumpara sa basketball o boxing.
Ang sabi pa ng iba, pang-mayaman at pang-negosyante lang ang larong ito.
Pero kahit sa hindi golf fans, marami ang nakakikilala kay Tiger Woods na ang ina ay isang Asian at pinasikat at pinayaman din nang todo ng golf.
Isa si Tiger Woods sa pinaka-influential na athlete sa buong mundo.
Sayang at hindi tayo masyadong maka-golf, ika nga.
Marahil lingid sa kaalaman ng marami ay maraming Pinoy na sikat na sikat din sa mundo ng golf.
Si Philip Ang, na nasa grupo pa ng mga 11 at 13-year olds nang sumikat sa golf.
Nand’yan si Ramon Brobio, at si Ben Arda na kauna-unahang Pinoy na nag-compete sa Masters Tournament at sa British Open.
Nand’yan ang dalawang sikat na Filipina women golfers na si Dorothy Delasin at Jennifer Rosales.
Sikat na Filipino golfer din si Frankie Minoza.
Pero ang toast of the golf world ngayon ay si Jason Day na may dugong Pinoy.
Pinay ang kanyang ina at Australian ang kanyang ama.
Kaya siguro malapit ang mga Pinoy sports fans kay Jason Day.
Marami ang nag-tweet at nag-post sa FB tungkol sa pagkapanalo ni Jason sa isa sa pinakarespetadong sports event sa mundo.
Pero ang pinakamatinding koneksyon ni Jason sa atin ay ang kalamidad din sa Pilipinas.
Walo sa miyembro ng kanyang pamilya, kabilang ang kanyang lola, ay namatay dahil sa bagyong Yolanda.
Sa panahon ng matinding pagsubok ay kaisa natin siya.
Pero dapat ay tularan ng kabataan si Jason kung pag-aaralan ang lahat ng kanyang sakripisyo para makamit ang nakamit niya ngayon.
Kadugo ng Pinoy si Jason, dapat lang na ituring natin siyang inspirasyon.



