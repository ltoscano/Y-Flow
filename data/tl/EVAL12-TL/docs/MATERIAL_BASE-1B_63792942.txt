
Blood donation drive ng KBP-Pangasinan Chapter, matagumpay

March 08, 2016 Elsha Marie Soriano

LUNGSOD NG DAGUPAN, Marso 8 (PIA) – Naging matagumpay ang isinagawang blood donation drive ng Kapisanan ng mga Brodkaster ng Pilipinas (KBP) sa CSI the City Mall sa lungsod ng Dagupan kamakailan. Ayon kay Emmanuel Sibayan, pangulo ng KBP-Pangasinan, ang aktibidad kung saan kasama ang Philippine Red Cross (PRC)-Pangasinan Chapter ay nakakolekta ng higit tatlumpung yunit ng dugo mula sa mga donor na nakibahagi sa blood donation drive at basic first aid orientation ng KBP-Pangasinan. Ani Sibayan layon ng grupo ng mga brodkaster na makatulong na matugunan ang pangangailan ng sapat at ligtas na dugo sa lalawigan ng Pangasinan. Dagdag niya ang aktibidad, na ngayon ay nasa ika-tatlong taon nito, ay naglalayon din na maipakita na ang isang brodkaster ay hindi lamang service provider-on air kundi maaari ring maging taga-pagdugtong ng buhay sa pamamagitan ng boluntaryong pagbibigay ng dugo. Ani Sibayan “lubos na nagpapasalamat ang KBP at PRC-Pangasinan Chapter sa lahat nakiisa sa panawagang mag-donate ng dugo upang tugunan ang kakulangan ng supply sa ating mga blood banks sa lalawigan.” (MCA/EMBS/PIA-1, Pangasinan)



