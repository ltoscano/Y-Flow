
TUWID KAHIT BALUKTOT

NOONG tumatakbo bilang pangulo itong si PNoy, marami sa atin ang umaasa na paninindigan nito ang kanyang pangako na bibigyan tayo ng isang pamahalaang malinis at tuwid ang daan.
Naniwala tayo noon na sa pamamagitan niya ay magkakaroon na rin ng pagkakataong umunlad ang ating bansa na matagal nang sinalaula ng mga nagdaang lider.
Noon, kapag binibigkas ng Pangulo ang kanyang pangakong tuwid na pamahalaan, tayo ay naniniwala at umaasa sa kanya.
Patuloy pa rin naman niyang ipinangangalandakan ang kanyang pangakong tuwid na daan subalit habang nagtatagal ay unti-unti na ring nahahalata na nambobola lamang ito.
Habang nagtatagal ay lalo nating napapatunayan na ang kanyang sinasabing kampanya laban sa katiwalian at angkop lamang sa kanyang mga mga kalaban sa pulitika at hindi sa kanyang mga kakampi at kasapakat na mga mandarambong.
Gaya na lamang nitong si Metro Rail Transit (MRT) General Manager Al Vitangcol na talagang nangungunyapit sa pwesto sa kabila ng kanyang kapalpakan sa pagpapalakad ng ating MRT system. Inakusahan din siya ng pangongotong ng mismong Czech Ambassador na si Josef Rychtar.
Ngunit sadya yatang makapal ang pagmumukha nitong si Vitangcol dahil sa halip na magbitiw ay lalo pa itong kumapit sa kanyang pwesto.
Sa South Korea, nagbitiw sa tungkulin si Chung Hong-won kahit wala naman itong kinalaman sa paglubog ng ferry sa naturang bansa na ikinamatay ng mahigit 300 katao.
Ganyan kahalaga sa kanila ang kanilang mga dangal, bagay na wala sa pagkatao ng mga bataan ni PNoy na gaya nitong si Vitangcol.
Noong nadawit ang pangalan nitong si Technical Education and Skills Development Authority (Tesda) Secretary Joel Villanueva sa pork barrel scam ni Janet Lim-Napoles, nagkibitbalikat lamang itong si PNoy.
Ilang beses ding nabanggit ang pangalan ng kanyang mga mga bataan sa umano’y mga katiwalian subalit nagtengang-kawali lamang si PNoy.
Ganyan ang kanyang Tuwid na Daan. Tuwid ang baluktot basta’t ikaw ay kanyang kakampi.



