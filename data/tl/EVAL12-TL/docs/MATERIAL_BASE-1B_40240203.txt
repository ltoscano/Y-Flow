
MATUWID NA DAAN SA BANGIN PAPUNTA

MAY bagyo o wala, maliwanag na masama ang panahon sa mahal kong Pinas.
‘Di ba uso ngayon ang lifestyle check?
‘Yun bang uuriratin ng mga kinauukulan ang kabuuang yaman ng mga tao ng pamahalaan, opisyal at ordinaryong empleyado.
Ano ang nangyayari?
Marami ang pumapalag.
Ang rason, ayaw nilang may mga makikialam sa lifestyle check na pawang paninira lang ang layunin.
Kung may dala-dalang masamang tinapay kasi ang uurirat, bago pa lang lalabas ang buong katotohanan, sirang-sira na umano sila sa publiko.
Ito naman kasi ang naganap kina Senador Manong Jhonny, Jinggoy at Bong.
At ngayo’y pinuputakti si Vice President Binay.
KONGRESMAN TODO PALAG
Itong mga kongresman ang todo palag ngayon sa lifestyle check.
Katwiran nila, dapat ang ma-lifestyle check ay ang mga may kinakaharap na kaso lang.
Huwag idamay ang mga walang kaso… at nabubuhay sa Matwid na Daan.
Hehehe. Ayos ang katwiran ng mga mokong.
Kahit lumalabas sa listahan ng Commission on Audit na marami sa mga ito ang may iskam sa Priority Development Assistance Fund at Disbursement Acceleration Program.
Hindi lang makabuwelo ang COA dahil ang ibinibigay lang sa kanila ng Department of Budget and Management ay ang mga transaksyon ng nabanggit na nating mga senador.
MGA HUKOM UNANG PUMALAG
Pero naunang pumalag, mga Bro, ang mga Hukom sa Supreme Court.
Kasi naman, malinaw na may gusto lang sumilip sa kanilang mga lifestyle bilang ganti sa mga desisyon nilang ibasura ang PDAF at DAP.
Ang daming nabutata sa pandaraya sa kaban ng bayan dahil sa pagdedeklara ng mga Hukom sa PDAF na tahasang labag sa 1987 Konstitusyon at sa DAP na partly unconstitutional.
Makaraang mabunyag ang kalokohan nila sa PDAF at DAP, lalo na ang mga kongresman na mahilig na perahin ang PDAF at DAP, tinangka nilang isalang sa katatawanan at pandidiri ng publiko ang mga Hukom.
Sa huli, hanggang ngayon, walang nangyayaring lifestyle check sa mga Hukom.
SALN AT CHECK
‘Yang Statement of Assets, Liabilities and Networth ang isa sa mga gamit ng mga gustong mag-lifestyle check.
Itong SALN na ito ang nagsilbing itak upang pugutan si ex-Chief Justice Renato Corona sa puwesto.
At ito ang isinusulong ng mga kongresman para yariin ang mga Hukom na sa tingin nila ay pumugot din sa kanilang korapsyon at pandarambong, este, hanapbuhay.
Ang gaganda ng rason ng mga ito sa pagpipilit na dapat ma-check ang mga Hukom.
Pawang mga public servant ang mga ito na dapat sumailalim sa mapanuring mata ng sambayanan.
Pero nang may nagpipilit na isama sila sa lifestyle check, anak ng tokwa, todo palag ang mga ito.
Katwiran nga nila, dapat lang daw ang mga may kaso ang ila-lifestyle check at hindi sila lahat.
Anak ng pitong putakte, biglang kinalimutan o tinalikuran ng mga kongresman ang kanilang katwiran laban sa mga Hukom.
KALOKOHAN
‘Pag pumunta ka sa mga barangay, sabi nila, kalokohan lang ang lifestyle check.
Sabi nila, mga Bro, ang mga kalaban lang ng administrasyon na politiko ang ginagawan nito.
Kahit katakot-takot umano ang korapsyon at pandarambong ang mga kabig ng Malakanyang, walang nangangahas na i-tsek sila.
Isa pa, sumisingaw pa lang ang lifestyle check, inaapula na ito kung mga KKK ang tinatamaan.
Saka hindi pinalulutang, kahit nagiging kaso na ang mga ito sa Office of the Ombudsman.
Kung may nakalulusot man, maliliit lang gaya ng kay PNP chief Alan Purisima.
Mas malalaki umano ang mga senador, kongresman at taga-Palasyo pero walang nakakanti sa mga ito…bukod sa mga nasa oposisyon.
May katwiran sila, mga Bro.
ITULOY ANG LIGAYA
Dahil bokya ang lifestyle check, mga Bro, sa mga malalakas ang kapit sa mga may tangan sa poder, tuloy ang ligaya ng mga ito.
Tingnan ninyo, dati-rati, nasa P24-bilyon lang ang PDAF para sa mga senador at kongresman.
Ngayon, may nagsasabing pinaabot na ito sa P27-bilyon.
Assistance to local government units ang isang tawag sa mga bahagi ng pinalaking PDAF.
Katwiran nila, basta wala nang maglalagak o magpapadaloy ng pondo sa mga non-governmental organization gaya ng nangyari sa Janet Lim-Napoles scam.
At basta, hindi makikialam ang mga mambabatas sa implementasyon ng mga programa o proyekto na paborito ng mga ito, wala nang bawal sa PDAF style na pondo.
Ganyan katuso, mga Bro, ang mga mambabatas at kayang-kaya nilang paikutan ang desisyon ng mga Hukom.
Ewan natin kung may kaluluwa rin ang DAP dito.
SAAN PUPUNTA ANG PINAS
Dahil sa lokohan sa lifestyle check, nagiging parang consuelo de bobo na lang tuloy ang lahat.
Binibigyan ng mga boss ang mga mamamayang binubusabos nila ng kaunting kasiyahan pero nasa likod nito ang tuloy-tuloy na pang-aabuso nila sa kapangyarihan at salaping bayan.
Tingnan ninyo, sa halip na mawalan sana sila ng gana sa pamumulitika dahil sa pagiging unconstitutional ng PDAF at partly unconstitutional ng DAP na nangangahulugan ng pagkawala ng pinagkakaperahan nila, lalong kumakapit sa poder ang mga hinayupak.
At kung ano ang iniisip ninyo, mga Bro, ‘yun na rin ang akin.
Sa bangin yata pupunta ang Matuwid na Daan.



