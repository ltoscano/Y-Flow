
Tagalog news: Friday Fun Day, tampok sa pagdiriwang ng mga kawani ng Antipolo sa anibersayo ng CSC

November 06, 2016

LUNGSOD NG ANTIPOLO, Rizal, Nob 6-- Samu’t saring nakakatuwang pakulo tuwing Biyernes noong nakaraang Civil Service Month ang ipinakita ng mga kawani ng Pamahalaang Lungsod ng Antipolo na tinawag na “Friday Fun Day” bilang bahagi sa pagdiriwang ng pamahalaang lokal, sa pangunguna ni Mayor Jun Ynares, sa ika-116 anibersaryo ng Philippine Civil Service Commission (CSC) noong Setyembre.

Lumutang ang pagiging malikhain at pagiging maparaan ng mga kawani sa paggawa at pag-isip ng mga kakaiba at bagong ideya. Nahasa din dito ang angking kakayahan at talent sa larangan ng pagdidisenyo ng kasuotan at accessories.

“Sino nga ba ang hindi nae-excite kapag Biyernes na? Marahil Biyernes ang pinakainaasam-asam nating araw, ‘TGIF! Thanks God It’s Friday!’ sabi nga nila.

Kaya po naisipan ng pamahalaang lokal na magkaroon ng ating sariling bersyon na Friday Fun Day. Sa ganito pong klaseng programa naipapakita niyo po kung gaano kamalikhain ang bawat isa,” ayon kay Mayor Ynares.

Tampok sa naturang programa ang 4 na tema ng Fun Day kabilang ang “Hugot Sash,” “Wackiest Face Mask,” “Twin Day,” at “Hats On.” Nagkaroon ng tig-aanim na panalo kada tema kung saan 3 ang lalaki at 3 ang babae.

Tumanggap ng kabuuang P12,000 cash prizes at certificate of recognition ang mga nanalong empleyado. (FM Javier, Antipolo PIO/ PIA-Rizal)



