
Bata ni PNoy na NBP chief, inutil December 11, 2014 Written by Alfred P. Dalizon Published in Opinion Read: 1352 MATAGAL na dapat nasibak itong direktor ng National Bilibid Prisons (NBP) na si Franklin Bucayu ngunit mayroon itong, ika nga’y “right-konek.” Kung si Justice Secretary Leila de Lima lang ang masusunod, noon pa natanggal itong inutil na director ng NBP na nagbubulag-bulagan sa mga iligal na aktibidades sa loob ng piitan. Nariyan na ang smuggling ng alak, babae, droga at mga armas dahil ang maximum security measures sa pasilidad ay hindi talaga ipinatutupad. Kumpleto rin sa gadget ang mga preso tulad ng mga computer at internet at may lahat ng uri ng pasugal din. May bookies, casino at pasabong. Ang lalong masama pa, nabulgar na labas-masok lang ang mga kilabot na kriminal dahil kakutsaba mismo ang mga opisyal ng Bilibid. Sino ba ang pinuno ng NBP kundi ang direktor nitong si Bucayu na isang retired Philippine National Police (PNP) official. Huwag na tayong magpaliguy-ligoy pa. Imposibleng walang kinalaman si Bucayu at ang kanyang immediate subordinates na mga opisyal sa iba’t ibang sangay ng Bilibid. Milyun-milyong piso ang kinikita ng mga tiwaling opisyal at kawani ng Bilibid sa pagbibigay ng “VIP” treatment sa mga maperang preso kabilang ang notorious na illegal drug dealers. Ultimong mga medical staff ng Bilibid ay nabuking na sangkot sa pagbibigay ng permiso sa mga kilabot na kriminal na makalabas at “makapagpagamot” kuno sa labas. Ayun pala’y good time lamang ang paglabas-labas ng mga ma-impluwensiyang preso at patuloy ding namumuno sa kanilang sindikato sa drug trafficking. Sa loob ng Bilibid, tinatamasa ng VIP prisoners ang “VIP rooms” na kumpleto sa airconditioning, living room, dining at kitchen amenities kung saan naninilbihan sa kanila ang ilang mga “alipin” na inmates. May natuklasan pa ngang “mansion” sa loob mismo ng NBP facility na ipinatayo ng isang illegal drug lord. Ngunit sa kabila ng lahat ng iligal na aktibidades na ito ay nananatili pa rin itong si Bucayu dahil malakas din ang koneksiyon nito sa Malakanyang. Imposibleng hindi nakakarating kay Pangulong Noynoy ang kriminalidad sa Bilibid na dapat ay nagre-rehabilitate sa convicted felons. Sayang lamang ang pondo ng NBP pati na ang parte ng pork barrel ni PNoy na inilaan dito. Ngunit nagbibingi-bingihan lamang si PNoy sa mga alingasngas sa Bilibid dahil malakas nga sa kanya ang bata niyang si Bucayu. * * * PNP MAJOR, ‘GODFATHER’ NG ILLEGAL GAMBLING Isang Philippine National Police (PNP) official ang protector o “Godfather” ng mga iligal na sugalan na kalat na naman sa Kamaynilaan. Itong “Major Aranda” ng PNP National Capital Regional Command Office (NCRPO) ay kunwa’y naglulunsad ng kampanya laban sa iba’t ibang uri ng iligal na sugalan. Ngunit ginigipit lamang pala ni Major Aranda ang mga illegal gambling lord sa Metro Manila para magatasan niya at hindi para patigilin sila. Hindi biro ang milyung-pisong tinatalbos ni Major Aranda sa mga iligal na pasugal. Ang sinumang sumablay sa hinihingi ni Major Aranda ay tiyak na maaabala, maaaresto kuno at masasaraduhan hanggang bumigay sa gusto ng naturang opisyal. Sabihin pa, tinatawagan natin ang pamunuan ng PNP na siyasatin ang katotohanan ng report na ito. ’Di ako naniniwalang kukunsintihin ni Deputy Director Leonardo Espina, ang acting chief ng PNP, ang ganitong “Major Problem.”



