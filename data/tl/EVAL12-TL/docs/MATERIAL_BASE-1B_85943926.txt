OrMin, Romblon, pinadalhan ng food packs, yero

January 08, 2016 Lyndon Plantilla

LUNGSOD NG QUEZON, Enero 8 (PIA) --- Nagpapatuloy pa rin ang paghahatid ng mga food packs sa mga kababayang naapektuhan ng Bagyong Nona sa Oriental Mindoro at maging sa Romblon. Iniulat ng Department of Social Welfare and Development - Mimaropa sa Office of Civil Defense -Mimaropa, may mahigit sa 2,700 yero ang ipinakisuyo sa Munisipiyo ng Calatrava para ipadala sa bayan ng Corcuera.

Ang Corcuera ang may pinakamaraming bahay na napinsala sa bagyo: halos 2,000 ang bilang at 430 rito ay ganap na nawasak.
Sa apat na put isang libo anim na raan at apat (41,604) kababayang binagyo sa Romblon, 11,724 ay mga taga-Corcuera. Samantala, may 40,000 yero ang inilaan ng Department of Public Works and Highways para sa Oriental Mindoro tulad ng ibinalita kamakailan ng Pangulong Aquino sa kanyang pagdalaw sa bayan ng Pinamalayan. May 1,000 pamilya sa Pinamalayan ang makikinabang sa mga yero; isang libong pamilya sa bayan ng Baco ang tatanggap din ng mga yero. Inaasahang mapadadalhan din ng mga malong (mga 20,000 piraso) ang Pinamalayan pati ang bayan ng Naujan. Ang malong ay isang mala-kumot na pananamit na nakatahi ang magkabilang dulo: pwedeng ibalot o ipulupot sa katawan. (LP/LBR/PIA4B)



