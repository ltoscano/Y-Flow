
MGA BAWAL: BATA, MATANDA, LASING, CELLPHONE, ALAHAS

MILYONG deboto ang inaasahang makikipagprusisyon o sasama kay Jesus Itim na Poong Nazareno ngayong araw.
Kung balak ninyo ang sumama, makinig kayo sa mga babala ng mga awtoridad.
Kabilang sa mga babala, parekoy, ang hindi pagdadala ng anomang gamit gaya ng cellphone, nakalawit na bag o accessories gaya ng mga alahas, kabilang na ang relong pambisig.
Dahil sa gitgitan, tumatalsik o nawawala ang lahat ng ito nang ‘di namamalayan.
Ukol sa cellphone, baka i-jam ulit ng mga awtoridad ang mga signal ng mga ito upang mapigilan ang anomang pambobomba gamit ang cellpone bilang triggering device.
Bukod sa pagkawala ng mga alahas sa gitgitan, mayroon talagang sumisingit na mga magpipitas at mandurukot.
‘Yung iba nga, kunwaring naaapakan sila pero may mga kasabwat pala ang mga ito na mga mandurukot at mamimitas ng alahas sa tainga at braso habang iniipit ka.
Dapat ding walang bata, matanda at lasing. Kung hindi man mawala, maaaring mapahamak sa gitgitan ang mga matatanda at bata.
Ang mga lasing, bawal na bawal din dahil hilo ang mga ito at mahihina ang mga katawan. Baka, sa burolan hahantong ang mga ito.
Sa ating pagsubaybay sa mga sumasama sa prusisyon, alam ba ninyong marami ang mga nag-eehersisyo muna ilang araw bago sila sumalang sa prusisyon?
Sapagkat kinakailangan ang malakas na katawan at hindi papatay-patay na kilos.
Kabilang sa mga pinapraktis ng mga ito ang paghinga dahil nakakakapos ng hininga ang gitgitan.
Tinatayang 18 oras ang tagal ng prusisyon kaya naman kailangan talaga ang matalas na isip, malakas na pangangatawan at pagsasanay bago sumali ang isang tao sa prusisyon.
Kung wala ka nito, huwag ka nang sumama. Baka hindi lang sa mga emergency tent ang bagsak mo. Baka maospital o mapunerya ka pa, lalo’t kumukuha yata taon-taon ng buhay si Nazareno.
Ehek!
O magbasa kayo ng mga diaryo o manood o makinig kayo sa radyo at telebisyon ukol sa mga babala.



