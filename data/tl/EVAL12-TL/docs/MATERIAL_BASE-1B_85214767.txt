
PATAY NA, PINATAY PA!

GANITO ang ginawa ng mga kababayan natin na kabilang sa rebeldeng grupo ng Muslim sa mahigit 40 operatiba ng Philippine National Police (PNP) sa lalawigan ng Maguindanao.
Nang marinig ko sa radyo ang kwento ng isang pulis na pinalad makaligtas sa nasabing insidente ay masasabi kong hindi biro ang ginawa ng mga salarin. Hindi sila nagbibiro sa ating gobyerno.
Anong sinabi ng gobyerno ni PNoy na imbestigasyon? Anong sinasabi na titingnan kung may nilabag na proseso ang mga biktimang pulis? Anong sinasabi mo… PNoy?!!
Sa palagay ko ay ligaw ang mga pulis sa lugar dahil alam naman natin na matagal nang may kanya-kanyang teritoryo ang gobyerno at grupo ng mga rebelde sa Mindanao. Inirerespeto ng bawat isa.
Ipagpalagay natin na may nilabag na proseso ang mga biktima pero sila ang gobyerno. Sila ang pulis ng ating bansa at ang masakit pa nito ay ang karumal-dumal na pagpatay.
Ayos na sana kung namatay sa engkwentro dahil tawag ng tungkulin naman ng pulis ang ganoong operasyon. Ayos naman kung sinabat sila ng mga rebeldeng Muslim dahil rebelde nga sila.
Ang problema ay patay na, kinuha ang mga baril ng mga namatay na pulis pagkatapos ay pinutukan ng malapitan sa mukha o ulo ‘yung mga biktima. Hinubaran pa ang ibang biktima.
Alin… kung si President Mayor Erap Estrada lang ang nakaupo sa Malakanyang ay tiyak na umuusok na ang bakbakan laban sa grupo ng mga salarin sukdulang ipadala ang buong puwersa ng militar at pulis.
Ewan ko ba rito kay PNoy. Parang lumaki ito na binu-bully sa paaralan dahil lelembot-lembot. Mahilig siguro itong si PNoy sa ‘slow rock’ na mga awitin… sobrang makupad.
***
Para sa komento o suhestyon: eksperto71@gmail.com EKSPERTO/JOIE O. SINOCRUZ, Ph.D.



