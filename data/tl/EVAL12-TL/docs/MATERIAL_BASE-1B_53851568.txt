Gawad Kalasag Award, ipinagkaloob sa lungsod ng Calapan

February 17, 2016

CALAPAN, Oriental Mindoro, Peb. 17 (PIA) – Pinarangalan kamakailan ang lungsod ng Calapan bilang Regional Gawad Kalasag Awardee sa Best Local Disaster Risk Reduction and Management Council ng Regional Disaster Risk Reduction Management Council IV-B. Ang parangal ay bunsod ng maayos na paggampan sa tungkuling mapanatili ang kaligtasan at seguridad ng mga mamamayan ng lungsod sa pagpapalaganap at pagpapatupad ng mga programang naka-angkla sa Disaster Risk Reduction and Management – Climate Change Adaptation. Kasabay nito ay binigyan din ng special recognition award ang City Public Safety Department (PSD) sa pangangasiwa ni PSD Chief Nelson Aboboto dahil sa aktibong pagsasagawa ng mga pagsasanay bilang paghahanda sa anumang kalamidad o sakuna na maaaring mangyari sa lungsod. Bagama’t malaki ang salantang naidulot ng Bagyong Nona kamakailan sa lungsod, umani pa rin ang pamahalaang lungsod ng papuri sa netizen at publiko sa maagap, patuloy at personal na pagtulong nito sa mga nabiktima ng nasabing bagyo. (CIO/LTC/PIA-Mimaropa/Calapan)



