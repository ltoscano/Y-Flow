Sayaw ng dragon: Pagsasanib ng ritmong Tsino at Pilipino

ni Kat Elona

Ilang araw bago sumapit ang bagong taon sa kalendaryo ng mga Tsino, dumarami ang mga bisita sa sinapupunan ng Maynila na pugad ng mga pula-gintong abubot, figurine ng mga hayop, bilihan ng hopia, mami at iba pang mga pagkaing de-chopsticks. Habang papalapit na okasyon, higit na nagiging abala ang ‘di hinihingal na lawas ng Binondo.
Sumasayaw ang mga dragon sa kalsada hindi pa man Enero 23 o Chinese New Year. Maya’t maya ring nagugulat ang mga bakasyunista, mamimili at residente ng lugar sa sunod-sunod na ingay ng Sinturon ni Hudas at iba pang paputok.
May kinikilala mang ibang petsa ng bagong taon, hindi maikakaila ang mahabang kasaysayan ng pakikipag-ugnayan ng mga Tsino sa Pilipinas. Ilang henerasyon na ang nagdaan at marami nang nabago sa hubog ng pulitika’t ekonomiya ng mundo, ngunit hanggang ngayon, nananatiling isang malaki’t makulay na bahagi ng bansa ang naratibo ng mga Tsino rito.
Paglipat
Hindi pa man dumadaong ang mga Kastila sa Pilipinas, nakikipagpalitan na ang mga Pilipino ng mga produkto sa mga Tsino. Nang dumating ang mga mananakop, kabilang ang mga Tsino sa nagpanday ng mga imprastraktura at naging mga manggagawa.
Ilan sa mga Tsino ang nagpakasal sa mga lokal na Pilipino noon at marami ang naging mga mangangalakal. Ang Binondo, matapos itatag ni Luis Perez Dasmarinas noong 1594, ang naging tampulan nila’t naging sentro ng komersyo sa Maynila. Nang nalam!!pasan ng mga Tsino ang dami ng mga Kastila sa bansa, itinuring silang banta. Higit 30,000 ang namatay noon sa mga masaker na inilunsad laban sa kanila.
Ngunit hindi tuluyang nasupil ang pananatili ng mga Tsino rito. Bilang isang ethnic minority, patuloy silang dumami’t umunlad bunga ng pakikisama nila sa parehong mananakop at mga sinakop na indigenous majority, ani Nina Samora sa kanyang artikulong Cracks On a Cauldron of Cantons: The Chinese Question in Southeast Asia. Nagdaan man ang tatlong pangunahing mga mananakop sa bansa—Kastila, Amerikano at Hapones—na may kanya-kanyang hakbangin upang pabalikin sila sa Tsina, marami pa rin sa kanila ang nanatili sa Pilipinas.
Maiuugat ang maramihang paglipat ng mga Tsino mula sa Tsina patungo sa ibang mga lugar sa sigalot sa pulitika’t pagiging alanganin ng kanilang ekonomiya ilang siglo ang nakalipas. Ngunit magpahanggang sa kasalukuyan, kapansin-pansin ang patuloy na pagdami ng mga Tsino sa Pilipinas at iba pang bahagi ng Southeast Asia sa kabila nang higit na maunlad na lagay ng kanilang bansa.
Maaaring may nakikitang iba pang mga oportunidad ang mga Tsino dito sa Pilipinas kumpara sa kanilang pinanggalingan, ani Teresita Ang See ng Kaisa Heritage Center, isang ahensya para sa pag-aaral at pagpapaunlad ng kulturang Tsinoy. May mga anak rin ng mga makapangyarihang pulitiko sa Tsina na ipinadadala ng kanilang mga magulang sa ibang bansa upang masiguro ang kinabukasan ng mga ito. Bagaman tinuturing ang Tsina bilang isa sa mga pinakamaunlad na bansa ngayon, mulat pa rin ang mga Tsino sa banta ng kawalang katiyakan ng takbo ng kanilang ekonomiya.
Pagtatagpo
Kung gayon, marami pa ring mga Tsino ang nasa Pilipinas sa legal man o ilegal na paraan. Bago ang pagsasabatas ng mass naturalization ng mga Tsino sa bisa ng Letters of Information (LOI) na ipinasa noon ni dating Pangulong Ferdinand Marcos, tanging mga mag-aaral at negosyanteng Tsino lamang ang maaaring manatili dito. Nang maipatupad ang LOI, 60 porsyento ng mga Tsino sa bansa ang naging naturalisadong Pilipino.
Ngunit hindi ibig sabihin nito na tunay nang kaisa ang mga Tsino sa tinuturing na “national community” ng mga Pinoy. Dahil lupon sila ng mga banyagang hindi kabilang sa mga mananakop at hindi rin maituturing na tunay na Pilipino, may pagtatangi sa mga Tsino bilang mga mamamayang “excess” sa lipunan ng bansa. Ayon sa pilosopong si Jacques Derrida, ang “excess” ang bahagi ng kabuuan na hindi ninanais ngunit mahalaga’t kinakailangan.
Patunay rito ang mahalagang papel na ginagampanan ng mga Tsino sa mga lokal na ekonomiya sa Pilipinas. Sa kabila ng pagiging notoryus sa human trafficking, smuggling at iba pang krimen ng ilang mga Tsinong ilegal na naninirahan sa bansa, hindi pa rin maikakaila ang halaga ng mga negosyanteng Tsino sa mga kalakalan sa bayan.
Pangunahing halimbawa ang Binondo kung saan buhay na buhay ang mga kalakarang ito—kahit walang okasyon, hindi natatapos ang palitan ng mga produkto’t pakikipagtawaran ng mga mamimili rito. Ngunit lipas na ang panahon kung kailan itinuturing itong sentro ng komersyo. Nasa Makati ang kasalukuyang central business district ng Pilipinas—isang repleksyon sa ekonomiya ng bansa na nakasandig sa mga multinasyunal na korporasyon habang nananatili sa laylayan ang maliliit na negosyo.
Bukod sa hindi hinahapong kalakaran, lunan din ang Binondo sa pinagsasanib na kulturang Tsino at Pilipino. Mga pusang may kumakaway na braso ang karaniwang bumabati sa mga tindahan sa Ongpin St., samantalang balwarte naman ng mga Pilipinong tindera ng prutas at iba pang bilihin ang kahabaan ng Kalye Carvajal. Ilang bahagi rin ng kulturang Tsino ang natutunang iangkop ng mga Pinoy gaya ng paniniwala sa konsepto ng suwerte’t malas, ngunit may mga gawing Tsino rin ang nananatiling banyaga sa Pilipinas.
Budismo man ang pangunahing relihiyon ng mga Tsino, mayroon pa ring simbahang Katoliko sa puso ng Binondo. Nariyan ang Binondo Church na waring sintanda na ng panahon, at mayroon ding temple sa kanto ng Ongpin at San Nicolas kung saan nagsisindi ang kapwa mga deboto’t usisero ng mga insenso na inaalay sa malaking krus.
Pag-angkop
Ang Binondo ang may pinamalaking konsentrasyon ng mga Tsino sa bansa, kaya kilala rin ito sa tawag na Chinatown ng Maynila. Noong bagong tatag pa lamang ito, tanging mga Tsino lamang na naging Kristyano ang maaaring manirahan dito. Lahat ng tumangging maging Katoliko ay ipinalipat sa Parian, ang laylayan ng lungsod noon.
Isa ang mga Tsino sa tinuturing na mabababang uri ng tao sa Pilipinas noon at matagal na panahon ang lumipas bago nabago ang kanilang imahe at kinilala bilang maabilidad, mayaman, at mahusay sa negosyo. May panahon pa noong dekada 90 kung kailan dumami ang kaso ng kidnap for ransom at pawang mga pamilyang Tsino ang biktima.
Madalas na ipakita ang pagiging mahusay ng mga Tsino sa mga palabas sa telebisyon at mga pelikula. At bukod dito, madalas ding tema ng mga depiksyon ng Tsinoy sa media ang tunggalian ng lahing Pilipino at lahing Tsino sa isa’t isa.
Sa seryeng My Binondo Girl, napilitang iwan ng amang Tsino ang kanyang anak sa isang Pilipina dahil tutol dito ang kanyang pamilya. Maging sa mga pelikulang patungkol sa mga Tsinoy gaya ng Mano Po, pansin ang mensahe ng pagsulong sa integrasyon ng kulturang Tsino sa kulturang Pilipino, ani Carolyn Hau, isang eksperto sa Chinese studies.
Bago ang mass naturalization noong 1975, ang diskurso ng nasyonalismo ay mula lamang sa monokultural na perspektiba, ani Hau. Dahil sa internasyunal na mga polisiya ng pagtanggap ng ibang lahi, gaya ng racial democracy sa Brazil at ethnic pluralism sa Europe, naging bukas din ang Pilipinas at mapapansin ito sa mensahe ng ilang mga pelikula. Mababatid sa Mano Po, halimbawa, ang pagpapakita ng posibilidad ng pagsasama ng dalawang kultura nang hindi winawaksi ng minority ang kanilang pagkakakilanlan. “Hindi kailangang ipanganak sa Pilipinas para maging Pilipino,” sabi ng isa sa mga tauhan dito.

Ang usapin ng ekonomiya ang isa sa pinakamatitimbang na salik na nagdala sa mga Tsino mula sa laylayan ng Maynila patungo sa kasalukuyan nilang estado sa bansa. Mistulang mga kalye sa Binondo ang kanilang kasaysayan—pasikot-sikot, makulay at malaong pinanday ng mga umiiral na tunggalian. At sa pagpasok ng year of the dragon, muling pasisiglahin ang mga kalyeng ito ng mga paputok at enggrandeng dragon dance—ngunit gaya ng abalang kalakaran sa Binondo, hindi matatapos ang sigla ng kanilang kultura’t kasaysayan sa paghupa ng pagdiriwang.



