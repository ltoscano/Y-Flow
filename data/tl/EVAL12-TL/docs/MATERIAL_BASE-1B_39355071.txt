Party-list dapat na nga bang buwagin?
August 4, 2016
Lumalakas ang suporta sa panawagang paglusaw sa party-list system sa bansa bunsod ng umanoâ€™y panggagamit dito ng maiimpluwensiyang pulitiko upang makapasok sa Kongreso.
Maliban kay Pangulong Rodrigo Duterte na naunang nagtulak sa pagbuwag sa party-list group ay marami pang senador at kongresista ang umayon sa panawagan ng Pangulo.
Ang pagbuwag sa party-list ay pinaplanong isama sa gagawing pag-amyenda sa Saligang Batas na tinututukan ngayon ng gobyernong Duterte. Sa ganang amin, hindi dapat nagpapadalus-dalos sa usaping ito.
Gayunman, naniniwala kaming maraming party-list sa kasalukuyan ang hindi talaga kumakatawan sa sektor na dapat nilang binibigyan ng boses sa Kongreso.
Totoo rin na maraming nakaupong party-list group na mula sa iisang angkan ng mga pulitiko sa bansa ang naluklok gamit ang kung anu-anong party-list para madagdagan ang puwersa ng pamilya sa pulitika.
May iba namang tumatakbo sa party-list dahil hindi nananalo bilang district congressman sa kabila ng paulit-ulit na pangangandidato.
Pero sa kabila ng lahat ng mga saltong ito hindi pa rin dapat agad-agad ang gawing pagbuwag sa party-list.
Ang sa amin sa halip na buwagin ay rebisahin na lamang ang umiiral na party-list system at mariing ipatupad ang mga panuntunan upang hindi ito napapasok ng mga pulitikong nagbabalat-kayong kumakatawan sa kung anu-anong sektor mapuwesto lamang sa Kongreso.
Kasabay ng gagawing pagrebisa sa party-list system ay napakahalaga ring ipatupad nang istrikto ng Commission on Elections (Comelec) ang pag-apruba ng accreditation ng mga nagpapatalang party-list group na sumasabak sa halalan.
Panahon na para salaing muli ang lahat ng party-list group at ibasura ang mga pekeng party-list group habang kilalanin ang mga grupong may tunay na kinakatawang sektor sa lipunan.



