ISPORT LANG!: Si Floyd ang target
By Zaldy Perez July 31, 2016 Balitang dalawa na lamang ang pinagpipilian ni senator Manny Pacquiao na makakalaban sa kanyang comeback fight sa Nov. 5
Ang mga ito ay sina Terence Crawford at Jessie Vargas.
Pero ang Crawford o Vargas fight ay parang napipilitan lamang si Pacquiao dahil ang talagang gusto niyang makaharap muli ay si Floyd Mayweather Jr. Kaya lang tila wala pa sa isip ni Mayweather na magbalik sa ring sa ngayon.
Sa isang istorya na lumabas sa ropesboxing.com, sinabi umano ni Mayweather kay trainer Freddie Roach, na mula nang magretiro siya ay hindi pa siya nag-workout nang magkita sila sa isang restaurant sa Los Angeles.
Gayunpaman, hindi naniniwala si Roach sa sinabi sa kanya ni Mayweather.
Para kay Roach, may dalawang malaking natitira pang laban si Pacquiao at sa tingin niya sa kabila na walang paramdam si Mayweather ng kanyang pagbabalik sa ring ay hihintayin niya.
Kaya nga ang laban ni Senator alinman kay Crawford o Vargas sa Nobyembre ay parang panghimagas lamang habang hinihintay si Mayweather na magbago ng isip.
Sinabi ni Roach sa interview sa kanya ng On the Ropes Boxing Radio, na talagang gustong-gusto ni Pacquiao na mag-rematch sila ni Mayweather dahil naniniwala ito na siya ang nagwagi sa una nilang paghaharap.
Muling inulit din ni Roach ang kanyang sinabi noon na kung aalisin ang salita ng mga commentator, makikita na mas marami ang patamang suntok ni Pacquiao kesa kay Mayweather.

Sinabi pa ni Roach, na disappointed siya sa performance ng paborito niyang pupil pero ngayon at 100 percent na ito at sa 100 percent condition dudurugin ng Pambansang Kamao si Mayweather.



