Tagumpay sa Edukasyon, Kabuhayan at Pabahay, nag-angat sa kalagayan ng mga Bulakenyo - Gob. Willy

July 09, 2016 Shane F. Velasco

LUNGSOD NG MALOLOS, Hulyo 9 (PIA) -- Inilahad nitong Huwebes ni Gobernador Wilhelmino Sy-Alvarado ang mga napagtagumpayan ng kanyang administrasyon sa mga larangan ng edukasyon, kabuhayan, at pabahay sa nakalipas na anim na taon.

Ayon kay Alvarado, naglaan ang pamahalaang panlalawigan ng 3.9 bilyong piso para makapagpatayo ng may 2,224 silid-aralan sa mga pampublikong paaralang pang-elementarya at sekondarya. Umabot naman sa 78,063 ang mga iskolar ng Kapitolyo at iba pa riyan ang pagbubukas ng mga degree course sa Bulacan Polytechnic College. Samantala, 11,585 Bulakenyo ang nagkaroon ng trabaho mula sa ibaâ€™t ibang job fair habang umabot sa 18.9 milyong piso ang pinautang sa 278 na kooperatiba at 6.98 milyong piso sa 203 micro, small, and medium enterprises. 3,725 semilya naman ng isda na ipinagkaloob sa mga mangingisda at 186 shallow tubes ang naipamigay sa mga samahan ng magsasaka. Nakapagpatayo rin ng 39 na small farm reservoir para matiyak ang suplay ng patubig sa mga sakahan. Sa larangan ng pabahay, nakumpleto na ang 3,277 yunit ng bahay sa relocation site sa barangay Catacte, bayan ng Bustos na tinatawag na ngayong Bulacan Heights Resettlement. Nauna nang nagsilipat dito ang mga dating taga barangay Cambaog, San Pedro, Poblacion at Bonga Menor at Tibagan sa Bustos at maging ang mga taga barangay Banga 1st at Banga 2nd sa Plaridel. Sila ang mga pamilyang nakatirik ang bahay sa tabi ng patubig na daluyan ng irigasyon mula sa Bustos Dam. (CLJD/SFV-PIA 3)



