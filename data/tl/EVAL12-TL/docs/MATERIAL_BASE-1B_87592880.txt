Mga nanalong kandidato sa South Cotabato, prinoklama

May 12, 2016 LUNGSOD NG KORONADAL CITY, South Cotabato, May 12 (PIA) â€“ Matapos ang mahigit dalawang araw mula nang magsara ang botohan noong Lunes, iprinoklama na ng Provincial Board of Canvassers ang mga nanalong kandidato sa South Cotabato. Nananatiling Gobernador sa South Cotabato si Daisy Avance-Fuentes matapos nitong tinalo si dating Koronadal Mayor Fernando Miguel. Samantala, mahigit 1,000 libong boto lang ang inilamang ni Vicente de Jesus upang manalong bise gobernador laban kay Bernie Palencia. Nananatili rin sa kanilang puwesto sina First District Representative Pedro Acharon Jr. at Second District Representative Dinand Hernandez. Tinalo ni Hernandez si dating Congressman and Governor Arthur Pingoy Jr. Panalo sa pagiging Board Member sina Mon Matti, Gly Mariano-Trabado at Romy Tamayo sa Unang Distrito at sina Ester Marin-Catorce, Hilario de Pedro VI, Cecile Diel, Romulo Solivio, Ellen Grace Subere-Albios, Dardanilo Dar, at Agustin Dema-ala sa Ikalawang Distrito. Isinagawa ang proklamasyon alas otso ng gabi ng Miyerkules, Mayo 11 sa Session Hall ng Sangguniang Panlalawigan kung saan isinagawa ang provincial canvassing. Pinumunuan ni Provincial Election Supervisor Atty. Kendatu Laguialam ang Provincial Board of Canvassers.

Naantala ang pagbibilang ng boto at proklamasyon dahil sa pagkaantala ng transmission mula sa Municipal Board of Canvassers ng mga bayan ng Tboli at Norala. Hapon na ang Miyerkules ng matagumpay nang mai-transmit ng MBOC ang mga boto mula sa Norala. Kinailangan pa nilang bumiyahe sa Koronadal kung saan nila isinagawa ang transmission ng mga boto. (DEDoguiles-PIA 12)



