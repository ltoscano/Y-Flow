Wag pigilan ang pagluha By Rey Marfil November 25, 2016
Maaaring marami ang nagtaas ng kilay sa pag-iyak ni PNP chief Ronald ‘Bato’ dela Rosa; isang tigasing heneral sa palayaw pa lamang, maging sa kabuuan ng kanyang pangangatawan, ito’y makikitang nagpapahahid ng luha sa national television.
Astig, matapang, palaban, batu-bato ang katawan kaya’t marahil binansagang ‘Bato’ si General Dela Rosa; maging sa nagsulputang meme sa social media, inihalintulad ang heneral sa karakter ni Ben Grim a.k.a The Thing sa pelikulang Fastastic 4 na ginampanan ng aktor/direktor na si Michael Chicklis.
Madalas hinuhusgahan ang karakter ng isang tao kung ano ang panlabas na anyo; kung ano ang ipinapakitang pag-uugali at estilo sa trabaho; hindi sinusuri kung ano ang ibang karakter kapag walang miron o tanging pamilya ang kaharap nito. Sa pag-iyak ni General Bato sa hearing ng Senado, ito’y hindi unang ginawa dahil mangiyak-ngiyak din matapos italaga ni Pangulong Rodrigo ‘Digong’ Duterte bilang kapalit ni ex-PNP chief Marquez; maging sa interview ni Boy Abunda sa programang The Bottomline nakaraang Hulyo, napaiyak ang heneral.
Bilang PNP chief, parang isang ama na hindi malaman ni General Bato kung paano kakastiguhin o puputulan ng sungay ang pasaway nitong anak. Madalas isinisisi sa magulang ang pagkakamali ng anak at madalas din nakukuwestiyon kung ito ba’y pinalaki nang tama o hinubog sa kagandahang-asal.
Sa ngayon, higit kailangan ni General Bato ang suporta ng publiko sa kampanya kontra droga lalo pa’t ilang opisyal at miyembro ng PNP ang nasisilaw at sinasamba ang pera kahit pa produkto ng kawalanghiyaan subalit hindi naman dapat maging batayan para magtumba nang matumba dahil bawat buhay, ito’y napakahalaga.
Malinaw ang mga detalye sa imbestigasyon ng komite ni Senador Ping Lacson na nagkataon na dating boss ni General Bato, maraming pagkakamali, palusot at gimik ang kapulisan sa operasyon na kailangang tuldakan sa lalong madaling panahon ng heneral na tumatayong ama ngayon ng PNP kung nais nitong manumbalik ang tiwala ng publiko.
Maaaring iba ang pinaghuhugutan sa pag-iyak ni General Bato subalit hindi rin naman nito nanaisin pang madagdagan ang bilang ng mga nananangis, nananaghoy at naghahanap ng hustisya dahil nawalan ng anak, asawa o magulang dahil nilikida at idinadahilang nanlaban sa pulisya kaya’t itinumba.
Sa kabuuan, mas katakutan ng publiko ang mga taong hindi marunong umiyak dahil posibleng manhid sa lahat ng mga nakikikita at ginagawa; walang pakiramdam at normal ang gumawa ng kawalanghiyaan; walang pinakikinggan kahit pa sariling pamilya o mas nakakataas sa kanya.
Hindi sukatan ang pag-iyak ng isang tao para pagduduhan ang pagkatao; ika nga ‘Ang tunay na lalake, marunong umiyak’. At hindi rin sukatan kung gaano kadami ang iniluha para akusahang mahina. Kaya nga tinawag na tao dahil meron pakiramdam, merong emosyon at may kaluluwa dahil kung wala ka nito — sa malamang isa kang engkanto o masamang elementong gumagala sa lupa. Kahit nga hayop umiiyak, tao pa kaya? Ang dapat pakatandaan ng publiko, sampu ng mga heneral sa Crame at Aguinaldo, maging ni General Bato: Huwag pipigilan ang pagluha dahil kapag naipon at tumigas, ito’y nagiging muta.



