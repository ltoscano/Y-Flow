Veterans Affairs Office magsasagawa ng medical outreach program sa Pangasinan

SSeptember 08, 2016 VENUS MAY H. SARMIENTO

SIYUDAD NG DAGUPAN, Setyembre 8 (PIA) - Ang Philippine Veterans Affairs Office (PVAO) ay nakatakdang magsagawa ng medical outreach program sa Setyembre 15 sa Narciso Ramos Sports Complex sa bayan ng Lingayen.

Ang aktibidad na may temang “Serbisyo sa Beterano, Serbisyo sa Bayan” ay isasagwa mula alas-nuwebe ng umaga hanggang ala-singko ng hapon.

Ayon kay Natalie Pardo-Labang, senior veterans assistance officer ng PVAO, ang outreach program ay bahagi ng Veterans Hospitalization and Medical Care Program (VHMCP) na naglalayong matugunan ang mga pangangailangang medikal ng mga beterano lalo na sa mga malayo sa pasilidad ng Veterans Memorial Medical Center, ang nag-iisang ospital na na tumutugon sa pangangailangan ng mga beterano.

“Ang programang ito ay inilaan para sa mga beterano na nasa mga probinsiya at malalayong lugar. Sa pamamagitan nito, dinadala ng PVAO ang mga serbisyo papalapit sa mga beterano,” sinabi ni Labang.

Inaanyayahan ang lahat ng mga beterano at kanilang mga legal dependents na dumalo sa pagtitipon na ito. Ilan sa mga serbisyong ihahandog ay ang mga sumusunod: libreng check-up, dental, ophthalmology, psychiatry, rehab medicine, ear-nose-throat (ENT), ob-gyne, urology, ECG, pediatrics at general medicine.

Para sa karagdagang impormasyon, maaring mag log-on sa www.pvao.mil.ph.

(JNPD/VHS/PIA-1,Pangasinan)



