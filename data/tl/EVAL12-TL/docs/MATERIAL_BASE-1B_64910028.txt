OUT OF ORDER: Narco-judges at kotong judge
By Raymond Burgos August 26, 2016 Hindi na nakakagulat ang ginawang pagbubunyag ni Pangulong Rodrigo Duterte sa sa mga tinawag niyang “narco-judges” dahil matagal nang alam ng mga anti-drug operatives ng Philippine National Police (PNP) na may mga hukom na kayang bilhin ng mga drug lord kapalit ng pagkakabasura ng kanilang kaso sa ilang teknikalidad.
Walong narco-judges ang pinangalanan ni President Rody na kinabibilangan nina Judge Mupas ng Dasmariñas City, Cavite; Judge Reyes ng Baguio City; Judge Savilong Iloilo City Regional Trial Court (RTC) Branch 13; Judge Casiple ng Kalibo, Aklan; Judge Rene Gonzales ng Municipal Trial Court (MTC); Judge Navidad, RTC-Calbayog City; Judge Ezekiel Dagala MTC at Judge Dapa ng Siargao.
Sa pagkakaalam ko ay isa sa walong narco judges ang naghain na ng resignation letter sa Korte Suprema pero ito ay tinanggihan ng mataas na hukuman at sinabing kanila nang iniimbestigahan ang mga narco judges at sa katunayan ay may isang hukom na sinibak na sa puwesto matapos mapatunayan na may mga drug cases siyang ibinasura na hindi dapat. Bukod sa narco judges dapat na rin sigurong kastiguhin ng Korte Suprema ang mga hukom na nangongotong o nanghihingi ng pera sa mga partido sa dinidinig na kaso kapalit ng paborableng desisyon partikular sa mga civil cases na may involved na malaking halaga ng claims o damages.
Nasa SC-Office of the Court Administrator na ang reklamo sa isang hukom ng Makati Regional Trial Court dahil sa umano’y pangingikil nito ng 15 milyong piso para pumabor ang kanyang desisyon sa kasong may kaugnayan sa ilang kumpanya ng seguro na nabigong magbayad ng insurance claims sa Steel Corporation of the Philippines (SCP).
Mismong chairman at CEO ng SCP na si Abeto Uy ang naghain ng reklamo laban kay Judge Josefino Subia Makati RTC Branch 138 na sinasabing tumanggap ng pitong milyong piso bilang paunang bayad sa kabuuang P15 milyo hinihingi kapalit ng paborableng desisyon sa kaso ng SCP laban sa limang insurance companies.
Base sa rekord, Marso 30, 2015 nang isinampa ng SCP ang kaso sa limang insurance companies at napunta sa sala ni Judge Subia. Noong Abril 2015 naghain ng motion to dismiss ang kampo ng mga insurance company sa halip na bayaran ang insurance claims ng SCP.
Habang nakabinbin ang kaso, isang Rolando Palad, ng Philsteel Group of Companies na nakatalaga sa Group Risk Management bilang insurance consultant, ang lumapit kay Uy at sinabihan na kaanak ng kanyang maybahay si Judge Subia at nag-alok umano ito na idi-deny ang motion to dismiss ng mga insurance company kung magbibigay siya ng P15 milyon.
Sa takot ni Uy na mabasura ang kaso, nakipagkasundo siya kay Palad subalit downpayment muna na P7 million ang kanyang puwedeng ibigay para kay Subia at saka na lang ibibigay ang balanseng walong milyong piso.
Sinabi ni Uy sa kanyang 7-pahinang complaint affidavit na ibinigay ang pitong milyong piso kay Palad sa loob ng kotse na nakaparada sa parking area ng SCP. Ang kotse ay minamaneho ni ‘Jojo’ na pamangkin ni Judge Subia.

Gaya nang inasahan, ibinasura ni Judge Subia ang Motion to Dismiss ng mga insurance companies noong Enero 18 pero natanggap lang ng abugado ng SCP ang naturang order noong Enero 26 ng kasalukuyang taon.
Agad namang naghain ng Motion for Reconsideration at Motion for Inhibition ang mga kumpanya ng seguro na muling ibinasura ni Subia noong Marso 21 pero muling naghain ng MR ang mga insurance companies noong Abril 19.
Nagbago ang ihip nang hangin nang magpalabas ng order si Subia noong Abril 26 na nag-inhibit sa kanyang sarili sa kaso at agad na ipinalipat ang lahat ng record ng kaso sa Office of the Executive Judge para sa re-raffle.
Nasa kamay na ngayon ng SC-OCA kung ano ang magiging desisyon nila sa reklamo ng SCP laban kay Judge Subia na dating state prosecutor sa Department of Justice (DOJ). O baka naman hihintayin pa ng SC si President Rody na maglabas ng mga pangalan ng kotong judges. Abangan…



