Mas malalim na kahulugan ng Kapaskuhan
By Kaye Dacer December 2, 2016
Ngayong nalalapit ang panahon ng Kapaskuhan ay ilan sa usapin ang paglalakbay ng ating mga kababayan.
Sa mga balita ng mga networks ay nakatutok sa daloy ng trapiko, sa mga terminal ng bus, paliparan, at pantalan sa kalunsuran na lagi nang masikip kung hindi man ay hindi na gumagalaw sa ganitong panahon.
Maliban sa lagay ng daloy ng trapiko ay mayroon ding mga ulat hinggil sa pag-iingat sa atin ng pulisya tungkol sa mga naglipanang kriminal sa kalsada at sa mga mall na karaniwan namang nagse-sale at humahaba ang oras ng serbisyo. Nariyan din ang tungkol sa pagtaas o pagbaba ng mga presyo ng pangunahing bilihin lalo na iyong kaugnay sa kinakain nating mga Pinoy sa tradisyunal na Noche Buena at Media Noche, at sa siguradong naglipanang Christmas party.
Marami na rin tayong mga kababayan ang nagmamadaling makauwi sa lalawigan upang makasama ang kanilang pamilya sa panahong ito; mag-iinspeksiyon ang pulisya para sa seguridad at iba pang ahensiyang may kinalaman sa paglalakbay upang matiyak na maging ligtas ang biyahe.
Ganito ang mga kadalasang senaryong ating natutunghayan.
Masaya na ang marami sa atin sa kabila ng pagkabagabag, sa kabila ng mumunting suliranin. Batbat na kasi tayo ng malalaki at maliliit na suliranin dahil ito ang katangian natin bilang tao. Ang palagiang subukin ang kakayahan upang kaharapin at resolbahin ang problema.
At ngayong mabilis na lumalapit ang petsa ng Pasko sa atin, may isa lang akong pakiusap at ito ay pagbabalik sa batayang dahilan, sa pinakaubod na dahilan ng Kapasakuhan.
Ang pagkilala at pagdakila sa pagsilang ni Kristo upang tubusin tayo sa ating mga kasalanan. Bigyan natin ng mas malalim na kahulugan ang panahong ito hindi iyong nakatutok tayo sa gastusan o sa pagdalo sa kung anu-anong aktibidad na may kinalaman sa pagdiriwang ng Kapaskuhan.



