Flavors of SOX ilulunsad ng DOT 12 at Gensan Hoteliers

April 28, 2016

KORONADAL CITY, South Cotabato Apr 28 (PIA) - Ilulunsad ng Department of Tourism (DOT) 12 at ng mga miyembro ng Gensan Hoteliers ang Flavors of SOX o SOCCSKSARGEN bilang bahagi ng produktong pang turismo sa Rehiyon Dose. Ayon kay DOT 12 regional director Nelly Nita N. Dillera, labindalawang mga food tour packages ang napapaloob sa ilulunsad na Flavors of SOX bukas, Abril 28 sa Al Fresco Area, SM Mall, General Santos City. Tampok dito ang Single Origin Cultural Food Package ng Blaan Knaan sa Lamlifew Cultural Village, Tbolo Ken sa Bacngeb at Kule Homestays, ng bayan ng Tboli sa South Cotabato; Halal Goodness sa Cotabato City at Lake Sebu Specialties sa Lake Sebu, South Cotabato. Mayroon ding SOX Tour Packages in a Strip na kinabibilangan ng Great Glan Gourmet Getaway sa Glan, Sarangani; Gensan Tuna Tour; Matutum Fruit Trip; Talakudong Food Overload; Sayap Food Sarap sa Midsayap, Cotabato; Sarap Sarangani; Lebak Coast to Toast at Upper Valley Food To Go sa South Cotabato.

Dagdag pa ni director Dillera na layon ng nasabing programa na maipakita ang kakaibang pagkaing luto sa SOCCSKSARGEN at maging guide sa mga bisita kung anong mga specialty ang pwede nilang hanapin sa mga nasabing tourist destinations. Inaasahan darating ang Presidente ng Philippine Association of Convention, Exhibition Organizers and Suppliers, Inc. (PACEOS) na si Marissa Nallana at mga opisyal mula sa DOT Market Development Group na nag-organisa ng Madrid Fusion Manila at World Street Food Congress bilang bahagi ng Flavors of the Philippines program. Sa Flavors of SOX aasahang marami ang makikinabang at kumita bilang supplier ng raw materials, mga chef or traditional cooks, mga restaurants at mga tour operators na silang magbebenta ng kanilang mga tour packages, pahayag ni director Dillera. (DOT 12/AC Agad PIA12)



