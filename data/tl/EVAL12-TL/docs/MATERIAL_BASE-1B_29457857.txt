
HUAREN (SOCIETY) PH NAG-SORRY AT UMAAPELA SA HONG KONG

MATAPOS hindi humingi ang gobyerno ng Pilipinas ng formal apology kaugnay sa nangyaring Manila hostage crisis na ikinasawi ng walong Chinese nationals noong August 23, 2010.
Dahil sa pride ang pinaiiral ng pamahalaan sa hindi pagso-sorry, hindi na sila makakukuha ng 14-day visa-free access sa Hong Kong kung hawak nila ang official at diplomatic Philippine passport.
Samantala, sa kabila ng suspensyon ng Hong Kong sa kanilang visa-free privileges para sa mga naghahawak ng diplomatic and official Philippine passports, ang gobyerno ay nagpapatuloy sa pagtanggi sa issue ng panghihingi ng tawad.
Pinangangambahan ng Huaren (Society) PH na baka madamay ang mga Overseas Filipino Workers (OFWs) kung patuloy na magmamatigas ang Pilipinas.
Upang mapangalagaan ang relasyong diplomatiko sa Hong Kong, si Huaren (Society) PH President Lorenzo Ko at ang mga miyembro ng kanilang Board of Directors na kumakatawan sa libo-libong kaanib at mga taga-sunod ng Huaren (Society) PH ay nag-sorry at umaapela sa gobyerno ng Hong Kong, gayundin sa mamamayan ng Hong Kong na i-preserba ang status quo na may kaugnayan sa mga kakailanganin upang makapaglakbay patungo sa Hong Kong ang mga ordinaryong manlalakbay na Filipino citizens lalung-lalo na ang Overseas Filipino Workers (OFW).
Kung ayaw mag-sorry ni PNoy, maari namang tayo, bilang BOSS ni PNoy ang mag-sorry. Gawin natin ito para sa ating mga kababayang OFW na nasa Hong Kong. Wala na naman mawawala at mababawasan sa pagkatao natin. Alisin ang ugaling makasarili!
Sabi nga ng mga OFW sa Hong Kong, “Bakit kami idadamay? Kailangang namin ng trabaho para sa aming pamilya.”
Ang apela ng Huaren (Society) PH ay idudulog ng personal ng kanilang presidente, Dr. Lorenzo Ko, at ng kanyang board of directors sa embahada ng People’s Republic of China.



