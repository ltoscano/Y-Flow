
HUWAG BASTA MANIWALA SA MGA SPECIAL OP.

ALAM n’yo ba ang Prayer of Saint Ignatius for discernment? Ito po ang kailangang dasalin ng publiko ngayong naglilipana ang black propaganda, mga imbentong salaysay, at gawa-gawang paratang laban sa ating pamahalaan.
Paano ba naman, maraming pera ang mga korap na opisyal na mukhang tutuluyan ni PNoy, kaya’t desperado sila na gawin ang lahat para hindi sila matanggal sa kapangyarihan at makulong habambuhay. Kaya’t marami ngayong special ops handler na walang ginawa kundi mag-piggyback sa mga isyu na maaari nilang sakyan at angguluhan para mapasama si PNoy at ang kanyang pamahalaan.
Napansin n’yo ba ‘yung lumang litrato ng heneral na nakakabayo sa isang sundalo habang ang Kano ay naglalakad sa tubig? Matagal na po ‘yan nangyari pero ang pinalalabas nila ay ngayon lang ito sa relief efforts ng Yolanda.
Meron pa ‘yung ukol sa reklamo ng isang volunteer kaugnay ng pag-repack ng DSWD ng mga donasyon na galing Indonesia. Pati ang pag-walkout daw ng Presidente sa Tacloban, ang mga sablay na komento raw ni PNoy, mga sinabi raw ng mga dayuhan laban sa pamahalaan, at marami pang iba.
Para sa mga nasa media, pamilyar na sila sa ganitong zarzuela, o SS (salsal) kung tawagin. Pero napakarami sa publiko – mga ordinaryong Filipino – na mangmang sa mga ganitong demolition job o paninirang puri gamit ang trimedia at social media na disimulado at mukhang totoo.
Kawawa ang ating bansa, dahil marami silang napaniniwala, napa!!pasang-ayon, at napapagalit. Ang resulta ay kabawasan ng suporta para sa pamahalaan at ang kampanya nito laban sa katiwalian at korapsyon. Umaasa ang mga tiwali na mawawala na ang interes ng publiko sa Napoles Scam at iba pang kawalanghiyaan ng mga buwaya sa pamahalaan.
Sana maging mapagnilay ang Filipino sa mga lumalabas na kung ano-ano ngayong panahon pa naman ng delubyo at pighati. Tunay na walang konsensya ang mga may gawa nito dahil ‘di baleng malugmok pa lalo ang buong bansa, basta mailigtas lang sa pagkakakulong ang kanilang mga kliyente.



