PNOY PWEDENG MAG-ALA-GLORIA

HABANG pinanonood natin ang pambansang pulitika, naaaliw at nabubuwisit tayo, mga Bro.
Nabubuwisit tayo sa napakaliwanag na kagustuhang makakapit-tuko sa poder ang marami sa mga politiko.
Naaaliw naman tayo sa napakaraming drama na lumilitaw gaya ng mga siraan sa isa’t isa.
Sa mga siraan na ito, sino ang totoo at sino ang nagdadrama lang para makaungos sa kanyang mga kalaban.
Meron ding mga nag-o-overacting at nagiging kadiri sa mata ng taumbayan.
MGA KAPIT-TUKO
Anong meron sa poder, lalo na sa pagiging Pangulo at Pangalawang Pangulo ng mahal kong Pinas?
Una siguro, malaki itong karangalan.
Pero may higit dito kung pagbabatayan ang kasaysayan ng lahat ng mga naging Pangulo at Pangalawang Pangulo ng bansa.
Yayaman ka nang todo ‘pag naging Pangulo o Pangalawang Pangulo ka.
Sino-sinong Pangulo o bise nito, halimbawa, ang umalis o pinalayas sa pwesto nang hindi hinahabol ng tsismis at intriga? …Na sila’y nagpayaman sa pwesto gamit ang kanilang mga kapangyarihan?
‘Yung iba nga, eh, nademanda at nakulong.
IBA PANG KAPIT-TUKO
Pero hindi lang ang mga nasa Palasyo ang kapit-tuko.
Pati ang mga nasa Kongreso rin… ang mga senador at kongresman.
Wala ni sinomang senador o kongresman ang umalis o pinalayas sa halalan nang hindi nakaipon para sa kanilang habambuhay na pagpapahinga sa pulitika.
Sa laki ba naman ng kanilang mga pork barrel taon-taon.
Noong panahon ni Cory, Community Development Fund ang tawag sa pork barrel.
Nang dumating ang panahon ni Erap, tinawag itong Priority Development Assistance Fund.
At sa panahon ni PNoy, may PDAF na, may Disbursement Acceleration Program pa.
Dito sa pork barrel, naging malaya ang mga anak ng tipaklong na pumorsyento ng 20-50.
Magkano nga naman ang kikitain mo, halimbawa, sa loob ng tatlo hanggang sa siyam at 12 taon sa PDAF na P70-milyon taon-taon o P200-milyon kaya?
KAPIT-TUKO RIN
Hindi lang ang mga nasa matataas na posisyon ang kapit-tuko sa poder.
Pati ang mga nasa lokal na pamahalaan.
Kitang-kita ito, mga Bro, sa napakalawak na dinastiyang pulitikal.
Sa dinastiya, magkakamag-anak ang nagpapalitan ng mga posisyon o kaya’y sakop nila ang mga munisipyo, lungsod at lalawigan. May sarili ring diskarte ang mga ito.
Nakikinabang na sila mula sa mga pabuya ng mga nasa itaas, meron din silang sariling pinagkakakitaan gamit ang kanilang mga kapangyarihan.
Magtanong pa kayo sa mga pinamumugaran ng iligal na sugal, quarry, blacksand mining, gold mining at marami pang iba, kasama na ang illegal fishing.
ARAW NG HALALAN
Kapag dumarating na ang mga araw ng halalan diyan lilitaw ang nakaaaliw ngunit nakabubuwisit na pangyayari.
Maaaliw ka sa pakikinig sa mga kuwento ng kabulastugan ng mga politiko.
Naririyan ang kanilang pagnanakaw gamit ang kanilang kapangyarihan.
Ang dami pala nilang mga pinaggagagawa na binabalot ng mga katakot-takot na paglilihim sa mata ng publiko.
At ‘di mo malalaman at makakapa kung isa ka lang na ordinaryong mamamayan.
Ang mga kaagaw nila sa mga nakaw na yaman ang nakaaalam at magugulat ka na lang din na maging ang mga santo at santa sa pulitika ay mga demonyo at demonyita pala.
Pero mabubuwisit ka, mga Bro, sa dalang ng mga seryosong isinasampang reklamo.
Karaniwan ay pawang mga pang-harassment lang, habang mainit ang pulitika.
TALAGANG NAKABUBUWISIT
Kapag iisipin natin ang pambansang badyet, mga Bro, nakalulula ang mga halaga.
Ngayon nga lang ay mahigit dalawang trilyon na at may panukala na gagawing P2.6-trilyon ang para sa taong 2015.
Ang isang mahalagang tanong: kanino napupunta ang mga trilyon-trilyong halaga ng salaping bayan?
Mapipilitan tayong magtanong dahil salapi natin ang mga pambansang badyet na ito.
Galing lahat ito sa ating mga buwis, lisensya, prangkisa, multa at marami pang iba na ipinapataw sa atin nang sapilitan.
Habang lumilipas ang panahon, paano ka hindi mabubuwisit kung maya’t maya na lang ay lumilitaw ang pag-aagawan sa salaping bayan ng mga anak ng tipaklong na politiko?
‘Yung iba pa nga na salaping bayan na bilyon-bilyon ang halaga ay ginagawang panuhol lang para sa kanilang mga pamumulitika…gaya ng nangyari sa impeachment ni ex-Chief Justice Renato Corona.
Mabubuwisit ka talaga dahil kakaunti lang ang pinananagot sa mga nakawan sa kaban ng bayan.
Libre sa anomang pananagutan ang nakararami na hindi kaiba ang mga kalokohang pinaggagagawa ng mga pinakukulong na opisyal ng bayan.
LALO KANG MABUBUWISIT
Sa mga araw na ito, mga Bro, habang mabilis na lumilipas ang panahon ng mga malalaking korap dahil pinagsama na ang PDAF at DAP sa kanilang sistema ng pagnanakaw sa kaban ng ba-yan, kitang-kita ang kanilang pagkapit-tuko sa pwesto.
Naririyan ang lakad nilang retokihin ang Saligang Batas sa pamamagi ng ChaCha o Charter Change para manatili sa pwesto ang mga bosing sa Malakanyang.
Dito sila tiyak na higit pang makapagnanakaw sa kaban ng bayan.
Hanggang kailan kaya mananahimik ang bayan sa ganitong pangyayari?



