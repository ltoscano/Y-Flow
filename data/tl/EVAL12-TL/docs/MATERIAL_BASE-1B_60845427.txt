
PRANGKAHAN: Anong nangyari?
By Ellen Tordesillas August 1, 20162394 Share on Facebook Tweet on Twitter  Noong Lunes, sa kanyang State-of-the-Nation Address pinalakpakan ng malakas si Pangulong Rodrigo Duterte ng kanyang inanunsyo na ino-order niya ang ceasefire laban sa mga rebeldeng komunista (CPP/NPA/NDF) kaagad-agad.
Bakit hindi pa natapos ang linggo ay binawi na at bakbakan na naman ang usapan?
Ang ceasefire na dineklara ni Duterte sa kanyang SONA ay “unilateral”. Ibig sabihin, walang pinagkasunduan sa CPP/NPA/NDF. Sabi niya para raw mahinto na ang giyera at maibalik na ang kapayapaan sa mga komunidad para makapag-usap ulit ang dalawang panig na naglalaan marami nang dekada.
Kahit walang pinagkasunduan na ceasefire kaagad, inasahan ng marami na tanawin ‘yun ng CPP/NPA/NDF na goodwill gesture at kabutihang loob din ang ibabalik.
Ngunit noong Miyekules, Hulyo 27 ng umaga, ayon sa militar, papunta sa Sitio Pasil, Barangay Gupitan, Kapalong sa Davao del Norte ang kanilang mga militia nang tambangan sila sa Sitio Kamunoan ng mga NPA na kabilang sa Guerilla Front 34, Southern Mindanao Regional Committee.
Isang CAFGU (Citizen Armed Force Geographical Unit) ang napatay at tatlo ang nasugatan.
Sinabi niya na inaasahan niyang magdeklara rin ng ceasefire ang NDF ngunit walang lumabas noong Huwebes.
Sabi ni Jose Ma. Sison ang lider ng CPP na nasa Netherlands nakatira nitong mga nakaraang 30 taon, na hinintay nila ang order ng militar at ng pulis sa pagpatupad na idineklara na ceasefire ni Duterte. Martes lumabas ang sa militar at Miyekules ang sa pulis.
Ngunit marami pa raw isyu na hindi malinaw sa kanila katulad ng militarisasyon sa mga komunidad ng Lumad. Kahit ganu’n, sinabi sa pahayag ng CPP, nasa “defensive mood” ang mga puwersa ng NPA. Ibig sabihin, hindi sila mag-opensiba ngunit kapag pinutikan, lalaban sila.
Magkaiba ang bersyon ng militar at ng NPA sa nangyari sa Davao del Norte noong Miyerkules.

Samantala, patuloy ang bisita ng pangulo sa mga kampo ng militar para ipaliwanag ang kanyang mga desisyon at programa lalo na sa pakikipag-usap sa mga rebeldeng komunista, sa China at ang kanyang giyera laban sa ilegal na droga.
Noong Biyernes pumunta siya sa kampo sa Asuncion, Davao del Norte.

Binisita niya ang lamay ng CAFGU na namatay.
Doon niya sinabi na binibigyan niya ng ultimatum ang CPP/NPA/NDF ng hanggang ika-lima ng hapon ng Sabado (Hulyo 30) para magdeklara rin ng ceasefire. Kung hindi, babawiin niya ang kanyang idineklara na ceasefire.
Nang wala pa ng ikapito ng gabi, binawi na niya ang kanyang deklarasyon.
Sabi ng CPP, magdedeklara naman talaga sana sila ng ceasefire ng ika-walo ng gabi.
Sabi ni Sison dapat itong si Duterte ay matuto na magpasensiya. Mainitin kasi ang ulo at asal butangero, sabi niya sa dati niyang estudyante.
Ngunit ‘di bale raw, tuloy ang pag-uusap sa Agosto 20 sa Oslo, Norway.
Kaya may pag-asa pa ang kapayapaan.



