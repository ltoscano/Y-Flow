
NAGKAKANDALETSE-LETSE NA ANG GOBYERNONG PNOY

KANYA-KANYA nang palusot at paghahamon ang mga pinangalanang sangkot sa P10 bilyong Janet Lim-Napoles scam.
Maaaring may tama sa kanila pero ang tiyak, mas marami ang may malalansang kamay at bulsa.
Sabi ng iba, “‘Di ko kilala yang Janet na ‘yan!”
Hinahamon naman ng iba ang mga whistleblower at mismong si Ma’am Janet na magsalita para magkaalaman na.
LISTAHAN NI BENHUR LUY
NASA 25 ang bilang ng mga senador na sangkot sa iskam.
Ito ang nasa listahan ni Ben Hur Luy, batay sa database na ibinigay ng pamilya nito sa Inquirer.
Nasa 15 ang incumbent o kasalukuyang senador at nasa 10 ang dating senador.
Sinasabing may nakuhang salapi nang iligal ang lahat ng mga senador sa Priority Development Assistance Fund.
NOSI BALASI
SINO ba sila, nosi balasi sa isang kanta, na nasa listahan ni Luy?
Walang malisya sa ating hanay ang paglalabas din natin ang rekord na nakuha ng Inquirer.
Kabilang sa mga incumbent senator sina Juan Ponce Enrile, Ramon Revilla, Jr., Jinggoy Estrada, Ferdinand “Bongbong” Marcos, Vicente “Tito” Sotto, Miriam Defensor-Santiago, Gringo Honasan, Loren Legarda, Aquilino Pimentel III, Manuel “Lito” Lapid, Cynthia Villar, JV Ejercito, Franklin Drilon, Ralph Recto and Alan Peter Cayetano.
Nasa listahan din sina dating Senators Edgardo Angara, Manny Villar, Tessie Oreta, Nene Pimentel, Rodolfo Biazon, Robert Jaworski, Robert Barbers, Loi Estrada, Ramon Magsaysay and Ramon Revilla, Sr.
NOSI BALASI KAY PING
NARITO naman ang listahan na hawak ni idol Ping Lacson ngunit isinumite na nito sa Senate blue ribbon committe.
Ramon “Bong” Revilla, Jr., Jinggoy Estrada, Juan Ponce Enrile, Vicente “Tito” Sotto III, Loren Legarda, Aquilino “Koko” Pimentel III, Manny Villar, Alan Peter Cayetano, Robert Barbers, Francis Escudero, Gregorio Honasan II at JV Ejercito.
Isinama sa listahan ang mga sidekick ni PNoy na sina Budget Secretary Florencio Abad at Agriculture Secretary Proceso Alcala.
SANDRA CAM
SINASABI naman ni Ms. Sandra Cam na kulang ang mga listahan na napasakamay kay Guingona kung ang kanyang listahan ang pagbabasehan.
Mayroon umanong incumbent na 13, bukod sa tatlong senador na nahaharap na sa kaso sa Office of the Ombudsman.
Ang tanong ngayon, isu-surrender ba ni Ms. Cam ang kanyang listahan na “credible source” din ang pinagmulan?
Antayin natin ang kautusan ng blue ribbon committee rito.
DEADLINE KAY DE LIMA
MAYROON ding sariling listahan si Justice Secretary Leila de Lima.
Ngayong araw ang deadline para isumite nito ang kanyang listahan ng mga korap at mandarambong.
Utos ng komite ni Sen. TG Guingona III, finish or not finish, pass your list ang utos kay De Lima.
Hindi na kailangang umubos ng panahon si De Lima para patunayan kung sangkot nga o hindi ang mga nasa listahan.
Mensahe na malinaw, trabaho ng Senado ang mag-imbestiga…kung mapagpapasiyahan nila na sila’y mag-imbestiga.
SENADO MALABO
HANGGANG sa araw na ito, sinasabi ni Guingona na pag-uusapan pa nila kung ano ang kanilang gagawin makaraang makuha ang lahat ng mga listahan.
‘Yun bang pagpapasyahan pa nila kung mag-iimbestiga pa sila o hindi na.
Katwiran nila, tapos na kasi ang imbestigasyon at sapat na ang nakuha nilang mga datos o rekord para amyendahan ang mga batas sa korapsyon at pandarambong at iba pang mga batas.
Para naman sa iba, nangangahulugan na “bantulot” ang Senado na mag-imbestiga.
Bantulot dahil kung totoo na aabot sa 15 at higit pa ang masasangkot na senador, wala nang mabubuo na kredibilidad mismo ang Senado.
Paano nga naman magtitiwala pa sa Senado ang taumbayan kung halos lahat pala sila ay mga korap at mandarambong?
PURSIGIDO ANG IBA
‘YUNG iba, pursigido na magkaroon ng imbestigasyon.
Para mabigyan umano sila ng pagkakataon na malinis ang kanilang mga pangalan.
Pero ‘yung iba, lalo na ang nakararami sa mga napangangalanan, nanahimik lang o tahasang tumatanggi para sa pagpapatuloy ng imbestigasyon.
Ang tanong: ano ang dahilan ng kanilang pananahimik o pagharang sa imbestigasyon?
Mayroon ba talaga silang itinatago at dinaraan na lang ang lahat sa “tamang forum” umano.
Sa korte ang ibig nilang sabihin.
SARADO SA KAMARA
SA Kamara naman, sarado ang liderato sa panukalang magkaroon ng imbestigasyon sa kanila.
Ito’y makaraang lumabas sa listahan na may 90 kongresman na sangkot sa Napoles scam.
Ewan natin kung ano ang ibig-sabihin nito pero ang alam ng taumbayan, sobra na ang katarantaduhan ng mga kongresman kung hindi sila magbubukas ng imbestigasyon.
DENIAL KING SA PALASYO
PANAY denial naman sa pagkakasangkot ang ginagawa ng mga taga-Palasyo.
Pero ito ang nakapagtataka, matagal na palang alam ni PNoy ang listahan pero wala itong ginawa.
Ang kino-concentrate lang nila ay ang mga kaso laban kina Manong Johnny, Jinggoy at Bong.
Bakit nga ba? Obvious ba?



