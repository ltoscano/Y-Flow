BOMBAHAN NA NAMAN?

AKO ay lubos na nagtataka sa magkakasunod na pagbomba sa iba’t ibang establisimyento sa Mindanao. Ang hinala ko ay tila sinasadya ang malagim na aktibidad na ito. Ang mga gumagawa ay parang nagsasabi na, “bato-bato sa langit, tamaan ay huwag magagalit.”
Mahaba na rin ang panahon na walang bombahan sa Mindanao. Sabi nga ng Malacañang, papatapos na ang magulong bangayan at bombahan doon dahil sa usaping pangkapayapaan sa mga rebelde’t sesesyonista sa rehiyon. Hayan nga at malapit na raw isapinal ang lagdaan sa pagitan ng rehimeng Aquino at Moro Islamic Liberation Front (MILF).
Maliban sa pamamaril ng tropa nang humiwalay sa MILF na grupo ni Commander Umbra Kato, ang Bangsamoro Freedom Fighters (BFF), wala na ngang pumuputok at sumasabog. Pero itong mga nagdaang araw, hayun, pasabog dito at doon.
Marami na ang namamatay na walang malay at maraming nasusugatan. Itong huli ay kampo ng sundalo ang pinasabugan.
Malakas ang aking hinala na may kaugnayan ang magkakasunod na pagbomba sa dikta ng Amerika.
Maniwala kayo at hindi sa akin, may nabasa akong aklat tungkol sa papel ng Imperyalistang Amerika sa paglikha ng kaguluhan para manatili ang kanilang posturang lider sila ng lahat na bansa sa ating planeta.
Kamakailan lang kasi, nagsalita si Pangulong Barack Obama tungkol sa malawakan daw na pagbabanta ng Al Qaeda sa Amerika. Patunay riyan ang pagpapasara ng kanilang embahada sa buong Gitnang Silangan na sinundan ng payo sa kanila raw ng mga kaalyadong bansa katulad ng Pilipinas na mag-ingat sa terorismong inilalatag ng Al Qaeda?
Pansinin at balikan natin ang kasaysayan ng Amerika kailan lang. Hindi ba buong pagmamalaki na humarap sa telebisyon at mass media si President Obama noon matapos mapatay ng militar ng Amerika ang noon ay lider ng Al Qaeda na si Osama Bin Laden? Tiniyak na tapos na ang terorismo. Bakit ngayon, atras yata ang bayag nila sa banta ng bagong lider ng Al Qaeda?
Ibig bang sabihin mas malupit ang grupo ngayon kaysa noong panahon ni Bin Laden?
Ang matindi pa, dahil kaalyado raw nila tayo ay posibleng idamay tayo sa terorismong banta ng Al Qaeda. Ilang araw lamang pagkasabi noon, hayun, sunud-sunod na ang bombahan! At dahil ang Mindanao ay kilalang rehiyon ng mga kapatid natin na Muslim, tila binibigyan nila ng kulay ang banta ng JIHAD!
Mabuti na lang mahuhusay ang ating mga imbestigador at awtoridad sa Mindanao. Hindi nila sinasakyan ang isyu ng terorismo bagaman may ilang indibidwal ang pilit isinisingit ito na bahagi ng bagong ng terorismo.
Sabi ko nga, may tamang hinala ako na sinasadya ang pambobomba sa Mindanao para bigyan ng sustansiya ang utak ng Kano sa usapin ng terorismo. Gusto yatang pasamain ng Amerika ang mga Muslim sa mata ng mamamayan ng mundo.
Maaaring mali ako pero malakas ang sinasabi sa akin ng kutob ko!



