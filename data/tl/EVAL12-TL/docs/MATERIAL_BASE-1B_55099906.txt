Pagkamit ng Guinness World Record sa pagsayaw ng Cha-cha pinaghandaan ng Kidapawan

June 20, 2016

LUNGSOD NG KIDAPAWAN, North Cotabato, Hun. 20 (PIA) â€“ Sinimulan na ng pamahalaang panglungsod na makamit ang Guinness World Records sa pinakamaraming magsasayaw ng Cha-cha. Balak ng lokal na pamahalaan na makahikayat ng mahigit 10,000 libo kataong sabayang magsasaya ng cha-cha-cha sa Agosto 30 na isa sa mga tampok ng Timpupo Festival sa lungsod. Susubukan ng Kidapawan na agawin ang titulo ng Edgefield Primary School ng Singapore na may hawak ng record na 3,379 na kalahok na naitala noong Hulyo 17, 2011. Kaugnay rito, sinimulan ng LGU nitong Linggo, Hulyo 19, ang pagbuo ng mga pares na magsasayaw sa takdang araw. Sinimulan na rin ang pag-eensayo ng mga pares sa city gymnasium. Nakikipag-ugnayan na rin sila sa mga dance studio at dance instructor sa lungsod upang makapaghikayat ng mas maraming kalahok at masigurong sabay-sabay ang galaw at tama ang pagsayaw ng mga kalahok. Patuloy rin ang panghihikayat ng LGU sa mga nagnanais pang makilahok. Bukas ito sa lahat. Sa mga gustong sumali,maaring makipag-ugnayan sa City Tourism Office o bisitahin ang official Facebook page ng aktibidad na Kidapawan City: Road to Guinness. Maliban sa dapat sabay-sabay ang pag-indak ng mga kalahok, dapat wasto ring sa sayaw na cha-cha ang mga hakbang na gagawin ng mga pares ng magsasayaw. (DEDoguiles-PIA12)



