Pulis Olongapo, tumanggap ng mga patrol car mula sa lokal na pamahalaan

April 19, 2016 Marie Joy L. Simpao

LUNGSOD NG OLONGAPO, Abril 19 (PIA) -- Tumanggap ng dalawang patrol car mula sa lokal na pamahalaan ang Olongapo City Police Office upang mas mapaigting nito ang pagpapanatili ng kapayapaan at kaayusan sa lungsod.
Ayon kay Mayor Rolen Paulino, nakapagbigay na ang lokal na pamahalaan ng kabuuang limang patrol cars, apat na motorsiklo, at mga radyo sa lokal na kapulisan.
Dagdag pa niya, nasa proseso ang city hall upang magbigay ng isa pang patrol car at dagdag na mga kagamitan sa mga pulis upang matulungan sila sa kanilang pagpapatrolya at pang-araw-araw na operasyon.
Bukod sa mga kagamitan, bumuo rin ang lungsod ng isang Peace and Order Council upang masiguro ang kaayusan sa lungsod.
Binubuo ang nasabing konseho ng mga kinatawan mula sa ibaâ€™t ibang sektor na siyang magpaplano ng mga istratehiyang dapat gawin ng kapulisan upang masugpo ang kriminalidad sa siyudad.
Paglalahad ng alkalde, binuo nila ang konseho dahil naniniwala sila na ang kriminalidad ay hindi lamang problema ng mga pulis kundi ng bawat isa kaya mahalaga ang suporta ng mga mamamayan sa mga inisyatiba para sa pagsugpo nito.
Sa kasalukuyan, isa ang Olongapo sa mga idineklarang pinakapayapang lungsod sa buong rehiyon. (CLJD/MJLS- PIA 3)



