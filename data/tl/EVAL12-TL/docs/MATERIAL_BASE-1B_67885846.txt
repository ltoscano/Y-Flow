
MGA TODA DAPAT DING SILIPIN NG LTO

BAKIT nga ba parang wala yatang pakialam ang Land Transportations Office (LTO) sa mga tricycle at driver na namamasada hindi lang sa Metro Manila kundi maging sa iba pang panig ng bansa.
Siguro kaya hindi pinapansin ng LTO ang mga tricycle dahil hindi sila kikita sa mga ito hindi katulad doon sa mga malalaking sasakyan lalo na ‘yung mga may karga o kaya ay container van.
Sa sunod-sunod na aksidente na kinasasangkutan ng mga tricycle at motor, karamihan sa mga ito ay walang mga lisensiya at kung mayroon man, ito ay mga student permit lang.
Oo nga at mayroong mga local na incharge na namamahala sa mga driver ng tricycle pero hindi ba’t dapat pa ring mag-check ang LTO sa mga driver nito kung sila ay may mga lisensiya?
Huwag na po tayong lumayo, dito na lang sa Metro Manila kung saan ay libo-libo ang bilang ng mga tricycle na bumibiyahe, pero hindi ito na mo-monitor ng nasabing ahensiya.
Alam kong alam ito ng mga taga-LTO ngunit nag- bubulag-bulagan at nagbibingi-bingihan lang sila.
At sa tuwing naaaksidente ang isang tricycle ay nagiging kawawa ang mga pasahero nito dahil bukod sa walang driver’s license ang driver ay hindi pa rehistrado ang motor kung kaya natural walang rin itong insurance.
Attention Atty. Alfonso Tan, Jr. LTO Officer in Charge, sir baka puwede pong ipa-check n’yo sa mga tauhan n’yo ‘yung mga lisensiya ng mga tricycle driver ‘pag may time kahit ‘yung dito lang sa Metro Manila.
Sa obserebasyon ng Lily’s Files ay parang binabalewala lang ng mga tricycle driver ang kampanya ng mga lokal na pulisya kaugnay sa pag-babawal ng mga tricycle driver na magmaneho ng walang lisensiya dahil ang katuwiran ng mga driver, sa LTO lang sila susunod.
Umaasa po ang Lily’s Files na agad itong maaaksyunan ni LTO-OIC Atty. Alfonso Tan, Jr. na sa aking pagkakakilala ay isang action man.



