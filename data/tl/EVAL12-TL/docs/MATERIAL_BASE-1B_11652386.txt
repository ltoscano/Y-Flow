MANILA CITY HALL MASA, ‘DI PANGMASA

MATAGAL nang binuwag ang mga City Hall Police Detachment ‘pagkat ang mga hepe at pulis dito ay nagagamit lang ng mga politiko, partikular ng alkalde ng lungsod sa kanilang personal na gawain at diskarte.
Kaya nga rin matagal nang inalis sa kapangyarihan ng mga mayor ang hurisdiksyon sa mga pulis simula nang tawagin ang ating kapulisan na Philippine National Police.
Bagama’t pupwedeng magrekomenda ang mga alkalde kung sino ang nais nilang maging hepe ng pulis sa kanilang nasasakupan, ang liderato pa rin ng PNP ang masusunod kung sino ang kanilang itatalaga.
Iniiwasan lang nito na kasangkapin ng mga meyor si hepe.
Sa Maynila, nakita natin kung gaano ka-supportive si Mayor Joseph Estrada sa Manila Police District. Kailan lang, nagpalabas siya ng pondo para sa karagdagang allowance ng mga Pulis-Maynila. At muli siyang nag-isyu ng mga sasakyan para magamit sa pagpapatrolya ng mga pulis nang sa gayo’y maging maayos ang pagbibigay ng serbisyo at pagpoprotekta sa mamamayang nasasakupan.
At sinasaluduhan natin diyan si Mayor Erap dahil nakita naman natin kung gaano ngayon kaagresibo ang Manila Police sa pagsugpo sa kriminalidad.
Napansin natin ang kaliwa’t kanang checkpoint sa mga riding-in-tandem. Pero may isang sakit ng ulo si Mayor Erap na mukhang hindi pa niya nararamdam. Ito ay ang Manila Action and Special Assignment (MASA).
Bagama’t MASA kung tawagin, mas kilala pa rin itong Manila City Hall Detachment. Kung baga sa aso, nagpalit lang ng kolyar pero aso pa rin ito. At mukhang mas lumalala. Parang naging ulol. Kasi itong MASA ay parang isang city hall police detachment pa rin? Garapal pa rin.
Tila tinawag lang itong MASA para idikit sa pagiging maka-masa ni Mayor Erap. Alam natin na itong si Mayor Erap, e, mapagmahal at mahal talaga ng masa. Pero itong mga nasa MASA, imbes maging gabay at sumbungan daw ng mga inaaping masa ay sila pa palang mga abuso.
Aba’y inirereklamo itong masa ng mga sidewalk vendor sa ginagawang pangongotong ng ilang tiwaling tauhan nito, e.
Mabilis daw umaksyon ang MASA kapag pangongotong sa vendors ang aatupagin. Pumapatong din ang MASA sa mga KTV bar at iba pang bahay aliwan sa Maynila.
Ang MASA dapat umaaksyon laban sa mga nagkalat na lewd show sa Avenida at C.M. Recto kahit tanghaling tapat pero sila raw pala itong patong kaya patuloy ang mga ito sa operasyon.
Ang malupit, pati sa mga pasugalan ay nakikipagkompetensya ang MASA sa mga tong collector ng NCRPO at Camp Crame.
Lahat daw ng pasugalan ay nakapatong itong MASA na pinamumunuan ni Major Willy Irinco.
Hindi natin kilala itong si Major Irinco pero dahil sa mga sumbong laban sa MASA, makikilala natin kung anong klaseng hepe siya.
Tanungin nga natin si Major Irinco. Alam mo ba major na ang inyong MASA ay hindi nagiging maka-masa kundi pera-pera na lang?
At teka, anong itong ginagawa ng isang sheriff sa pagpapatakbo ng MASA? Capt. Jimmy de Pedro, totoo po bang kayo raw ang umaaktong “bagman” ng MASA.
Kung may bagman ang isang yunit, ibig-sabihin ay baka nga totoong may “tong collection” ang MASA linggo-linggo.
Totoo ba Capt. De Pedro na may payola sa sidewalk vendors, prostitusyon at illegal gambling ang MASA? Ayaw ni Mayor Erap ng ganyan! KANTO’T SULOK/NATS TABOY



