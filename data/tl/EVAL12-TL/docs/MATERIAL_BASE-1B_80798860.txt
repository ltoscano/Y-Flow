Konstruksyon ng bagong City Hall ng Malolos, sinimulan na

June 27, 2016 Shane F. Velasco

LUNGSOD NG MALOLOS, Hunyo 27 (PIA) -- Sinimulan na ang konstruksyon ng bagong City Hall ng Malolos. Ayon kay Mayor Christian Natividad, nasa kasagsagan na ngayon ng pagbabaon ng may 227 mga pilote na magsisilbing pundasyon sa itatayong limang palapag na istraktura. Nagkakahalaga ang proyekto ng 284 milyong piso na target makumpleto sa Marso 2018. Ito ay itatayo sa sampung ektaryang lupain na nasa tabi ng MacArthur Highway sa barangay Bulihan. Nauna nang natapos dito noong 2009 ang Malolos Sports and Convention Center at ang Malolos Division Office ng Department of Education. Kasalukuyan na ring itinatayo ang Senior Citizens Center sa tabi nito na pinondohan ng tanggapan ni Pangalawang Pangulong Jejomar Binay sa halagang 1.8 milyong piso. (CLJD /SFV-PIA 3)



