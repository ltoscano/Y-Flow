NAKAAMBANG PANGANIB

ILANG kaganapan sa iba’t ibang panig ng mundo ang nararapat na pagtuunan ng pansin at paghandaan hindi lamang ng ating pamahalaan kundi maging ng mga ordinaryong mamamayan na tulad natin.
Ayaw kong maging alarmist subalit kapansin-pansin na paigting na nang paigting ang namamayaning tensyon sa pagitan ng maraming bansa.
Sa Middle East, nandiyan ang away ng Israel at Lebanon at iba pang mga bansang Islam sa nasabing rehiyon. Sa Far East naman ay sobrang taas na rin ng tensyon at nagbabanta ang kaguluhan sa pagitan ng US at iba pang western powers laban sa Russia dahil sa pagbawi nito sa Crimea mula sa bansang Ukraine.
Kasunod ito ng referendum sa Crimea na nagpatibay sa pagsama nito sa Russian federation sa kabila ng mahigpit na pagtutol ng mga kanluraning bansa. At kung patuloy na hindi magkakasundo ang US led western countries at Russia, hindi malayong mauwi ito sa mas matinding labanang diplomatiko at totohanang armadong digmaan.
Ang ating bansa man ay nakapasok din sa seryosong sitwasyon laban sa Tsina dahil sa mga pinag-aagawang mga teritoryo sa Spratlys at sa West Philippine Sea. At dahil talaga namang dehado tayo sakaling tuluyang mapasabak tayo ng bakbakan laban sa Tsina, obligado ang pamahalaan na patulan ang iniaalok na pananatili ng mga tropang Amerikano sa bansa. Siya nga pala, kaduda-duda rin ang mahiwagang pagkawala ng flight MH-370 ng Malaysian Airlines, dahil malamang na pagsimulan din ito ng hindi inaasahang kaguluhan.
Sa susunod, tatalakayin ko nang mas malalim ang implikasyon at dahilan ng mga nakaambang kaguluhang ito na naglalagay sa balag ng alanganin sa buong daigdig. Masikip na talaga ang mundo para sa mahigit na siyam na bilyong tao. Walang duda na ang kasakiman at hangaring maghari at mangibabaw, ang dahilan ng nagaganap ang mga kaguluhan sa iba’t ibang panig ng daigdig.
At kung hindi magbabago ng pananaw ng mga lider ng iba’t ibang bansa na sangkot sa sigalot na tahakin ang daan tungo sa kapayapaan at pagkakaisa, isang araw ay gigising na lang tayong lahat sa isa na namang digmaang pandaigdigan. At malamang na tuluyan nang mabura sa mundo ang lahi ng tao dahil na rin sa sariling kasalanan at kagagawan nito.



