Comprehensive development plan ng lungsod ng Calapan, inihahanda na

June 09, 2016

CALAPAN, Oriental Mindoro, Hunyo 9 (PIA) – Inihahanda na ngayon ng pamahalaang lungsod ng Calapan ang pagbalangkas sa comprehensive development plan nito ngayong taon. Naging maigting muli ang pagpapahayag ni Mayor Arnan C.

Panaligan ng kanyang kaseryosohan sa pagpapatupad ng mga programa at proyekto para sa lungsod ng Calapan. Isang kumprerensya ang ginanap dito kamakailan kaugnay sa pagbalangkas ng comprehensive development plan preparation. Ang nasabing aktibidad ay dinaluhan mga bagong-halal na opisyal ng City Council sa pangunguna ni Vice-Mayor Gil Ramirez, mga department head ng pamahalaang panglungsod at ng kinatawan mula sa Department of the Interior and Local Government (DILG). Sa nabanggit na kumperensiya, binigyang-diin ni Mayor Arnan C. Panaligan ang kahalagahan ng isasagawang comprehensive development plan, na aniya’y magiging giya ng executive at legislative departments para sa mga planong pangkaunlaran sa Lungsod bukod pa sa ito’y magbubuo ng magandang kooperasyon partikular sa pagitan ng dalawang sangay ng pamahalaan. Ayon sa Punong-lungsod, ngayon na napakalaki ng inaasahan ng mamamayang-Calapeño sa kanyang pangalawang termino, higit na dapat paigtingin ang pagtutulungan ng mga ahensya, at lalong pag-ibayuhin ang maayos na serbisyo lalo’t ang isang pinagsusumikapang mithiin na tuluyang alisin ang kahirapan at makilala ang Lungsod bilang “City Without Poverty.” Binanggit pa ng Mayor na ang mga kagawaran ng Pamahalaang-Lungsod ay dapat maging 'dynamic at pro-active', sabay ng panawagan niya na maging mabilis ang pagbibigay ng serbisyo sa mga lumalapit sa kani-kanilang opisina. Samantala, sa bahagi naman ng DILG, inilahad ni CLGOO Minda Mendoza ang mga mahahalagang aspeto kagaya ng Pangkasalukuyang Kalalagayan sa Lokal na Pagpaplanong Pangkaunlaran (Current State of Local Development Planning), kasama ang mga kakulangan at nagiging kahinaan sa pagpapatupad ng mga plano, programa at proyekto, at iba pang issues and concerns na nakakaapekto sa pangkalahatang sitwasyon ng mga planong pangkaunlaran. Tinalakay naman ni EnP Joey Benter, chief ng City Trade and Industry Division (CTID), ang mga prosesong nakapaloob sa Comprehensive Development Plan, kasama na rito ang pagtutukoy sa mga tanggapan o opisina na mahalaga sa pagbubuo ng mga sektor, at may kani-kaniyang gagampanang gawain at responsibilidad sa mga programang pangkaunlaran ng lungsod. Dagdag pa niya na ang Cromprehensive Land Use Plan (CLUP) ng Calapan ay nangangailangan ng masusing rebisyon upang lalong maiakma sa mga pagbabago at sa lumalaking pangangailangan sa aspektong-pisikal ng Lungsod ng Calapan. (CIO/LTC/PIA-Mimaropa/Calapan)



