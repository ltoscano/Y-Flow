
Tagalog news: 195 iskolar, nagtapos sa BEST program ng Malampaya Foundation

August 25, 2016 Ronna Contreras-PIO Batangas city

LUNGSOD NG BATANGAS, Agosto 25 (PIA) --May 195 iskolar ang nagtapos ng iba’t ibang kursong bokasyonal sa ilalim ng Bridiging Employment through Skills Training (BEST) program na itinataguyod ng Malampaya Foundation Incorporated (MFI).

Kabilang sa mga nagtapos, sa isang simpleng seremonya na ginanap noong Agosto 18 sa Malvar Tent ng Hotel Pontefino, ang 20 kabataan na nagsanay ng welding, 20 sa instrumentation control and servicing, 30 pipefitting, 60 scaffolding at 60 sa piping insulation na nagsanay sa iba’t-ibang TESDA accredited training centers sa lungsod.

Sinabi ni MFI executive director Karen Agabin na ang programa ay naglalayong matulungan ang mga mamamayan sa lungsod sa pamamagitan ng pagbibigay ng mga kasanayan na magagamit upang pagkakitaan.

Sa mensahe ni Shell Philippines Exploration BV managing director Sebastian Quinones, pinaalalahanan niya ang mga nagtapos ng ilang puntos upang mapabuti ang kanilang buhay. Ilan sa mga ito: ang pagiging matapat; masipag; matiyaga; pagbibigay ng mataas na kalidad ng trabaho; pagkakaroon ng integridad; pagbibigay prayoridad sa kaligtasan sa lahat ng pagkakataon, pag-iimpok para sa kinabukasan at patuloy na paghingi ng gabay ng Panginoon.

Binigyang diin naman ni Public Employment Service Office (PESO) manager Noel Silang na ang magandang oportunidad na ibinibigay ng MFI ay isang magandang pagkakataon para sa mga out-of-school youths na sumailalim sa libreng pagsasanay.

“Sa mga iskolar na nandito, sana ay maging hangarin din ninyo na tumulong sa iba dahil kayo mismo ay nabigyan ng tulong ng MFI. Gawin ninyong inspirasyon ito upang maisaayos ang inyong estado sa buhay. Ang aming tanggapan ay bukas-palad upang tulungan at magabayan kayo sa pag-aaplay sa trabaho, maaari kayong pumunta dito para matulungan namin kayo,”dagdag pa ni Silang

Sa pamamagitan ni Bb. Abby Abendan, kinatawan ni Batangas City Mayor Beverley Rose Dimacuha, ipinaabot ng punong lungsod ang pasasalamat sa MFI sa patuloy na suportang ibinibigay nito sa mga Batangueno upang mas mapaganda ang kanilang.

Malaki naman ang pasasalamat ng mga nagtapos na BEST scholars sa walang sawang pagtulong ng MFI sa mga katulad nila upang maisulong ang mas magandang buhay nila. (BHABY P. DE CASTRO-PIA BATANGAS with reports from Ronna Contreras-PIO Batangas City)



