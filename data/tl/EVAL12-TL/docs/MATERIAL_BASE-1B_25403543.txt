TAGAMASID: Wala ba talagang bonfire?
By Jimmy Cantor SSeptember 19, 2016 Kumbinsido ang karamihan ng mga sportswriters na hindi matatalo ang La Salle sa UAAP ngayong ika-79 season ng liga.
Na kung mayroong koponan na kayang bigyan ng magandang laban ang La Salle, ito’y walang iba kundi ang National University. Siyempre, nandiyan din ang Ateneo.
Alam naman ng lahat na kapag naglaban ang La Salle at Ateneo, maraming puwedeng mangyari. At dahil nakataya ang pride sa naturang laban, hindi magiging kataka-taka kung sakaling makasilat ang Ateneo. Para sa akin naman, wala akong ibang inaabangan kundi ang laban ng University of the East at ng University of the Philippines.

Natatandaan ko pa noong nakaraang season kung saan sinabi ng mga opisyal ng UP na target nilang marating ang semifinals.
Natatandaan ko rin noon na nakadalawang-sunod na panalo agad ang UP. Kaya hindi ako nagtaka nang biglang nagkaroon ng usapan tungkol sa isang bonfire sa Sunken Garden.
Walang sinasabing target ngayong taong ito ang UP. Pero mayroon akong nabasa na interview tungkol sa isang player ng koponan na nagsasabing hindi niya maintindihan kung bakit hindi pa nagsisimula ang laro ay nasa isip na agad ng kanyang mga kasamahan ang pagkatalo.
Tatlong talo na ang nalalasap ng UP, kabilang na ang 77-83 na talo nito sa UST noong Sabado. Hindi naman ako magtataka kung ganoon din ang mangyari sa UE.
Para kay UP coach Bo Perasol, hindi pa tapos ang laban. Kumbinsido pa rin siyang pasasaan ba’t makakatikim din ng panalo ang UP. Pero sana hindi sa UE.
Natuwa si Perasol sa larong ipinakita ng kanyang koponan laban sa UST.
“Hindi ‘yun ‘yung pinakamaganda naming laro pero nandun pa rin, nakakahabol kami, nakakatabla kami. ‘Yun nga lang di kami nakaka-make stops when it mattered,” aniya. “The attitude of my boys is really positive. We’re really trying really hard kaso kapos talaga.”

Dagdag pa ni Perasol, isang work in progress pa rin ang kanyang koponan.
Hindi ko pa nakakausap si UE coach Derrick Pumaren pero alam kong ngayon pa lang ay pinaghahandaan na nila ang kanilang “championship” laban sa UP. Dalawang beses na maghaharap ang dalawang koponan, dalawang beses na magkakaroon ng “championship.”
Ano kaya ang mangyayari kapag nanalo ang UP sa dalawang laban?
Bonfire ba?



