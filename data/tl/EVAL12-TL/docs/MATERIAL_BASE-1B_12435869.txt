
DPWH-Palawan, nagbabalak bumili ng aggregates sa Mindoro

SSeptember 12, 2016 Leila B. Dagot

PUERTO PRINCESA, Palawan, Setyembre 12 (PIA) --- on ngayon ng Department of Public Works and Highways (DPWH) Central Office na sa Mindoro na lamang bumili ng mga materyales katulad ng graba at buhangin ang mga kontraktor ng gobyerno para sa mga proyektong imprastraktura sa Palawan.

Ito ay matapos na mabatid na wala nang mapagkunan ng mga aggregates ang mga lokal na kontratista ng DPWH sa lalawigan na nagiging dahilan ng pagkabinbin ng mga proyekto ng gobyerno.

“Sa ngayon po nasa 59 school buildings na pinondohan ng DepEd ang pending dahil sa walang mapagkunan ng mateyales,” pahayag ni District Engineer Amelia Fajardo ng First Engineering District ng DPWH-Palawan nang maimbitahan ito ng Sangguniang Panlalawigan kamakailan.

Ganito rin ang problema na kinakaharap ng DPWH sa ikalawang distrito. Hindi maipagpatuloy ang dapat sana ay natapos nang mga proyektong kalsada dahil sa kawalan ng graba at buhangin.

“Apektado ang mga government projects kaya sana matugunan na ang problema", ayon kay Engr. Alejandro Ventilacion.

Idinadahilan ng mga kontratista ng gobyerno sa lalawigan ang mga nakabinbin nilang aplikasyon para sa renewal ng kanilang gravel and sand quarry permits sa Provincial Mining Regulatory Board (PMRB).

Dagdag pa ni Engr. Fajardo na pinag-aaralan pa nila sa ngayon ang pagbili ng materyales sa Mindoro dahil kakailanganin nilang maisakto ang pondo ng Department of Education (DepEd) para sa pagpapatayo ng mga gusali ng paaralan.

“Napaka-alanganin nga kasi kinakailangan pang i-adjust ang limitadong budget kung sa labas pa ng Palawan bibili ng aggregates”, ani Fajardo.

Kasunod nito, dumulog ang bumubuo ng samahan ng mga kontraktor sa Sangguniang Panlalawigan upang mabigyang linaw umano sila ng PMRB kung bakit hindi ma-aprubahan ang kanilang mga aplikasyon kahit kanila nang nakumpleto ang mga kinakailangang dokumento.

Sa naging paliwanag naman ng Provincial Information Office (PIO), sinabi ni Gil Acosta Jr. na nararapat lamang na naghigpit ang PMRB upang magkaroon ng maayos na regulasyon sa mga operasyon ng quarry upang mapangalagaan ang mga ilog o lugar na pinagkukunan ng mga operators na madalas umano ay nasasalaula na. (LBD/PIAMIMAROPA-Palawan)



