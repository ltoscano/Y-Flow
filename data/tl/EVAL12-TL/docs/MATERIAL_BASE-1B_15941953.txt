LAGLAGAN NA BA?

MUKHANG happy days are back again sa Bureau of Customs (BOC) at dahil dito ay back to normal ang dibayd-dibayd sa nasabing ahensiya. Sa isang memorandum kasi ay mistulang sinoplak ni Finance Secretary Cesar Purisima si Commissioner Ruffy Biazon sa ginagawa nitong pagbalasa ng iba’t ibang empleyado at opisyales sa BOC.
Sa kanyang memo ay sinabi ni Purisima na “it has come to the attention of this department that the Bureau of Customs, through the honorable commissioner, has issued various Customs Personnel Orders (CPOs) without the approval of the Secretary of Finance, ordering personnel movements in the bureau”. Maliwanag sa very urgent memo ni Purisima na dapat itigil na muna ni Biazon ang ginagawa niyang balasahan sa BOC hanggang walang go signal mula sa kanya at dahil doon ay steady pulso na muna ang mga apektadong empleyado.
Matatandaan na sinimulan ni Biazon ang balasahan noong Setyembre 17 at iniutos niya ang paglipat ng 27 customs collectors sa Customs Policy Research Office (CPRO).
Sinundan pa niya ito ng pag-aatas sa iba pang mga opisyal at empleyado na naka-detail sa ibang posisyon na magsibalik sa kanilang mga mother unit. Ikinatuwiran ni Ruffy na ginagawa niya ang hakbang para isaayos ang sistema at magsagawa ng reporma sa ahensiya.
Bagama’t sumunod ang ilang mga apektadong personnel sa utos, pumalag naman ang iba at humingi pa ng saklolo sa Manila Regional Trial Court na nag-isyu naman ng 20-day temporary restraining order (TRO) laban sa kautusan ni Biazon. Ikinatuwiran ng Manila RTC na walang due process at lumabag din sa doktrina ng security of tenure ang ginawa ni Ruffy. Pero higit sa TRO ng korte, mas nakapagtataka ang ginawang memo ni Purisima dahil ang akala ng lahat ay suportado niya ang balasahan sa ahensiya.
Obvious naman siyempre na hindi gagalaw si Ruffy kung walang suporta ng bossing niya na si Purisima. Kaya nga isang malaking palaisipan at mahiwaga ang hakbang na ito ni Purisima at kung ako si Ruffy ay dapat mag-isip-isip na ako sa kung ano ang kasunod na mangyayari. By the way, hindi ba at binatikos din ni Purisima ang Manila RTC ng nagpalabas ito ng TRO sa pagsasabing “ang desisyon ay pumabor sa mga taong nais pairalin ang dating gawi sa BOC”. Anong nangyari? Laglagan na ba ito?



