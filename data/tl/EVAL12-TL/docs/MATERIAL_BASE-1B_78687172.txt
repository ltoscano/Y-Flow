VARGAS MAY TULOG PA! By Elech Dawa October 25, 2016
May kalaban na si Philippine Olympic Committee president Jose “Peping” Cojuangco sa POC elections sa Nobyembre 25, nag-file na ng kandidatura si Association of Boxing Alliances of the Philippines president Ricky Vargas.
Tumungo si Maynilad chief Vargas sa POC headquarters sa Ultra sa Pasig kahapon kasama ang mga kaalyadong sina cycling president Bambol Tolentino at muay thai head Lucas Managuelod para irehistro ang kanyang kandidatura bilang presidente ng POC.
Ang mga kakampi ni Vargas na tatakbo ay sina Tagaytay congressman Tolentino (chairman), Managuelod (second VP) at Sonny Barrios ng basketball (treasurer). Pero may tulog pa si Vargas, dahil ang tanong ay kung papayagan siya ng election committee na tumakbo.
May patakaran na kailangan ay active member sa bi-monthly General Assembly ang mga tatakbong presidente ng POC.
Sina former International Olympic Committee representative to the Philippines Frank Elizalde, Bernie Oca ng La Salle at Abono party list Rep. Conrado Estrella ang mga miyembro ng election committee na magsisiyasat sa eligibility ng mga kandidato.
“That’s unreasonable,” ani Vargas, pinunto na kung pagtitibayin ang criteria ay bukod-tanging mga kaalyado lang ni Cojuangco ang makakatakbo.
Sinabi din ni Vargas na maraming sumusuporta sa kanya na tikom lang ang bibig at natatakot magsalita, pero ramdam nito na naghihintay lang ng tamang pagkakataon ang national sports associations.
“The 12-year dispensation has made them fearful of coming out,” ani Vargas, “They have the numbers out of fear but not out of voluntariness.”



