Ang butil ng mustasa

GLORIFY THY NAME Ni Fr. Edd B. Lleva (Pilipino Star Ngayon) | Updated October 6, 2013 - 12:00am

TUWING Oktubre, patuloy tayong humihingi ng tulong sa Santo Rosario ng Mahal na Birhen Maria! Sa aklat ni Hababuc, sinasabi sa atin ng Panginoon na ang hambog ay nabibigo sa kanyang kapalaluan, ngunit ang matuwid ay nabubuhay sa kanyang katapatan. Maging si Pablo ay nagpaalaala sa mga nangangaral ng Salita ng Diyos lalo sa kaparian na maging masigasig sa pagtupad sa tungkulin. Kami’y pinatungan ng kamay ng obispo ayon sa pagkakatalaga ng Espiritu Santo ng kapangyarihan, pag-ibig at pagtitimpi sa mga panghihikayat ng kamunduhan.
Hingin din natin kay Hesus na dagdagan ang ating pananalig sa Ama na maging kasinlaki man lamang ng butil ng mustasa. Sa ating pananalig sa Diyos ay patuloy tayong maglingkod sa Kanya. Isapuso natin na tayo ay Kanyang pinagkakatiwalaan. Ang araw-araw nating pamumuhay: pasasalamat sa Diyos, paglilingkod sa kapwa at pagsikapang tupdin sa kabutihan at kabanalan.
Ang butil ng mustasa ay simbolo ng mga tuloy-tuloy na biyaya sa atin ng Diyos na kadalasan ay hindi natin matanto. Ang palagi nating hinihingi sa Kanya ay mga malalaking katuparan ng ating mga plano at hangarin sa buhay. Hindi mapagwari na sa bawa’t sandali ng ating hininga ay masaganang awa at biyaya sa atin ng Panginoon.
Tayo’y pag-aari ng Diyos. Wala tayong maipagmamalaki kaninuman manapa’y ang ating pagpupuri at pagsunod sa Kanyang ipinag-uutos sapagka’t tayo’y mga aliping walang kabuluhan. Sariwain natin ang mga butil ng mustasa. Itinanim ito ni Jesus sa ating buhay upang palaguin at pagyamanin sa ating paglilingkod sa Ama sa langit. Pinalago nina Santa Teresita de Jesus at San Fransisco ng Asissi ang itinanim sa kanila ng Panginoon na hanggang ngayon ay patuloy na yumayabong. Itinalaga rin Niya ang Banal na si Obispo Alfredo Ma. Obviar sa pagtatayo niya sa Missionary Cathechist of St. Therese. Meron na ba tayong pinagyamang butil ng mustasa na itinanim sa atin ng Panginoon?
Habacuc 1:2-3, 2:2-4; Salmo 94; 2Timoteo 1:6-8, 13-14 at Lukas 17:5-10.



