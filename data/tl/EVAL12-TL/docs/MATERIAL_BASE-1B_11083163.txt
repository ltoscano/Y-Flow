
Higit 3000 magsasaka ng San Jose tumangap ng tulong mula LGU

July 15, 2016 Voltaire N. Dequina

SAN JOSE, Occidental Mindoro, Hul 15 (PIA)— Umabot sa 3015 mga magsasaka ng bayan ng San Jose ang nakinabang sa 10,000 sako ng certified seeds na ipinamahagi ng pamahalaaang lokal (LGU) kamakailan. Nabili ng mga benipisyaryong magsasaka ang bawat isang sako na may 50 porsyentong diskwento.

Sa regular na presyong P1,360 kada sako, P680 ang ibinayad ng isang magsasaka sa Municpal Agriculturists Office at sinagot naman ng LGU ang kalahati. Ayon kay Municipal Agriculturist Rommel Calingasan, malaking benepisyo ang programang ito dahil bukod sa natipid na halaga ay nakatitiyak ang mga magtatanim ng palay sa kalidad ng nabiling binhi. Kaya umanong magbigay ng 15 – 20 porsyentong karagdagang ani ang nasabing mga inbreed certified seeds.

Ang isang sako ng binhi ay makasasapat sa isang ektaryang sukat ng lupa.

Hanggang limang sako ng binhi ang maaring makuha ng isang magsasaka na may lupaing higit sa limang ektarya ang tinataniman. Ayon kay Calingasan, ito ay upang mas marami ang maabot ng naturang programa na nagkakahalaga ng P6,800,000. “Taon-taon ay may alokasyon ang ating mayor (Romulo) Festin, na higit P10, 000,000 para sa kabuuang subsidiya ng certified seeds” paliwanag ng municipal agriculturist. Ang bayan ng San Jose ay may dalawang panahon ng pagtatanim. Ang una ay ang main cropping o ang taniman sa tagulan, na nagsisimula sa buwan ng Marso hanggang Setyembre. Ang second cropping naman o taniman kapag tagaraw ay sa mga buwan ng Setyembre hanggang Enero. Sa kabuang subsidiya na P10 milyon sa binhi ng LGU, ay may halagang P3.4 milyon pondo ang nakalaan naman para sa tagaraw. Ang nakikinabang dito ay ang mga sakahan na may irigasyon at shallow tube wells. (VND/PIA 4B/Occ Min)



