Dingdong, patuloy na namamayagpag! By Dondon Sermino October 3, 2016
Dingdong Dantes
Hanga talaga kami dahil patuloy na umaani ng magagandang feedback si Dingdong Dantes bilang si Alyas Robin Hood, gabi-gabi sa GMA Telebabad. Kaya naman hindi nakakapagtaka na namamayagpag din ito pagdating sa TV ratings.
Isang patunay ito na hindi talaga ito copycat ng American series na Arrow at malaki talaga ang pinagkaiba nito sa American series. Ayon nga sa komento ng netizens, natatangi raw ang istorya nito at talagang kapupulutan ng aral. Kaya naman dapat talagang abangan ang mga susunod na pakikipagsapalaran ni Dingdong bilang Pepe sa serye.
At ngayong gabi, madidiskubre naman ni Venus (Andrea Torres) na wala talagang amnesia si Pepe (Dingdong Dantes). Aaminin ni Pepe kay Venus ang lahat. Magdedesisyon si Pepe na bumalik sa siyudad. Plano ni Pepe na kay Jekjek (Gio Alvarez) at sa inang si Judy (Jaclyn Jose) muna magpakita bilang pag-iingat.
Pupunta naman si Venus sa malaking event sa Metropolitan Museum. Ang usapan nila ni Pepe, na nagsuot ng hooded jacket upang ‘di makilala, ay babalikan siya nito sa museum pagkalipas ng isang oras.
Makikita naman sa ‘di kalayuan ni Pepe sina Dean (Sid Lucero) at Sarri (Megan Young) na aattend din ng event.
Akala niya ay nagyayakapan ang dalawa, pero ang totoo ay napatid lamang si Sarri kaya napahawak kay Dean. Malulungkot si Pepe.
Maiiyak si Judy nang makitang buhay si Pepe. Desidido naman si Pepe na patuloy na magtago hanggang sa hindi niya napapatunayan kung sino ang tunay na pumatay sa kanyang ama. Ibibigay sa kanya ni Jekjek ang ginawa nitong bow and arrow kay Pepe.



