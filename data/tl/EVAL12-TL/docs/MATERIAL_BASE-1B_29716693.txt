Kamiskin maka iya kaluwasan na ma kawuman saga Pala-u
Ya Pala-u dikayuh siga min saga panubuh miskin atawa tumpukan saga mandusiyah magbo-bowahan tatammu ma Mindanao, ampihan na ma Southern Mindanao. Bantug siga ma on aa patannah ma tahik pasalan sa umul tahun patannah siga ma tahik, yana lumah-lumah boggoh ya nihinang eh siga paglumaan. Ya panubuh tiyah tu ta-ndah iya mingga-mingga ma bahagian Pilipin, soh ya kahekaan na patannah ma Tawi-Tawi. Kalluman siga tu ngandol ma tahik. 
Ya ka-llum siga ngandol ma ayyan tapamuwan eh tahik ma sigam. Ya poon pangaan siga kalluman talamud nay a pagtuhun mussah, daing maka pagtuhun pisita. Ya pisita tinuhun tu ya na salih kalluman maka yana pangaan  poonan usaha ma saga danda Pala-u maka saga kaanakan. Pagtuhun pisita min saga karandahan Pala-u maka saga kaanakan na yana daran ta-ndah ma bihingan saga jambatan tahik. Ngalagad siga ma saga aa magbeyah kappal parungguh maka ngalabuh sawu ma jambatan. Mingga salih ya kappal na inut-inut parungguh ma jambatan, ya saga Pala-u tu ma saga baggoh siga dikih-dikih nan nulay ngah ya pangandah saga aa meyah ma kappal nan, maka ngamuh jungjung ma saga aa nan ngalaruk kasean pisita ni sigam.
Na beteh sab ya tahinang na iya kakahinangan siga, hekah sa aa meyah nan ngalaruk pisita tudju ni boheh, maka ya saga karandahan Pala-u  maka saga kaanakan nuhun tudju ni boheh ningah ya saga pisita eh. Minsan sab batiin, beteh palabay na tahun, hunit ka maa-ndah ma saga panubuh ma tahik du tu tunggal, atawa magtinunggalan iya paglumah siga ma baggoh. Kahekaan na ma sigam nan batinaan kanat na mingga-mingga lahat, niyah na ma mayran atawa ma saga lahat tapuk mingga-mingga na paglahat; maka pabalut na siga batinaan ni ginisan na saga hinang. Saddi min beteh ya daran nihinang eh siga ma tahik, kahekaan na ma saga Pala-u ta-ndah tan a batinaan ma saga bihingan lan heka kaligapan na ma saga  mayran ngamuh jungjung ma pag-anuh pisita. Saga ya mag-aamuh Pala-u tu mbal na mikil ma haggut maka pasuh ma saga llaw maka timpu na; beteh na saga mbal ya salih ta-ndah ta mikil ma ulan kosog palabuh, talamud na ya saga lammih tahamut paluwas min saga humbug maka hamut saga sasakatan.  Mbal du sab siga minsan mikil ya ma piligdu magmula siga eh dugtul saga sasaktan; Mariah bahah, ya ru ma pikilan siga nan ngamuh jungjung ma pag-amuh pisita paheka, mboh pag-ubus llaw, niyah sab minsan da sidja takakan siga maka ma anak-ndah siga.
Ma batinaan, maka-ndah ka saga anak-anak lalla baha-u min saga Pala-u sayyan iya ma bihingan lan sab miha kasean pisita; sagoh saga ka-lallahan tiayh tu mbal sab ngabut ngukab pat tangan  siga paheya ngamuh jungjung, imbis tahinang siga hati na saga aa magpopok-pok tambul ma bihingan lan. Saga ka-lallahan tiyah tu imaglamud eh siga ya mital gatas nipis ginisan heya na, nihengkotan ya saga mital tu pinagdikayuh mboh iya tahinang tambul. Minsan siga ngamuh jungjung, pinokpok eh siga ya tambul maka ma sibuh sab waktu ngongkaan saga aa palabay siga maka saga sasakatan palabba ma olangan pagsulabay. Kasean saga aa maratah sasakatan muwan ma sigam heka saga pisita pasalan ma halgah pagpasigak  ma ongkaan sigam, mingga sab kasean nan beteh mbal na sidja mbal minsan ngandah. Minsan saga anak-anak baha-u pinag-anakan ta-ndah sab ma lan ligap; ya saga kainaan siga ngusal ma sigam beteh dikayuh pama-ndah ma saga mandusiyah mboh ma-aseh ma sigam maka muwan ma siga heka pisita. Minsan beteh lik ta, ya saga parinta makareyoan mitu ma Zamboanga City maka ya opis ya City Social Services and Development bay na nulay nabangan saga Pala-u tiyah tu muwan ma sigam patannaan maka kalluman mareyom CSWD Centers; sagoh saga Pala-u tiyah tu mbal bilahi kalluman ma reyoman ya patannaan na; hangkan na palaan siga maka pabalik ngamuh jungjung ma bihingan lan. Ya ginisan ka-llum niyah ma siga ma waktu batinaan beteh iya kaluwasan tahinag eh kamiskin ma niharap eh paglahat batinaan. Maka beteh minsan niyah tabang pamuwan eh sigam eh sga parinta makareyoan, beteh salih mbal iya tappot ma sigam, beteh na saga masi ta-ndah ta kasean min sigam nan masi malibutan ma bihinangan lan, sangkon na minaan ma mayran. Bannal-bannal toongan susa salih ni sulat ya panubuh saga tiyah tu inut-inut na lungay ma umbulan, maka ya kabowahan isga inut-inut sab matay pasalan halam na siga magdikayuh tibuuk beteh dikayuh tumpukan, kanat na siga mingga-mingga lahat maka nipodjolan na piitu tudju mayran atawa ma lahat pag-amuan pasalam ma kamiskin. 
Mbal na maka-inu-inu nisayu na niyah dikayuh llaw minsan beteh ya kandi kabowahan siga maka kakahinangan siga palungay pasalan ma kahantang sigam ma waktu batinaan.
