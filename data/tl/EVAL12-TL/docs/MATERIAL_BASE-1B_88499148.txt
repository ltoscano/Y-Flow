Batangas City grand terminal, malapit ng matapos

February 16, 2016

LUNGSOD NG BATANGAS, Pebrero 16(PIA) --Halos tapos na ang konstruksyon ng Phase 1 ng Batangas City grand terminal na matatagpuan sa Alangilan-Bolbok Diversion road. Sinimulan noong Disyembre 2015, ang terminal kapag natapos ay pansamantalang paglilipatan ng operasyon ng mga bus at jeepney habang pasisimulan ang Phase 2 ng terminal, ayon kay engineer Danny Esteban ng Batangas Ventures Properties and Management Corp. (BVPMC). “Hinahabol namin na matapos ang Phase 1 sa katapusan ng Pebrero upang mailipat pansamantala ang operasyon ng mga bus at jeepney habang sinisimulan ang Phase 2 ng terminal,” wika ni Esteban. Idinagdag pa nito, na kapag operational na ang Phase 2, sisimulan nang i-develop ang commercial areas na inaasahang magbibigay ng karagdagang trabaho para sa mga mamamayan ng lungsod ng Batangas. Ito ay nangangahulugan din ng karagdagang income kagaya ng buwis at iba’t ibang fees sa pamahalaang lungsod. “Ang naitayong mga facilities sa Phase 1 ay para lamang sa ikagiginhawa ng mga pasahero at ng mga bus companies at jeepney drivers. Hindi pa ito ang totoong terminal. Ito ay paglilipatan lamang ng mga bus at jeep habang ginagawa ang Phase 2 kung saan ito ang magiging focus ng project,” pahayag ni Esteban. Nakatakdang simulan ang Phase 2 sa buwan ng Marso at inaasahang matatapos sa loob ng pitong buwan dahil na rin sa laki ng lugar at sa lawak ng proyekto. “Kapag natapos na ang Phase 1 ng proyekto, ang mga pasilidad dito ay gigibain at itatayo naman ang mga food stalls at establishments. Mayroon nang ilang nagpahayag ng interes na mamuhunan dito, gaya ng McDonalds, Hongkong Noodles, GenCars at marami pang iba,” dagdag pa niya. Buwan ng Agosto noong isang taon ng pumasok sa isang Public-Private Partnership (PPP) ang pamahalaang lungsod at ang BVPMC upang pangasiwaan ng huli ang konstruksyon at pagme-mentina ng nasabing terminal. Nakasaad sa PPP na walang gagastusin ang pamahalaang lungsod sa pagpapagawa ng terminal. Base sa contract of lease, ang BVPMC ang gagastos sa lahat ng development ng mga properties na sakop ng grand terminal. May nakalaan na P83 milyon na initial na pondo ang naturang kompanya upang gastusin sa pagsasaayos at pagpapaunlad ng naturang lugar. Ang 6.3 ektarya na lupang pag-aari ng gobyerno ay uupahan ng BVPMC sa loob ng 25 taon sa halagang P225, 000 buwan-buwan at may 5 porsyentong cumulative increase kada tatlong taon. Base pa rin sa kontrata, kung matapos na ang period of lease, lahat ng itinayong establisimiyento sa loob at paligid ng grand terminal ay awtomatikong magiging pag-aari na ng lungsod ng Batangas. (Jerson Sanchez-PIO Batangas City/PIA Batangas)



