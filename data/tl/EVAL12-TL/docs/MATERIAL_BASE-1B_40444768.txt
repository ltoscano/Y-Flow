Project DUTERTE inilunsad ng Police Regional Office 12

July 04, 2016 LUNGSOD NG KORONADAL, South Cotabato, Hulyo 4 (PIA) -- Isang motorcade at noise barrage ang isinagawa ng Police Regional Office 12 sa General Santos City at sa mga police station sa buong SOCCSKSARGEN Region Lunes ng umaga, Hulyo 4. Hudyat ito sa paglunsad ng Project DUTERTE o Drug Use and Trafficking Elimination Through Rehabilitation, Training and Enforcement na pinangungunahan ng Police Regional Office 12 (PRO 12). Ang Project DUTERTE, ayon kay PRO 12 Information Officer Supt. Romeo Galgo ay inisyatibo ng PRO 12 at sumusuporta sa kampanya at adbokasiya ni President Rodrigo Duterte na masawata ang iligal na droga sa bansa. Maliban sa paghikayat sa mga sangkot sa paggamit at pagpapabili ng iligal na droga na sumuko sa batas, layunin din ng programa na isailalim ang mga ito sa rehabilitasyon at sasanayin upang magkaroon ng trabaho at pagkakakitaan na naaayon sa batas. Dagdag pa ng opisyal, kampanya rin ito laban sa katiwalian at kriminalidad at sinusuportahan ng ibaâ€™t ibang ahensiya ng pamahalaan tulad ng Department of the Interior and Local Government with the local government units, Technical Education and Skills Development Authority, Department of Agriculture, Department of Trade and Industry, Department of Health, Department of Social Welfare and Development, Commission on Higher Education, Philippine Drug Enforcement Agency at marami pang iba. Kasabay ng paglulunsad, pumirma rin ang mga kalahok ng isang pledge of commitment na suportahan ang Project DUTERTE.

(DEDoguiles-PIA 12)



