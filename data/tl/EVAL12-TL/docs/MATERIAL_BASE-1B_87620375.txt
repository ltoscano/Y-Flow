HANGGANG KAILAN MAGTITIIS

MAHIGIT kalahating taon na ang nakalilipas mula nang perwisyuhin ang ating bansa ng super typhoon Yolanda subalit hanggang ngayon ay nganga at tila umaasa sa bula ang mga biktima.
Halos mabura na sa isipan ng marami ang may 10,000 katao (ayaw aminin ng Palasyo) na nasawi at milyon-milyong kabuhayang nawala subalit hanggang ngayon ay ginagamit pa rin ng ilang fund raiser ang mga biktima.
Hindi naman nakararating sa mga kawawang biktima ang tulong dahil umano mismo sa mga nasa teritoryo ni Pangulong Benigno Aquino III ang ayaw magparating ng biyaya. Sa madaling salita, pulitika pa rin ang umiiral hanggang sa ngayon ang pagbibigay-kalinga sa mga biktima. Personalan na yata ang atakeng nangyayari sa pagitan ng ilang kaalyado ni Pangulong Aquino na hanggang ngayon ay nagbabangayan at nagpapayabangan kung sino ang malapit at pinakikinggan ng hari.
Maging ang lugar kung saan ipamimigay ang mga donasyon, lalo na mula sa ibang bansa, ay pinagaawayan pa kung saan itatayo at kung sino ang mamamahala.
Hindi ba’t nagtalaga na si Pangulong Noynoy kung sino ang dapat magsagawa ng pagsasaayos ng pagbibigay ng tulong sa mga biktima? Bakit hanggang ngayon ay tuloy-tuloy ang pag-aaway at pagngatngat sa tenga ng Pangulo kaya maging ito ay nahihilo kung sino ang pakikinggan na sanhi ng pagkaantala ng pag-aabot ng tulong.
Ipamimigay na nga lang pero hindi pa makagawa ng paraan. Mula na nga sa ibang bansa ang tulong pero hindi pa makaabot sa pupuntahan. Anong klaseng gobyerno ba meron tayo?
Kapag para sa mamamayan, walang direksyon ang pamunuan ni Pangulong PNoy pero kapag personal na dahilan ay kayang-kaya magdikta ng Palasyo tulad nang nangyayari sa ‘pork barrel scam.’
Hindi ba’t mas mahirap ang pag-iimbestiga sa anomalya kaysa pagpapaabot ng tulong sa mga nangangailangan? Ang pera tuloy ay nauuwi na lang sa imbestigasyon at pag-e-escort sa mga saksing bulaan kaysa sa kumakalam na tiyan ng mga mahihirap.



