MALABNAW NA FOI NINA KONG AT AMPAW NA FOI NINA SEN

SINASABI ni Senador Grace Poe na kinakabahan siya sa lalabas na panukalang Freedom of Information o kalayaaan sa impormasyon na manggagaling sa Kamara.
Baka magiging malabnaw, sabi ng senadora.
Hindi rin ito nakatitiyak kung tototohanin ng Kamara ang pagpasa ng FOI bill bago malusaw ang Kamara sa 2016 sa gitna ng sinasabi ng mga kongresman na makapagpapasa sila ng kanilang bersyon bago maghalalan sa 2016.
May tama ang mga punto ng anak ni Da King.
MALABNAW NA FOI
KABILANG sa mga ipinupunto ni Madam Grace na maaaring pampalabnaw ang pagsisingit ng mga kongresman ng Right of Reply sa anomang puna ng mga mamamayan, lalo na kung lalabas ito sa media, maging sa online media.
Hindi man maliwanag mula sa bibig ni Madam Grace, lumalabas na mas mahalaga pang ipilit ng mga kongresman ang higit nilang karapatan sa kalayaan sa impormasyon kaysa ang karapatan ng mga mamamayan na malaman kung ano-ano ang pinaggagagawa ng mga ito bilang mga opisyal ng bayan.
May pagdududa rin ang senadora ukol sa pagtrato ng mga kongresman sa nilalaman ng bersyon ng Senado na FOI ukol sa awtomatikong publikasyon ng lahat ng Statement of Assets, Liabilities and Networth ng lahat ng opisyal ng bayan hanggang salary grade 27 mula sa mga kapitan ng barangay.
Ewan natin kung pananatilihin ng mga kongresman ang nakasanayan nilang “summary” lang at walang detalye ang ilalabas na SALN ng mga ito, gaya ng paliwanag ni Speaker Sonny Belmonte.
Kay Speaker Belmonte, parang sapat nang malaman ng mga mamamayan kung sino-sino ang mga pinakamayaman at pinakamahirap na miyembro ng Kamara.
AMPAW SA SENADO
ANO naman kaya ang bersyong FOI ng Senado? Malaman at hindi malabnaw?
Sabi naman ng ating Uzi, medyo malabnaw din kundi man ampaw ang bersyon ng Senado. Bakit?
Mababa raw ang posisyon ng mga opisyal ng bayan na inuutusan na awtomatikong maglalabas ng kanilang SALN.
Ang mga opisyal kasi na may Salary Grade 27 hanggang sa mga kapitan ng barangay ang obligadong maglalabas lang ng SALN.
Kabilang sa mga may SG 27 ang heneral ng police, director 3 sa Labor Department, bokal ng probinsya at iba pang ka-level ng mga ito na may sahod lang na nasa P62,670 hanggang P67,658.
O ‘di ba, mababang opisyal lang ang mga ito? Nasaan ang mga may malalaking sahod at kita?
SALARY GRADE 28 PATAAS
ANG mga may SG 28 pataas hanggang SG 30 ay ang gobernador ng lalawigan, pangulo ng mga malalaking state universities and colleges.
Heto naman ang mga may matataas na SG.
Presidente – SG 33; Bise Presidente – SG 32; Senate President –SG 32; Speaker ng Kamara –SG 32; Chief Justice ng Supreme Court – SG 32; senador – SG 31; kongresman – SG 31, associate justice ng SC – SG 31; Chairman ng Constitutional Commission gaya ng Commission on Audit at Commission on Elections – SG 31, miyembro ng Constitutional Commission – SG 31.
Tanong natin kay Madam Poe: bakit hindi kasali ang mga pinakamalalaking opisyal ng gobyerno sa mga awtomatikong mag-uulat sa taumbayan kung ano ang mga SALN nila?
Kung sino lang ang may gusto na mag-publish, ‘yun lang ang makikitaan ng SALN?
Eh, dito pa naman nangyayari ang mga pinakamalalaking korapsyon at pandarambong sa pamahalaan.
Kung may pasalubong at pabaon man sa mga may mababang katungkulan, aba, higit dito ang nagaganap sa mga may matataas na salary grade. Naririyan, halimbawa, ang paglantak ng mga ito sa PDAF, DAP at kung ano-ano pang mga pagkakitaan sa gobyerno.
O nagkamali lang tayo, mga Bro, sa ating pag-unawa sa FOI ng Senado.
Pakilinaw lang po ninyo kung may pagkakamali tayo sa pag-unawa rito.
MGA BOSING NG MGA GOCC
HINDI ba saklaw ng Salary Standardization ang mga hinayupak na bosing ng mga Government Owned and Controlled Corporations?
Tinatanong natin ito dahil tila hindi sila saklaw ng FOI ng Senado.
Eh, sa lumalabas sumasahod ang mga ito ng P500,000 hanggang P1 milyon sa isang buwan. Iba pa ang mga sari-saring alawans ng mga ito.
May nagsasabi sa mga ito na hindi raw galing sa gobyerno ang sahod nila.
Pero paano ang mga nasa Social Security System, Government Service Insurance System at Pag-IBIG na galing sa bulsa ng mga mamamayan ang kanilang mga pondo.
Paano pala, Madam Grace Poe, sisilipin ng taumbayan ang SALN ng mga ito, lalo na ng milyon-milyong miyembro ng mga ahensyang ito?
MALABNAW VS AMPAW
LUMALABAS na ang pagpipilian na lang yata ng taumbayan sa mga bersyon ng FOI ay malabnaw at ampaw.
Ang panawagan ngayon sa taumbayan na dapat makialam ang mga ito sa mga ginagagawang batas ng mga nasa Senado at Kamara.
Kung hindi sila makikialam, paano na lang kung magpapatuloy ang mga ito sa paggawa ng mga batas na malabnaw at ampaw?
Ang masakit, mga Bro, walang kainte-interes ang mga kongresman na ipasa ang FOI version nila.
Bakit? Kung ano ang naiisip ninyong dahilan, ‘yun na rin ang akin!



