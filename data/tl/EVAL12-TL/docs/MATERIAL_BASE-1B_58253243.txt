Teng

Teng (Mt. 10: 1-7) Nakakatuwa yung ibang mga friends ko na noon pa. Hanggang ngayon ay tinatawag pa rin nila akong Teng. Saan nagsimula yun? Nagsimula yun noong sumikat sa telenobela ang Captain Barbell. Ang pangalan nang bida ay Teng. Naging paborito ko yung panoorin nung bakasyon kase pag-uwi ko sa bahay ay wala akong magawa sapagkat yun ang pinapanood nila nanay at wala akong magawa kundi makipanood na din.

Kaya nga nung pasukan na at bumalik ako nang Tagaytay ay sinubaybayan ko pa din. Nahawa pa ang ibang mga kasama ko. Inabangan na din nila ito.

Pati nga mga formators ay nakigaya na din. Yun nga lang noong huling palabas nito ay di ko napanood kase recollection namin. Pero ang mga formators kasama na ang ibang Monicas ay pinanood nila. Nakibalita na lang ako kung anong naging wakas. Magmula noon tinawag na nila akong Teng.

Sa Mabuting Balita ngayon ay isinalaysay ang mga pangalan nang mga alagad ni Hesus. Ang totoo nyan ay iba’t-ibang background ang kanilang pinagmulan, iba’t-iba ang kanilang mga ugali at paniniwala. Nandyan si Mateo na tagasingil ng buwis na kaaway naman nang mga makabayan na katulad ni Simon. Nandyan si Judas na nagkanulo kay Hesus. Si Pedro ay ilang ulit na itinatwa si Hesus. Magkakaiba man sila, isa naman ang mahalaga. Naging iisa sila sa pamamagitan ni Hesus. Dahil kay Hesus, ang mga pangalan na nabanggit ay nagkasama-sama sa iisang layunin: ang sumunod kay Hesus. Dahil kay Hesus, ang mga taong nasa likod nang mga pangalan, magkakaiba man at may kanya-kanyang personalidad, ay naging buo sa pagtugon sa panawagan na sumunod.

Ang gusto pala ni Hesus ay maging isa lahat. Kaya nga relihiyon na ang layunin ay mag-ipon, doon nananatili ang Espiritu ni Kristo. At ang tao na nagdudulot nang division ay hiwalay din kay Kristo. Tayo din iba-iba ang pangalan at iba’t-iba din ang mga pinagdaanan, iba-iba ang background. May kanya-kanya tayong ugali, kanya-kanyang gawi. May sari-sarili tayong pagtingin sa mga bagay-bagay at sari-sariling reaksyon sa mga ito. Gayun pa man, sana ay maging iisa tayo kay Kristo.



