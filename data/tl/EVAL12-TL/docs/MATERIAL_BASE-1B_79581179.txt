[H]iram na lupa

ni Mary Joy Capistrano

Sa halos tatlong oras naming biyahe mula Maynila, hindi ko akalaing madali lang naming matatagpuan ang Iram Resettlement Area (IRA). Madadaanan lamang ito ng bus patungong Olongapo City. Sa bukana pa lang, tanaw na namin ang pila ng mga dilaw na traysikel na magdadala sa amin sa maliit na sitio ng Iram.
Tila roller coaster ang biyahe namin papasok sa resettlement. Akyat-panaog ang traysikel sa mga bundok-bundok na daan patungo sa Iram. Tanging ang main road lamang ang sementado. Ang ibang mga kalsada, maalikabok kapag tag-araw, at maputik naman kapag tag-ulan.
Bumaba kami sa plaza kung saan magkatabi ang isang basketball court at ang Mababang Paaralan ng Iram. Doon kami sinalubong ni Nanay Esteling, isa sa mga Aeta na nasalanta ng pagsabog ng Bulkang Pinatubo.
Buhay katutubo
Higit dalawang dekada nang tahanan ng mga katutubo ang Iram matapos sumabog ang Pinatubo noong 1991. Tatlong taon na lamang ang nalalabi sa 25-taong kontrata ng resettlement, bago tuluyang ipagkaloob sa kanila ang kanilang bagong mga lupain.
Dalawampu’t isang kilometro ang layo ng Iram sa San Marcelino, ang lugar na kinalakhan ng mga katutubo. “Ito na ang pinakamalapit na resettlement area mula sa bayan na kinalakhan namin, kaya ito ang pinili namin,” ani Nanay Esteling.
Tinatayang 300 katutubo ang inilipat sa Iram. Aabot sa 1,250 katao na ang kasalukuyang naninirahan sa lugar, kabilang na ang mga unat na may dugong katutubo. “Unat” ang tawag nila sa mga Pilipinong nakatira sa siyudad. Samantala, “katutubo” naman ang tawag nila sa kanilang mga sarili—patunay lamang na may pinanghahawakan pa rin silang pagkakakilanlan at sariling paraan ng pamumuhay.
Halimbawa, hangga’t maaari, hindi sila kumakain ng mga de-lata at mumurahing bigas. Anila, kung may daraang naglalako ng sariwang isda, agad nilang ipinagpapalit ang kanilang mga de-lata para sa sariwang pagkain.
Bihira din silang makisalamuha sa mga unat, bunsod ng diskriminasyong nararanasan sa kabayanan. Nakapagtapos man ng kolehiyo si Nanay Esteling, hindi siya natatanggap sa trabaho dahil mas pinipili ang mga unat.
Maging ang kanilang pinuno na si Trolie Romualdo, tila minamaliit sa mga pagpupulong sa barangay dahil isa lamang umanong katutubong hindi nakapag-aral.
“[Malay] kami sa diskriminasyon ng mga unat. [Gayunman], buo pa rin ang loob naming ipaglaban ang aming karapatan at patuloy na panghawakan ang aming kultura at [pagkakakilanlan].”
Piraso ng lupa
Sa aming paglalakad, nagbalik-tanaw si Nanay Esteling sa kanilang nakaraan. Natunghayan niya ang sunud-sunod na pagkamatay ng kanyang mga katribo dahil sa sari-saring mga sakit sa siksikang evacuation center.
Hindi man nila kagustuhan ang paglipat, ipinagpapasalamat pa rin ng mga katutubo na nakaligtas sila sa sakuna.
Dinalaw rin namin si Munaw Kabuyaw, pinakamatanda sa mga katutubong galing ng San Marcelino.
Abala si Munaw sa pagtatanim ng talong, sitaw, kamote, mga bungang-kahoy at ilang mga halamang-gamot sa kanyang bakuran. Nagtotroso din siya sa bundok at gumagawa ng “souvenir items” tulad ng alkansya, pana, flute, lapis at rainmaker na gawa sa buho ng kawayan. Bumababa siya sa Subic upang ipagbili ang mga ito sa mga turistang dumarayo sa lugar.
Apat sa sampung anak ni Munaw ang namatay dala ng pagkakalason sa singaw ng sumabog na bulkan. Namatay naman ang kanyang maybahay matapos silang makalikas pansamantala sa San Rafael, karatig bayan ng Iram.
Ilang taon lamang ang nakaraan, kinailangan ni Munaw na ipagbili ang bahagi ng kanyang lupain upang makapagbigay ng dote sa kasal ng kanyang anak na lalaki. Isa lamang ito sa mga tradisyon na isinasagawa pa rin ng mga katutubo, tulad ng ritwal na pagsasayaw sa paligid ng pala-pala, o pagkaing pagsasaluhan ng bagong-kasal.
Bagaman sanay sa malalawak na lupain sa kagubatan, pinili na lamang ni Munaw mamuhay sa maliit na lupaing ibinigay ng Pinatubo Commission sa mga nasalanta ng pagsabog ng bulkan.
Ngunit mayroon ding mga pagkakataong gustuhin man niyang ipagpatuloy ang dating pamumuhay sa kabundukan, katulad ng ibang katutubo napipilitan na lamang siyang umangkop sa kanilang bagong buhay.
Ligalig
Mahalaga ang mga katutubo, hindi lamang dahil nasasalamin sa kanilang kultura ang ating nakaraan, kundi dahil bahagi sila ng kasalukuyan nating lipunan. Kalimitan, nagmimistula silang mga antigong bagay na palamuti ng kasaysayan.
Dagok para sa mga katutubo ang palipat-lipat ng tirahan. Ngunit hindi nila magawang magreklamo bunsod ng kahirapan at matinding pangangailangan. Katumbas ng unti-unting paglaho ng kanilang pagkakakilanlan ang kanilang pag-angkop sa pamumuhay ng mga unat.
Batid sa mga pang-imprastraktura at pangkabuhayang programa ng pamahalaan ang tunguhin sa modernisasyon. Marahil ito ang dahilan kung bakit laging sa mga liblib na lugar nilalagak ang mga katutubo—pilit ikinukubli dahil sa pagpapalagay na wala silang kakayahang sumabay sa pag-unlad.
Sa kabila ng pangako ni Pangulong Aquino at ng Pinatubo Commission, nangangamba pa rin ang mga katutubo na muling mawalan ng tirahan, lalo na’t nais bilhin ng ilang dayuhang kumpanya ang kanilang lupain.
Dagdag pa rito, nakatakdang ipatayo ang Coal Fired Power Plant (CFPP), isang alternatibong pagkukunan ng enerhiya na tugon sa mataas na singil sa kuryente ng pribadong kompanya sa Olongapo. Tutustusan din nito ng enerhiya ang mga barko ng Estados Unidos na dadaong sa Subic.
Ngunit bagama’t alternatibong pagkukunan ng enerhiya ang CFPP, magdudulot ito ng suliraning pangkalikasan at pangkalusugan sa mga katutubo.
Sa unang tingin, tila matiwasay at simple ang pamumuhay ng mga katutubo. Ngunit biktima rin sila ng mga tiwaling programa ng pamahalaan, na nagbabalat-kayong mag-aangat sa antas ng pamumuhay ng mga Pilipino.
Salat pa rin ang mga katutubo sa permanenteng tirahan at ang kabuhayang inialok sa kanila ng pamahalaan, tali sa paggawa ng mga “souvenir items” at pansamantalang pantawid lamang sa kahirapan.
Lubog na ang araw nang lisanin namin ang lugar, bitbit ang aral na hindi lamang sa lungsod makikita ang huwad na kaunlaran. Lalo’t higit sa mga kabundukan ng mga katutubong Pilipino, karahasan, pagpapabaya, at pananamantala ang nananatiling mas nakapipinsala pa kaysa anumang sakuna.



