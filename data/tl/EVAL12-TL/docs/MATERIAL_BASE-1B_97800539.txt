PROBLEMA SA TRAPIKO

PERWISYO ang problema sa trapiko.
Noong nakaraang araw, ako’y naipit ng trapiko sa Maynila.
Ito na yata ang maituturing kong karanasan na hindi basta-basta malilimutan.
Mantakin mo ba naman, mula Intramuros hanggang Malabon, aba’y tatlong oras ako sa kalsada – talaga namang mabubwisit ka.
Sa totoo lang, ako’y napamumura sa aking sasakyan.
Ang mga kalsada mula Maynila hanggang CAMANAVA ay nagmistulang parking area na kasi ng mga truck.
Hindi umuusad ang daloy ng trapiko dahil sa ‘di malaman na dahilan.
Wala ka namang matunghayang traffic enforcers.
Tila, nag-walk-out na rin ang mga ito dahil wala naman na talaga silang magagawa sa sitwasyon.
Kaya sa aking kabuwisitan at paulit-ulit na pagmumura, pumasok sa aking utak si Mayor Erap dahil ang lugar ay Maynila.
Hindi ko maiwasang sisihin ang dating Pangulo dahil sa napakalalang problema ng trapiko sa kalunsuran.
Mula kasi noong si Erap ang naging alkalde, lumala ng lumala ang pagsisikip ng trapiko sa Maynila.
‘Di na nga pinayagang bumiyahe ang mga bus sa lungsod, at ipinag-utos ng punong-lungsod ang truck ban, pero bakit tumindi ang problema sa trapiko.
Nariyang maisip ko rin si Chairman Francis Tolentino ng Metro Manila Development Authority.
Ang MMDA kasi ang palaging kumikilkil sa utak ng marami kapag problema sa trapiko ang pinag-uusapan dahil sila ang namamahala sa kaayusan sa kalsada sa Metro Manila.
Tiyak na ‘di lang ako kundi napakarami rin sa naipit na motorista ang nabuwisit at napamura noong araw na na-trapik ako ng tatlong oras.
Tulad ko, siguradong naglaro rin ang kanilang kukote at naging laman ng mga utak sina Pangulong Mayor Erap at Chairman Tolentino.
Dahil sa sobrang trapik, halos maubos din ang laman ng tangke ng aking sasakyan.
Problema dahil sa pagkakaipit ko sa trapiko na ‘yan, ang allowance ko sa gasolina sa isang linggo ay naubos na.
Sa susunod na dalawang araw passenger jeep at bus muna ako.
Kaya nga ang karanasan ko na ‘yan sa trapiko sa Maynila ay talagang ‘di ko malilimutan. CHOKEPOINT/Bong Padua



