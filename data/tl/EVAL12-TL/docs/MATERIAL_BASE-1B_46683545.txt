Editorial: Sampol ng anti-corruption campaign
July 30, 2016 Happy ang mayoryang Pinoy sa paunang performance ng administrasyong Duterte, lalo na sa anti-illegal drugs war nito.
Mabangis na mabangis ang kamay na bakal ng gobyerno laban sa mga pinaghihinalaang drug personalities. Naririyan pa rin ang pangamba at pagpalag ng mga bantay at tagasulong ng human rights pero tila nangingibabaw sa ngayon ang pagkatuwa sa kaliwa’t kanang ‘bulagtaan’.
Pero sabi ni Pangulong Digong Duterte sa kanyang kampanya noon at sa kanyang unang SONA, kasama rin sa gigiyerahin niya ay ang corruption sa gobyerno. Sisiguruhin daw niyang totohanang mapuputol ang katiwalian sa kanyang administrasyon. Kahit pa nga mayroong mga nagtataas ng kilay sa dati pa niyang intensyon na palayain si dating Pangulong Gloria Macapagal-Arroyo na nahaharap sa patung-patong na bintang ng katiwalian at sa seryosong planong ipalibing sa Libingan ng mga Bayani si yumaong diktador at dating Pangulong Ferdinand Marcos na hinahabol din sa limpak-limpak na ill-gotten wealth sampu ng kanyang pamilya, marami pa rin ang naniniwala at umaasa sa pangakong ito ng Pangulo.
Kaya nga mayroong isang napakagandang pagkakataon si Pangulong Duterte na masampolan ang kanyang anti-corruption campaign.
Nitong Hulyo 27 ay naglabas ng report ang Commission on Audit (COA). Halos P1 bilyong Yolanda fund ang ‘nahokus-pokus’ at nasayang sa sangkaterbang iregularidad at mga paglabag sa regulasyon at tamang proseso.
Itong city government ng Tacloban ang nasilip ng COA. Sabi sa report nila, malinaw na ini-release ng DILG, DSWD at BFAR noong panahon ng administrasyong PNoy ang napakalaking Yolanda fund.
Pondo para maipagawa ang mga istrukturang nawasak, unang-una na ang pabahay para sa mga biktima na residente ng Tacloban at ang mismong mga opisina ng lokal na pamahalaan at mga barangay facilities.
May pamuhunan para muling itayo ang kanilang nasirang mga pangkabuhayan gaya ng fish cages.
Pero malaking porsyento ng mga proyekto na dapat ay pinagkagastusan ng pondong tinanggap ng Tacloban City government mula sa national government ang hindi natapos.

Mayroon pang mga nakansela dahil sa maanomalyang mga kontrata. Mayroong proyektong ipinuwesto sa ‘no build zones’ at may mga beneficiaries na ayon sa rekord ay tumanggap ng pondo kahit na hindi eligible o kuwalipikado.
Lahat ito ay malinaw na anyo ng corruption at ang masakit pa, mga biktima ng mabangis na bagyong Yolanda ang naperwisyo ng kabulastugang ito. Bilyong Yolanda fund na dapat ay napakinabangan ng mga biktima at nakatulong nang malaki sa kanilang pagbangon kung hindi sinalbahe ng Tacloban City government, sang-ayon sa COA report.



