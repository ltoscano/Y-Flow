BIDA KA!: Mabilis na proseso sa gobyerno
By Bam Aquino June 23, 2016 Mga bida, paalis na ako galing sa isang conference nang nabanggit sa akin ni National Competitive Council (NCC) co-chairman Bill Luz na sa Australia, mayroong nagaganap na “Repeal Day” kung saan pinawawalang-bisa ng Australian parliament ang mga batas na hindi na kailangan.
Dagdag pa ni Bill, na 10,000 batas ang pinawalang-bisa sa kanilang Repeal Day.
Binanggit din ni Bill, na kung pag-aaralan, marami sa mga batas at regulasyon natin sa kasalukuyan ang paulit-ulit, walang pakinabang, lumilikha lang ng kaguluhan at pinag-uugatan ng katiwalian. Naganap ang pag-uusap namin ni Bill halos dalawang taon na ang nakalipas. Noon pa man, nangako kaming susuportahan ang pagsasagawa ng repeal day dito sa Pilipinas.
Kamakailan, inilunsad ng NCC at iba’t ibang ahensiya ng pamahalaan, sa pangunguna ng Department of Finance, ang Project Repeal.
Sa nasabing pagtitipon, nagsagawa kami ng ceremonial cutting ng red tape ribbon sa tapat ng santambak na kopya ng mga walang pakinabang na patakaran at kautusan na dapat nang ipawalang-bisa.
Sa huling tala ng NCC, nasa 3,518 department orders at iba pang patakaran ng iba’t ibang ahensiya ng gobyerno ang dapat nang i-repeal dahil ito’y nakakagulo at nagpapahirap lang sa publiko.
Ngayong papasok na ang bagong pamahalaan, naniniwala ako na kailangan na ring baguhin ang sistema sa pamamagitan ng pag-repeal sa mga patakarang ito ng mga ahensiya at iba’t ibang tanggapan na pagpapahirap lang sa publiko.
Panahon na upang magkaroon ng isang sistema na magpapabilis sa takbo ng proseso ng pamahalaan para na rin sa kapakinabangan ng taumbayan.

Kung mananatili kasi ang mga patakarang ito sa mga tanggapan ng pamahalaan, masasayang lang ang mga batas na ginagawa ng Kongreso, lalo na sa aspeto ng pagnenegosyo sa bansa.
May mga naipasa na tayong batas na nagbibigay ng karampatang suporta sa mga negosyante at entrepreneurs, tulad ng financing, training at tulong upang sila’y makapasok sa merkado.
Subalit, hindi makapagsimula ang mga entrepreneurs dahil sa dami ng hinihinging requirements ng iba’t ibang tanggapan ng pamahalaan.
Sa halip na suportahan ng pamahalaan ang small at medium enterprises, sila pa ang nagiging hadlang sa paglago ng mga ito.
Resulta, nawawalan ng gana ang mga entrepreneur na magnegosyo.

Mananatili na lang na pangarap ang kanilang planong umasenso at mabigyan ng magandang buhay ang kanilang pamilya.
Sa pagdalo ng iba’t ibang ahensiya ng pamahalaan sa nasabing pagtitipon, nanatiling buhay ang aming pag-asa ni Bill na maisulong ang repeal day.
Kasabay ng repeal day, plano kong ihain sa pagbubukas ng 17th Congress ang tinatawag na Philippine Efficiency Office Bill, na lilikha ng isang tanggapan na siyang bubusisi sa mga umiiral na batas.
Titingnan ng nasabing tanggapan kung nakatutulong ba o nakakabagal sa takbo ng pamahalaan ang mga lumang batas.
Maliban pa rito, trabaho rin ng Philippine Efficiency Office na gabayan ang mga mambabatas at pigilan sila sa paglalagay ng regulasyon at requirements na sa tingin nito ay makakabigat sa taumbayan.
Napakarami kasing bagong batas ang lumalabas sa Senado at Kamara na kung minsan ay kontra sa mga lumang batas na naipasa ilang taon na ang nakalipas.
Tungkulin ng nasabing tanggapan na silipin ang lahat ng mga patakaran sa iba’t ibang industriya at makipag-ugnayan sa Kongreso para makalikha ng mas magandang sitwasyon na hindi mahihirapan ang publiko.
Ang panukalang ito ay magandang suporta sa layunin ni incoming president Rodrigo Duterte na pabilisin ang mga proseso sa gobyerno.



