Marcos burial ipaubaya sa SC — Pimentel; Kongreso ang dapat magpasya — Ramos By AFP, Aries Cano August 14, 2016
Kung si Senate President Aquilino ‘Koko’ Pimentel III ang tatanungin, pabor ito na iakyat ng grupo ng mga Martial Law victims sa Supreme Court (SC) ang kontrobersyal na usapin ng paglilibing kay dating Pangulong Ferdinand Marcos sa Libingan ng mga Bayani.Pero, iminungkahi naman ni dating Pangulong Fidel V. Ramos na ang Kongreso ang dapat na magpasya kung dapat nga bang ilibing si Marcos sa Libingan ng mga Bayani.
“Tama… ‘yan ang isa nilang dapat gawin. Kasi si Presidente Duterte nakatingin lang naman siya sa isang legality nu’ng paglibing. So, sabi niya binasa niya ‘yung mga regulations, binasa ko rin. Actually ‘yung mga regulation ‘pag tingnan mo sa regulation puwede mo nga talagang ilibing. Pero the point is based on regulation, and based on law puwede mo talagang kwestyunin sa Supreme Court,” paliwanag ni Pimentel. Puwede rin aniyang magprotesta para sa political message na gustong iparating sa Presidente pero mas maganda umano kung may grupo na kukuwestyunin nito sa Supreme Court.
Wala rin umanong problema sa lider ng Senado kung ilan sa mga senador na miyembro ng majority bloc ay kasama sa kilos protesta ngayong araw. Hindi umano pipigilan ang mga ito at malayang sumama sa gagawing pagkilos kontra sa paglilibing kay Marcos sa Libingan ng mga Bayani.
“I said officially, let the people decide. Who are the people? Our representatives and senators now sitting in Congress,” ayon naman kay Ramos.
Iminungkahi ni Ramos na maglabas ng resolution ang mga mambabatas tungkol sa paglilibing kay Marcos dahil sumasalamin ito sa kagustuhan ng mamamayan.
Nagsilbi si Ramos sa militar sa ilalim ni Marcos hanggang sa sumama sa pag-aaklas para mapatalsik ito noong 1986. Naging kalihim siya ng Department of National Defense at naging pangulo mula 1992 hanggang 1998.



