
PRESYO NG SAPATOS

SA mga umpukan ngayon, mapa-taong gobyerno man o ordinaryong mamamayan ang nag-uusap, hindi pwedeng hindi magawi ang huntahan sa mga nangyayari sa pulitika.
Lalo pa at inaantabayanan ang pagharap ni Janet Lim-Napoles sa Senado sa Nov. 7.
Umani rin ng iba’t ibang magkakaibang reaksyon ang talumpati ni Pangulong Noynoy Aquino na nagpapaliwanag ng posisyon ng administrasyon sa kasalukuyang tinututukan ng mga huntahan – ang DAP at ang PDAF.
Sa lahat ng ito, may tanong – ano ang gandang maidudulot ng lahat ng ito sa bayan.
Wala marahil makasasagot ng tuwiran.
Lahat naghihintay ng kahihinatnan.
May malinaw ba na mapatutunayan?
May mananagot ba?
Maiaayos pa ba ang proseso ng pork barrel o totoo na wala na ito at hindi na muli pang maibabalik?
Pero may mga naaaninag daw na magandang dulot ang ilan.
Halimbawa, kamakailan ay lantarang na-report sa isang popular na news site ang kasalukuyang pagbili raw ng pamahalaan ng sapatos para sa mga sundalo.
Ang sabi sa report, P2,400 daw ang bidding price na ibinigay ng Philippine Army para sa presyo ng isang pares ng army boots.
Ayon din sa news report, may presyo ng kaparehong sapatos na mabibili lang sa halagang P850 bawat pares.
Ang laki ng diperensya!
May mga impormasyon pa nga ang nasabing report na may mga magagandang klase ng army boots na supply sa mga sundalong Amerikano pero halos kalahati ang presyo.
Kasabay halos ng balita tungkol sa sapatos ay nagpahayag ang opisina ni Senador Chiz Escudero, na Chairman ngayon ng Committee on Finance sa Senado, na maaaring i-require ang mga ahensya ng gobyerno na ilagay ang detalye ng kanilang mga ginagawang paggasta sa pera ng bayan sa kanilang mga website.
Ibig sabihin ba nito ay makikita na ng kahit sino ang gastos ng bawat ahensya at masisita na kung ito ay tama at para sa benepisyo ng bayan?
Ok ‘to. Halimbawa, ngayon ba ay siguradong masisita na ang presyo ng sapatos para sa mga sundalong Pinoy.
Imaginin ninyo, kung mas mura ang mabibili, eh, ‘di mas marami ang mabibilhan.
Baka ito na ang resulta ng lahat ng gulo sa gobyerno, ang maitama ang maraming gawi at para mas makinabang ang bayan.



