Pocari naniguro sa semis By Elech Dawa October 25, 2016
Mabilis na pinabagsak ng UP ang Air Force 25-16, 25-20, 25-10 kagabi para paypayan ang tsansa sa semifinals ng 13th V-League Reinforced Conference sa PhilSports Arena sa Pasig.
Tinapos ng Lady Maroons ang kampanya sa elimination round sa 3-4 karta, maaari silang makahirit ng playoff para sa Final Four kung isa sa Customs at BaliPure ang hindi makaka-apat na panalo.
Swak na sa F4 ang University of Sto. Tomas (5-1) at Pocari Sweat (4-1) na 25-13, 25-20, 26-24 winner sa Laoag Power Smashers sa first game. Muling pinangunahan ni import Bre Mackie ang Lady Warriors sa isinumiteng 21 hits.
Ayon kay 6-foot-3 spiker Mackie, nagkakaamuyan na silang magkakakampi kaya nagiging suwabe na ang laro.
“We’re communicating a lot inside the court now and I think we will keep on improving,” aniya.
May pinagsamang 19 points sina locals Elaine Kasilag, Siemens Dadang, Myla Pablo at Michelle Gumabaso sa Pocari, tumapos ng seven ang isa pang import na si Kay Kacsits.
Nasa third ang Water Defenders (3-1), sunod ang Transformers (3-2) at No. 5 ang UP.
Maliit ang tsansa pero kung mabibigyan ng pagkakataon ay lalaban ang Lady Maroons, ayon kay UP skipper Kathy Bersola na umiskor ng 12 puntos.
Nagtala si Diana Carlos ng 14 points para sa Lady Maroons, may 11 at nine sina Nicole Tiamzon at Isa Molde.



