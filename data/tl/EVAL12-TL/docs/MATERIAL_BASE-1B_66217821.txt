SENADO MAY PARANGAL AT PABUYA KAY DIAZ
By Boyet Jadulco August 15, 2016
Isang simpleng parangal at pabuya ang naghihintay kay Hidilyn Diaz sa Senado matapos nitong masungkit ang silver medal sa Summer Olympic Games sa Rio de Janiero, Brazil.
Ikinasa ni Senate President Aquilino “Koko” Pimentel III ang pagbibigay ng parangal ng Senado kay Diaz anumang araw matapos nitong putulin ang 20 taong tagtuyot ng Pilipinas sa medalya sa Olympics.
“She is the toast of the country, a courageous girl who trained hard to pursue a dream. Her never-say-die spirit should inspire us to aim higher,” ayon sa Senate President.

Noong nakaraang Huwebes lang bumalik sa bansa si Diaz at nakaharap sa Davao City si Pangulong Rodrigo Duterte kung saan inabot nito ang P2 milyong tseke.
Makakatanggap din ito ng P5 milyon mula sa Philippine Sports Commission (PSC) at house and lot mula sa isang real estate firm.
Bukod sa parangal ng Senado, inaabangan din ang “surprise package” ni boxing icon at Sen. Manny Pacquiao.
Matatandaang nangako si Pacquiao ng P5 milyon sa sinumang mag-uuwi ng gintong medalya sa Olympics pero hindi ito nagbigay ng pahayag kung magkano sa silver o bronze medalist.



