
MAKABULUHANG PAGGUNITA SA PAGPUTOK NG HIMAGSIKANG 1896

ANG naganap na kilos protesta ng sambayayan nitong Lunes sa Luneta laban sa mabahong pork barrel ni Pangulong Benigno Simeon Aquino III at mga pul-politiko sa kongreso ang pinakamahusay na pagbibigay pugay sa tunay na unang pangulo ng ating republika na si Gat Andres Bonifacio.
Pansinin na nitong nagdaang Lunes, ika- 26 ng Agosto, ay ang ika-117 taon anibersaryo ng pagsisimula ng Himagsikang 1896 na pinangunahan ni Bonifacio. At katulad ng pagsisimulang kilos niya tungo sa ating Kalayaan, ang Agosto 26, 2013 ay maaring maging simula naman nang paglaya natin mula sa kuko ng mga walanghiyang pul-politiko.
Pinipilit liitin ng mga amuyong ni B.S. Aquino ang kilos protesta nuong Lunes pero lalo lamang nilang ibinibisto sa sambayanan na liko-liko rin pala ang ipinagyayabang nilang tuwid na daan katulad ng daan na tinahak ng sinundan nilang si Gloria Macapagal-Arroyo. Titser nga talaga ni B.S. Aquino si GMA.
Sa kabila nang protesta ng taong bayan ay mayroon pa ring mga makapal ang mukha na pul-politiko na nagsasabing hindi daw dapat alisin ang pork barrel, na ang kailangan lamang ay kontrolin ito…hmmm ito rin litanya ni B.S. Aquino di ba?
Mayroon naman isa pang pul-politiko ang nagsabi na kung aalisin ang pork barrel ay hindi na dapat lumapit pa sa kanya at kanyang pamilya ang mga taong hihingi ng tulong sapagkat sila ay wala ng ipamumudmod. Hindi daw niya maaring ipamigay ang personal nilang pera.
Aba eh ganun pala naman eh bakit kung namimigay ka ng pork barrel mo sa mga kalalawigan mo eh kung umasta ka ay parang pera mo yun? Ang kapal mo rin naman…magaling ka lang palang tumulong kung ang ang itinutulong mo ay hindi sa inyo galing.

Itong pork barrel na ito ay dating tinatawag na Countrywide Development Fund o CDF nuong dekada 90 (sa panahon ni dating pangulong Cory Aquino) at naging Priority Development Assistance Fund o PDAF nuong 2000. Ngayon mukhang papalitan na naman ang pangalan nito dahil mabaho na ito sa taong bayan.
Sabi ni B.S. Aquino ay bubuwagin na raw PDAF pero ang talaga palang mangyayari ay papalitan na naman ang pangalan nito. Paliwanag ni B.S. Aquino sisiguraduhin naman daw ng Malacanang sa pamamagitan ng “budgetary reforms” na hindi na mawawaldas ang pera ng bayan sa pagkakataong ito.
Kumita na yang pangakong ganyan. Aba tuwing eleksyon lahat ng pul-poltiko ay nangangako na lilinisin ang pamahalaan.
B.S. Aquino kahit lusawin ninyo ang PDAF, kahit na hindi ninyo tawagin itong pork barrel o kahit ano pang “budgetary reform” ang ipatupad ninyo para sa pamamahagi ng salaping ito, pareho pa rin ang suma. Ang perang ito ay insentibo (o suhol?) pa rin sa mga miyembro ng kongreso para sundin ang gusto nyo. Ang baboy ay baboy kahit anong itawag mo dito.

Kung ibig ninyong maligo sa isang pribadong hot spring ay pumunta kayo sa Infinity Resort, Indigo Bay Subdivision, barangay Bagong Kalsada, Lungsod ng Calamba. Malapit lamang ito sa Metro Manila at mula rito ay tanaw ninyo ang banal na bundok Makiling.



