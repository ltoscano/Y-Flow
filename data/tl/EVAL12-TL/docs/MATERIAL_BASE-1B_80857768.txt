Out Of Order: Koalisyon ng ND bloc sa administrasyong Duterte
By Raymond Burgos July 4, 2016
Sa kauna-unahang pagkakataon, tatlong kilalang mga aktibista ng National Democratic (ND) bloc ang nabigyan ng cabinet positions sa ilalim ng bagong administrasyon ni Pangulong Rodrigo Duterte.
Kabilang sa mga ND activists na nasa gabinete ni Duterte sina Rafael Mariano ng Kilusang Magbubukid ng Pilipinas (KMP) bilang kalihim ng Department of Agrarian Reform (DAR); si Prof. Judy Taguiwalo ng Unibersidad ng Pilipinas (UP) bilang kalihim ng Department of Social Welfare and Development (DSWD) at dating Gabriela Party-list Rep. Liza Maza bilang chairman ng National Anti-Poverty Commission (NAPC).
Isang araw bago manumpa bilang ika-16 na pangulo si Duterte, nagsagawa ng National Peoples Summit ang mga national democrats na naglalayong hamunin ang administrasyong Duterte na magpatupad ng mga makabayang programa at patakaran. Nakabuo ng 15-point agenda ang mga multi-sectoral na mga grupong dumalo sa pagtitipon sa UP campus sa Diliman na pinangunahan ng Bagong Alyansang Makabayan (Bayan).
Kabilang sa 15-point agenda ang pambansang industriyalisasyon, pagpapabilis ng internet, pagsasaayos ng transportasyon, pagtigil sa kontraktuwalisasyon ng mga manggagawa sa gobyerno at pribadong sektor, pagtigil ng karahasan sa kababaihan, pagpapatupad ng tunay na repormang pansakahan, pagsusulong ng interes ng katutubong mamamayan at pambansang minorya, at pagsisiguro ng kagalingan ng overseas Filipino workers (OFW).
Nakasaad din sa People’s Agenda ang mabuting pamamahala, pangmatagalang kapayapaan at karapatang pantao, at patakarang panlabas at soberanya.
Si Secretary Taguiwalo ng DSWD ang nagsabi na hindi na bago ang People’s Agenda dahil matagal na itong pinaglalaban at patuloy itong ipaglalaban ng mga grupong pambansa-demokratiko.
Hindi na rin ako magtataka kung ang People’s Agenda na isinumite ng Bayan sa gobyernong Duterte ay halaw sa 15-point program ng National Democratic Front (NDF) na kasalukuyang nakikipag-usap sa peace panel ni President Rody para tuldukan ang 48 taong rebelyon ng Communist Party of the Philippines (CPP) at military arm nitong New People’s Army (NPA).
Inaasahan ng mga grupong pinangunahan ng Bayan na bibigyang-pansin ng administrasyong Duterte ang mga adyenda sa unang isang-daang araw nito.
At mukhang bibigyang ng prayoridad ito ni Duterte dahil na rin sa pagharap nito sa mga mga lider ng iba’t ibang grupo ng ND bloc sa Malacañang noong Hunyo 30 matapos magsagawa ng rally sa Mendiola.

Marami nga ang nagtataka kung bakit ganoon na lang kalakas ang kaliwa sa administrasyon ni Duterte gayung sina Senador Grace Poe at Francis ‘Chiz’ Escudero ang inendorso ng ND Bloc dahil na rin sa pagtakbo ni Bayan Muna Party-list Rep. Neri Colmenares sa senatorial ticket nito.
Pero hindi rin naman lingid sa kaalaman ng marami sa ND bloc na si Duterte talaga ang orihinal nilang kursunadang suportahan sa pagka-pangulo pero naunsyami dahil nga ilang beses nagsabi si Digong na hindi siya tatakbo.
Mabuti na lang at mismong si CPP Founding Chairman Jose Ma. Sison ay may direktang linya kay Duterte at hayagan nitong sinabi na suportado niya ang kanyang pagtakbo sa panguluhan kaya naman top priority ni Digong ang peace talks sa CPP-NDF.
At ito ang dahilan kung bakit mayroong koalisyon ngayon ang ND bloc sa gobyerno ni Pangulong Rodrigo Duterte.



