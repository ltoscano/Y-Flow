KAWAWA ANG TUNAY NA TAONG GOBYERNO

MABIGAT talaga ang labanan ngayon sa administrasyong Aquino sapagkat hindi na sa ikagaganda ng takbo ng ekonomiya ng bansa ang pinagbabatayan ng liderato kung hindi paano sasalagin o sasanggain ang mga binabatikos na pagkakamali ng mga nasa puwesto.
Karamihan ng mga itinalagang opisyal ng pamahalaan ay madikit, sa mga kamag-anak, kaibigan, kaklase at kabarilan ni Pangulong Benigno Aquino kung hindi man ay sa Presidente mismo.
Ang mga ito ay pawang naghangad na maluklok sa pwesto upang magkamal ng salapi hindi lang upang mabawi ang mga salaping ginastos upang makadikit sa KKKK at kay Pangulo kundi upang mas lalong makaluwag sa kanilang pamumuhay.
Kaya nga kawawa ang mga taong gobyerno, iyong mga tapat na namasukan sa pamahalaan gamit ang kanilang angking talino at sipag dahil pawang nayayapak-yapakan lang sila bagamaâ€™t kwalipikado sa mataas na puwesto.
Kailan bibigyang pansin ng pamahalaan, lalo na ngayong nakaupo si Pangulong Aquino, ang karapatan ng mga empleyadong pasado sa Civil Service examination? Nakapupuwesto nga ang mga ito pero pawang subordinate lang ng mga may kapit sa pamahalaan na laging co-terminus ng opisyal.
Paano aangat ang mga empleyadong nagsunog ng kilay para lang maipasa ang civil service eligibility exam kung lagi na lang silang nauungusan ng mga hindi kuwalipikado lamang ay malapit kina Poncio Pilato?
Dapat kasi ang asikasuhin ngayon ni Pangulong Noynoy ay kung paano maiaayos ang takbo ng bansa lalo na sa usaping ekonomiya. Lagi na lang sinasabing umangat ang ekonomiya ng bansa. Pero naramdaman ba ng ordinaryong mamamayan?
Umaangat ang negosyo ng mayayaman pero hindi naman umaasenso ang mga maralitang manggagawa. Paano kasi, pawang kaibigan ng kaibigan ng kaibigan ng kaibigan ng kamag-anak ng nakapuwesto ang mga negosyanteng nagbibigay ng hanapbuhay sa mahihirap na hindi pinapasuweldo nang maayos.



