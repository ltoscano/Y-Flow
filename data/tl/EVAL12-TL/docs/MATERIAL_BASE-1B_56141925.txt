
RIPS, RATS, RATE AT RAPE NI BSA3

ANG plagiarism ay tawag sa mga nangongopya at umaangkin ng mga sulatin man o pigura na hindi sa kanila at sa mata ng batas ito ay iligal at nagbibigay rin ng malaking kahihiyan sa komopya.
Ilan sa mga naakusahan ng plagiarismo itong si Senator Vicente “Tito” Sotto, sa usapin ng RH Bill noon, isang mahistrado ng Korte Suprema na tinakot na kakasuhan ng impeachment at isang estudyante ng UP na umangkin ng premyadong mga potograpiya.
Sa ibang bansa, ang mga lider na nakakasuhan ng plagiarismo ay agad nagsipagbitiw sa kanilang tungkulin. Wala kasing sukat ng kahihiyan ang sukli nito pero rito sa atin, pakapalan ng mukha kaya ayaw magbitiw sa kanilang posisyon.
Ewan kung maghaharakiri ang maituturing na magnanakaw ng konsepto ng may konsepto. Wala ring nagbitiw man lang. Lumalaban pa sa mga nag-aakusa sa kanila!
Kamakailan, ganito ang nangyari sa katatapos na World Economic Forum (WEF) na ginanap sa ating bansa. Tayo kasi ang host sa pangunguna ni Pangulong Benigno Aquino III o BSA3.
Sa kanyang pagharap sa WEF representatives, taas noo na ipinagmalaki ni G. Aquino ang “himala” ng kanyang liderato lalo na sa paglaban sa korapsyon. Sabi pa niya, ang Pilipinas daw ang susunod na “pusod” ng kalakalan sa mundo dahil sa mataas na gross domestic product (GDP) at patunay ito ng matibay na ekonomiya.
Maganda na sana ang kanyang talumpati pero nagsinungaling si BSA3! Dahil inangkin niya na siya raw ang may-akda ng RIPS o Revenue Integrity Protection Service, RATS o Run After Tax Smugglers at Run After Tax Evaders o RATE.
Sa akin pong pagkakatanda ang mga nasabing programa ay gawa ng kanyang dating teacher sa Ateneo na si dating Pang. Gloria Macapagal-Arroyo noong 2003, 2005 at 2008 ayon sa pagkakasunod!
RAPE! Iyan ang reaksyon ng maraming tao, lalo na sa social sites ng Facebook at Twitter. Garapal na pag-angkin ang ginawa ni Pangulong Aquino. In fairness nga lang, siguro dahil sa sobrang pagod na itong si BSA3. Tanong tuloy ng marami ay kung tama ba ang nagsulat ng kanyang talumpati?
Hindi din bobo ang nagsidalo sa WEF dahil ‘yung iba ay nailing na lang habang nagsasalita si BSA3 dahil alam nila ang totoong estado ng kulelat na ekonomiya ng Pilipinas. At bakit nga ba mahigpit na ipinagbawal ang dyaryo sa loob ng WEF?
Natatakot bang mabuko ang kampo ni Aquino na ang mga balita ay pawang korapsyon sa kanyang pamahalaan?
Sana matuto si BSA3 ng pagpapakumbaba. Sana ay tanggapin niya ang totoo na mula nang maupo siya sa puwesto ay wala pa halos siyang nagagawa. Sana hindi siya maakusahan ng RAPE sa pag-angkin ng mga akda na hindi siya ang may gawa.
Katotohanan lang po ang gusto nating ipunto rito.



