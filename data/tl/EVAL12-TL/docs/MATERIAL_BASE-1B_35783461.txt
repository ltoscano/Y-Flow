CSC bukas na para tumanggap ng aplikante para sa Oct. 23 Career Service Exam

May 23, 2016

LUNGSOD NG KORONADAL CITY, May 23 (PIA) \-- Nagsimula nang tumanggap ng aplikante ang Civil Service Commission para sa mga nagnanais kumuha ng Career Service Examination na nakatakda sa ika-23 ng Oktubre ng taong kasalukuyan. Ang CS Exam, professional at subprofessional level, ay bukas sa lahat ng Pilipino, 18 taong gulang pataas sa araw ng pagsumite ng CS Exam application form. Sa pahayag ng CSC 12, maaring mag-file ng application sa regional office ng Civil Service Commission o sa CSC field office sa lugar kung saan nais ng aplikante na kumuha ng eksamin. Sa SOCCSKSARGEN Region ang mga examination centers ay nakatalaga sa Cotabato City, Koronadal City, Kidapawan City, at General Santos City. Kasama sa isusumite sa CSC ang fully accomplished application form o CS Form No. 100, Revised 2015, 4 na colored passport size ID picture na puting background, at Php500 na examination fee.

Paalala ng CSC dapat personal na ihahatid ng aplikante ang application form. Nakatakda sa Setyembre 1 ang huling araw ng pagsumite ng application form. Subalit, babala ng CSC maaaring magsasara ng mas maaga ang pagtanggap ng mga field office ng aplikante kung maaabot na nila ang nakatakdang quota sa bilang ng kukuha ng eksamin. (DEDoguiles-PIA 12)



