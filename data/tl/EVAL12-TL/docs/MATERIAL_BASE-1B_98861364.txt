DOH nagkaloob ng mga kagamitan sa public health offices ng Palawan

February 16, 2016 Orlan C. Jabagat

PUERTO PRINCESA, Palawan, Peb. 16 (PIA) --- 392 units ng mga kagamitang pangkalusugan ang ipinagkaloob ng Department of Health (DOH) kamakailan sa pamahalaang panlalawigan. Ang mga kagamitang ito ay binubuo ng 105 BP apparatus at 287 ang glucometer ay malugod na tinanggap ng Pamahalaang Panlalawigan ng Palawan sa isinagawang turn-over ceremony sa Victoriano J.

Rodriguez Hall ng gusaling Kapitolyo. Ipamamahagi ito sa mga Municipal Health Offices (MHO) at Rural Health Units (RHU) sa buong lalawigan. Ang bawat MHO ay pagkakalooban ng tig-limang BP Apparatus at tig-isang glucometer ang ipapamahagi sa RHU at Barangay Health Stations (BHS). Ang BP apparatus ay ginagamit sa pagmomonitor ng dugo at pagsusuri kung ang isang pasyente ay may hypertension o high-blood. Samantala, ang glucometer naman ay ginagamit sa pagsusuri ng blood sugar level sa dugo upang malaman kung diabetic o hindi ang pasyente. Ang seremonya ng pagsasalin ay pinangunahan mismo ni DOH-Mimaropa Regional Director Dr. Eduardo C. Janairo. Ayon kay Dr. Janairo, ang pagkakaloob ng mga kagamitang ito ay bahagi ng pagmonitor sa mga pasyente na may non-communicable diseases tulad ng hypertension at diabetes. Ang mga aparato ay magsisilbing paraan upang regular na mamonitor ang mga may sakit na high-blood at diabetes upang maiwasan ang kumplikasyong maaring maidulot ng pagtaas ng dugo at ng blood sugar level. (OCJ/LBR/PIA4B-Palawan)



