5 narco-generals shoot na sa Ombudsman By AriesCano, Tina Mendoza July 10, 2016
Pasok na rin ang Office of the Ombudsman sa pag-iimbestiga sa limang heneral na inaakusahang protektor sa operasyon ng iligal na droga sa bansa.
Ayon kay Ombudsman Conchita Carpio-Morales, bubuo ng Task Force ang kanyang pinamumunuang tanggapan para imbestigahan ang limang heneral ng Philippine National Police (PNP).
Pangunahing hakbanging isasagawa ng Ombudsman ay ang pagsailalim sa lifestyle check sa limang heneral na kinabibilangan nina PNP Deputy Director General Marcelo Garbo Jr., dating National Capital Region Police Office (NCRPO) chief Director Joel Pagdilao, Western Visayas regional director Chief Superintendent Bernardo Diaz, Quezon City Police District director Chief Superintendent Edgardo Tinio at retired Police General Vicente ‘Vic’ Loot na alkalde na ngayon ng Daanbantayan, Cebu. Sa kasalukuyan ay nangangalap na ng mga karampatang dokumento ang tanggapan ng Ombudsman para magamit sa ilalargang imbestigasyon.
Kaugnay nito, nilinaw ni Pangulong Digong Duterte na, “I am not condemning them, they deserve an investigation. I have a sworn duty to let you know kung ano ang nangyayari sa ating bayan. These are the things I have to do because I’m the President.”
Dagdag pa nito, walang kulay pulitika sa kanyang pagpapangalan sa limang heneral at ‘purely based’ sa intelligence report na kanyang natanggap.
Pero si Commission on Human Rights (CHR) chairperson Etta Rosales, hindi sang-ayon sa naging aksyon ng Pangulo.
“Dapat sana hindi natin ibinubulgar sa publiko kasi lagi nating tatandaan na ‘yung kanyang karapatang pantao, he’s presumed innocent lahat sila until proven otherwise at dapat lang ginagalang natin kasi paano kung mistaken identity paano kung wrong information e ‘di sinira mo na ‘yung kanilang pangalan at saka hindi lamang ‘yan, ‘yung stigma dun sa pamilya, may mga anak ‘yan.
Kasi nu’ng panahon ng Ampatuan massacre nu’ng kinausap ko ‘yung mga biyuda nu’ng mga kapulisan masama ang loob nila dahil mayroon sa kanilang mga nag-Jeddah, inosente e, mistaken identity, hindi sila kabahagi nu’ng masaker pero nagkaroon na ng stigma ‘yung mga bata dahil mamamatay tao ang iyong nanay at tatay,” punto ni Rosales.



