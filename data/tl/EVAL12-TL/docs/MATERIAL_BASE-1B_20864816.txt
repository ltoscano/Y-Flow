Talent show ni Tom, kulang sa ingay By Noel Ferrer August 30, 2016
HAVEY: Pagkatapos na sinubaybayan ang The Voice Kids Season 3 Grand Finals kung saan nagwagi si Joshua Oliveros (na tagos sa puso ang pag-awit ng Salamat), dalawang kakaibang talent shows na naman ang magsisimula sa telebisyon.
Parang hindi mauubos ang pagpapakita ng galing ng mga Pilipino lalo na sa pagkanta at pagpe-perform.
Sa Kapamilya Network, nandyan ang Pinoy BoyBand Superstar with Billy Crawford as host kasama sina Aga Muhlach, Vice Ganda, Yeng Constantino at Sandara Park. Parang One Direction, hahanap sila ng mga bagets na lalaki na bubuo ng isang all-star band na kagigiliwan at kakikiligan ng masa. Sa Kapuso network, magsisimula na sa Sabado ang Superstar Duets hosted by Jennylyn Mercado with judges Allan K, Christian Bautista and Aicelle Santos.
Celebrities ang contestants at pinakiusapan kami ni Joross Gamboa na payagan siyang sumali para mas maging masaya ang palabas.
Hindi singer si Joross although he can carry a tune. Pero it seems like the thrust of the show is really comedy.
Hindi talaga ang sakdal husay na pagkanta ang target kundi ang kakaibang saya na dulot ng show.
Kaya sabihan man na Superstarlet Duets ng Tanglaw Diva, ariba pa rin ang programa.
Sana lang, ma-entertain ka, kapatid na Alwyn. Hahaha!
Just a footnote, ang SUPERSTAR sa show ay hindi ang mga celebrity contestants kundi ang impersonators na ka-duet nila. Sana, makilala ninyo sila at tumatak ang galing nila.
So, sa Battle of Superstar shows sa weekend, kanino kayo?
WALEY: Habang nag-iingay ang mga primetime talent shows na magpipilot telecast this weekend, merong isa pang talent show na magsisimula sa Sabado after Eat Bulaga.
Narinig n’yo ba ang show ni Tom Rodriguez na #Like na under the GMA News And Public Affairs?
Isa itong talent competition featuring the viral sensations na magpapasiklaban every week, at ang ultimate judge ay ang viewers.
Makakasama ni Tom sa show na ito na kulang pa sa ingay ang YouTube sensation na si John Philip “Balang” Bughaw.
Sana, mapromote nang maayos at todo ang show na ito para hindi ito basta daraan na lang.



