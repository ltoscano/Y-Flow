MASA ANG BIKTIMA NG PDAF

PAGLUTANG ng mga kaso kaugnay sa pork barrel scam na sinasabing bunga nang pagpapatupad sa “daang matuwid” ni Pangulong Benigno Aquino III, mas lalong nahirapan ang maraming mahihirap na umaasa sa biyaya ng kanilang iniluklok sa puwesto.
Isang halimbawa na lang ng benepisyo ng Priority Development Assistance Fund (PDAF) na nawala sa mahihirap na umaasa sa pamahalaan tulad ng Department of Social Welfare and Development (DSWD) at Office of the Vice-President (OVP) ay ang medical at funeral assistance.
Sa ngayon, limitado ang tulong medical o pinansyal na kayang ibigay ng DSWD sa mahihirap sapagkat limitado na rin ang pondo na inilalagak ng mga mambabatas sa kanilang tanggapan. Bukod pa sa takot ang mga ito na mabusising mabuti ng Commission on Audit (COA).
Noong panahon ni dating VP Noli de Castro, nagbibigay ang kanyang tanggapan ng malaking tulong pinansiyal sa mga namatayan upang maipalibing ng maayos ng ang namayapang kapamilya.
Natumbasan naman ito ni VP Jejomar Binay na ang tanggapan ay umaalalay din sa pamilya ng namatay na lumalapit sa kanilang tanggapan para sa tulong pinansyal. Subalit dahil sa pork barrel scam at pagpigil ni Pangulong Noynoy sa PDAF, natigil ang tulong na inilalabas ng OVP. Laglag ang balikat ng mahihirap na umaasa ng tulong na maipalibing ang kanilang kapamilyang namayapa.
Pero sabi ng Palasyo, mahalaga raw ang bawat pisong ibinabayad ng taumbayan sa buwis kung kaya’t dapat daw gastusin ito sa maayos. Pero sa maayos ba napupunta ang perang galing sa dugo at pawis ni Juan dela Cruz?
Magkano ang gastos ng pamahalaan sa bawat pagdinig ng Senado sa kaso ni Pork Barrel Queen Janet Napoles?
Hindi ba’t mas maganda kung inilagay na lang ang kabuuan nito sa isang magandang proyekto para sa mahihirap lalo na sa kabataang nag-aaral? Tutal “orchestrated” din naman ang imbestigasyon.
May binabanggit pang “transparency” ang Malacañang gayung puro mga kalaban lang sa politika ang puntirya. Asan ang transparency sa pamahalaang Aquino? Tupperware government kamo.
Kung ang mga ginagastos ng pamahalaan sa paninira sa kanilang makakalaban sa darating na halalan ay iniambag na lang sa pagpapagawa ng mga paaralan o kaya’t ipinambili ng mga gamit ng mga mag-aaral para sa mababang paaralan, ‘di sana ay masaya ang mga batang nagsusumikap makapasok sa paaralan bagaman hirap sa buhay.
Tiyak pa ang boto na kanilang makukuha sa halalan mula sa mga magulang ng kabataan.

NOONG Lunes ng umaga, pinagkalooban ng “Certificate of Commendation” ni Manila Police District (MPD) director Chief Supt. Rolando Asuncion sina Manila Action and Special Assignment (MASA) head Chief Insp. Bernabe Irinco, Jr. at MPD Legal Officer Atty. Dennis Wagas kaugnay sa entrapment operation sa loob mismo ng Office of the Building Official sa Manila City Hall na nagresulta sa pagkakaaresto ng isang mataas na opisyal ng pamahalaang Maynila dahil sa kasong direct bribery.
Malaki ang tiwala ni Gen. Asuncion sa kanyang mga tauhang katulad nina Majors Irinco at Wagas na nagpakita na walang kinikilingan at kinatatakutan ang mga pulis basta’t serbisyo sa mamamayan.



