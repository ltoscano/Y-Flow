RUBY’S SURPRISE REVELATION

HEADLINES ang biglaang paglabas ni Ruby Tuason para patunayan ang pagkakasala nina Senators Juan Ponce Enrile at Jinggoy Estrada sa P10 billion pork barrel scam.
Si Tuason, isa sa kilalang personalidad ng gobyerno sa panahon nina dating Pangulo at ngayo’y Manila Mayor Joseph Estrada at Gloria Arroyo ay dati nang isinangkot ni Benhur Luy sa nasabing multi-billion pork anomaly.
Sa kasagsagan ng imbestigasyon ng Senate blue ribbon committee, siya’y naglahong parang bola hanggang noong nakaraang araw, ito’y biglang nagpakita.
May pahayag na raw itong sinumpaan na nagdadawit kay Manong Juan, Jinggoy at Sen. Bong Revilla na umaaming siya’y kasapakat sa kitaan sa kanilang pork.
Siya pa nga raw ang tumatayong ‘agent’ ng tatlong magigiting na senador sa kontrobersyal na billion pork barrel scam na ang operator ay ang nakakulong na si Janet Lim-Napoles.
Sa kanyang salaysay, 1.5 percent, aniya, ang kanyang komisyon sa bawat transaksiyon sa kanilang pork na si Napoles and nagmamaniobra.
Inamin din ang kanyang role sa P900 million Malampaya fund at idinawit si Atty. Jess Santos, abogado ni dating First Gentleman Mike Arroyo, sa naturang scam.
Detalyado ang panibagong nakalap na ebidensya na sa tingin ni Sec. Leila de Lima ay magdiriin sa mga government official na tinukoy ni Tuason.
Habang tumatagal ay lumilinaw ang mga ibinulgar ni Luy.
Si Mang Juan ay sumusubaybay at nag-aabang.



