Kwentong Saudi

by Klidel Rellin

Sa lungsod ng Jeddah sa Saudi Arabia matatagpuan ang konsulado ng Pilipinas. Ilang hakbang mula rito, nakatayo ang may pitong daang tagpi-tagping lona at tolda na bumubuo sa ngayo’y tinaguriang Tent City.
Dito, sa isang bakurang napaliligiran ng matataas na pader, pansamantalang tumutuloy ang humigit-kumulang 2,500 Overseas Filipino Workers (OFW) na nagigipit sa gitna ng nakaambang pagpapatupad ng Saudi Nationalization Policy, mas kilala bilang ‘Saudization Law’.
Lupang pangako
Mula nang maghigpit ang pamahalaan ng Saudi lalo na sa kaso ng mga undocumented OFW, nasa 7,000 Pilipinong manggagawa na ang humiling ng repatriation sa embahada sa Riyadh at konsulada sa Jeddah.
Malaking dagok ito sa Pilipinas, na nagpapadala na ng mga manggagawa sa Saudi mula pa noong 1973, nang magkaroon ng malaking pangangailangan sa mga inhinyero roon. May 800 hanggang 900 na trabaho araw-araw noon ang inaalok ng embahada ng Saudi sa mga nais magtungo sa kahariang mayaman sa langis at oportunidad.
Sa kasalukuyan, mahigit 1.5 milyong Pilipino ang naninirahan sa Saudi, na itinuturing na nangungunang employer ng OFW sa mundo. Sa tala ng Philippine Overseas Employment Agency (POEA), karamihan sa mga Pilipino roon ay nagsisilbing inhinyero, pipeline workers at empleyado sa mga kumpanya ng langis at paggawaan. Samantala, ang ibang Pinoy ay naninilbihan bilang domestic helpers, o kaya’y doktor o nars.
Hindi nakakapagtaka kung bakit maraming Pilipino ang naaakit na magtrabaho roon. Sa Saudi, ang mga inhinyero ay karaniwang nag-uuwi ng P40,000 hanggang P65,000 kada buwan. Ang mga domestic helpers naman ay kumikita ng P25,000 hanggang P50,000 – di hamak na mas malaki sa P3,000 hanggang P5,000 na sahod dito sa bansa. Gayunpaman, kapalit nito ang hamon ng pamumuhay sa isang bansang may ibang wika, relihiyon, at kultura.
Katas ng Saudi
Si Boyet*, 48, ay higit 15 taon nang nagtatrabaho bilang delivery manager sa isang water station. Nakakauwi lamang siya sa Pilipinas minsan sa tatlong taon. Para sa kanya, ang matamis na pangako na hatid ng Saudi ay totoo lamang para sa iilan.
“Sa mga unang araw mo ‘dun, homesickness ang kalaban mo,” kwento ni Boyet. “Mahihirapan ‘kang mag-adjust. Iba ang paniniwala ng mga tao. Ang mga babae balot na balot ang katawan ng abaya, at sa lahat ng lugar, bawal makipag usap sa kanila. Bawal rin ang alak, pork, at kahit anong religious object na hindi ayon sa Islam.”
Dagdag niya, napaka-konserbatibong bansa ng Saudi at bilang Kristyano, nahirapan siyang umangkop sa Sharia o ang batas ng Islam.
“Napakahirap ng buhay doon. Akala ng marami, umuulan ng pera sa Saudi, na yayaman ka kapag nagtrabaho ka ‘dun. Hindi ganun. Araw-araw mong iisipin kung kailan ka makakauwi o makakauwi ka pa ba at pag nakauwi ka na, iisipin mo naman kung hanggang kailan ka pa kailangang mag-abroad para mabuhay. Wala nang mas hihirap pa sa pag-iwan mo sa pamilya mo,” aniya.
Sa kabila ng paghihirap, nanaig parin ang pangarap ni Boyet na mabigyan ng magandang buhay ang kanyang pamilya. Sa loob ng maraming taon ng paninilbihan sa mga Arabo, nakapagpatayo siya ng bahay at maliit na babuyan sa San Nicolas, Ilocos Norte.
‘Balikbayan’
Ngunit noong Mayo 20, umuwi si Boyet sa Pilipinas. Gusto na raw niyang manatili sa bansa kasama ng kanyang asawa’t nag-iisang anak. Bukod dito, nakita niya ang bantang hatid ng ‘Saudization Law’.
Halos pitong taon na ring ipinatutupad ang ‘Saudization Law’, ngunit ngayon lamang naramdaman sapagkat maraming kumpanya ang humiling sa pamahalaan ng Saudi ng oras upang pag-aralan ang batas.
Sa ilalim nito, dapat gawing prayoridad ng bawat kumpanya ang pagtanggap ng mga Saudi national kaysa sa ibang lahi. Ang mga lalabag dito ay hindi pahihintulutang magbukas ng pamahalaan. Ngunit hindi saklaw ng patakarang ito ang mga OFW na nagtatrabaho bilang kasambahay.
Noong nakaraang taon, tinuligsa ng pamahalaan ng Saudi ang mga undocumented na OFW, na nagbunga ng pagpapauwi sa halos isang daang Pilipino. Kung nais manatili ng OFW, kailangan niyang ayusin ang kanyang mga papeles upang mabigyan ng panibagong working visa.
Gipit
Ayon sa DOLE at POEA, tinutulungan nilang makakuha ng panibagong passport at visa ang mga apektadong OFW. Nakikipag-usap na rin daw sila sa deportation offices ng Saudi upang mapabilis ang pag-aayos ng kanilang mga papeles.
Ngunit salungat dito ang kwento ng Migrante, isang pandaigdigang alyansa ng mga organisasyon ng mga OFW: “Ang nangyayari ngayon sa Saudi Arabia at sa ibang bansa sa gitnang silangan ay ang pagliit ng labor market na nagbubunsod ng job displacement… nasa 120,000 OFW ang direktang apektado ng Saudization, kasama na ang tinatayang 28,000 undocumented OFW,” ayon kay John Monterona, vice-chairperson ng Migrante.
Mas lumalala rin ang kondisyon ng mga OFW sa loob ng Tent City. Idinadaing nila ang kawalan ng pagkain, gamot at malinis na tubig dahil umano sa hindi pagtulong ng embahada sa mga OFW na nanganganib mapauwi, kapag nagtapos na ang palugit ng pamahalaan ng Saudi sa Hulyo 3.
Balik bayan
Sa pagtatapos ng nasabing palugit, inaasahang nasa 12,000 na OFW ang babalik sa bansa. Dala nila ang mga pangarap na nadiskaril, dahil sa ‘Saudization Law’, at sa kawalang-aksyon ng pamahalaang Pilipino.
Sa ilalim ng Philippine Labor Migration Policy, sila ang mga manggagawang hinikayat ng mismong pamahalaan na mangibang-bansa. Kaakibat sana nito ang tungkuling alalayan ang mga OFW sa panahon ng kagipitan.
Ngunit ayon sa Migrante, lumilitaw na ang labor export policy ng ating bansa ay tila nagiging panakip-butas lamang sa katotohanang hindi kayang lumikha ng trabaho ng pamahalaan ng Pilipinas. At ipinakikita ng kasalukuyang krisis sa Saudi ang panganib ng pagsandig sa ekonomiya ng ibang bansa para sa pagkakakitaan ng mga Pilipino.
Kung may maunlad na kabuhayan sa bansa, na makakamtan sa pamamagitan ng pagtatayo ng mga lokal na industriya, hindi na sana nila kailangang lumisan. At wala nang pamilyang tulad ng kay Boyet, na magkakawalay.



