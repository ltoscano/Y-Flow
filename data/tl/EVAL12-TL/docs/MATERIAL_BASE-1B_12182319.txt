Mayweather pagod na sa comeback issue August 29, 2016
Pagod at ikinaiirita na umano ni retired former five division champion Floyd Mayweather Jr. (49-0, 26KOs) ang paulit-ulit na tanong hinggil sa posibleng pagka-comeback niya sa ibabaw ng boxing ring.
Sa panayam ng Fighthype.com, inihayag ni Mayweather na tinapos na niya ang karera sa boksing noong Setyembre 2015, matapos ang kanyang unanimous decision win kay former welterweight champion Andre Berto sa Las Vegas.
Ang nasabing laban ay huli na ng kanyang exclusive six-fight contract sa ilalim ng Showtime. Sapul nang magretiro noong Setyembre, hindi pa rin tinitigilan si Mayweather ng mga tanong sa muli niyang pagbabalik sa boksing.
Maging ang tanong nang posibilidad ng rematch kay Filipino boxing icon Manny Pacquiao ay ‘lumang isyu’ na ayon kay Mayweather.
“That’s old. I like to leave stuff that’s old in the past and move on. They ask me the same questions a thousand times and I say that I’m not coming back. They ask me the same questions over and over and over again. I just want to help these young fighters. That’s what it’s all about,” lahad ni Mayweather.
Ayon kay Mayweather, nais niyang magpokus na lamang sa kanyang promotional company (Mayweather Promotions).
Katunayan, nag-scout si Mayweather ng boksingero sa Brazil habang ginaganap ang Summer Games sa Rio de Janeiro.



