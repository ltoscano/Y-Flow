
Zakeo

Zakeo (Lk. 19: 1-10) Pandak ka ba? Ano ang ginagawa mo upang pagtakpan ang iyong kapandakan?

May isang kwento tungkol sa isang pamilya na mayaman na merong isang anak. Busy lagi ang mga magulang sa kanilang trabaho sa kanilang negosyo. Maaga silang umaalis ng bahay at gabi na din umuuwi kaya kumuha sila ng katulong at para may mag-alaga din sa kanilang anak.

Sa di inaasahang pagkakataon ay nalugi ang kanilang negosyo. Kaya ipinagbili nila ang malaki nilang bahay at lumipat sa isang maliit na bahay. Hindi na rin nila kayang magpasweldo sa kanilang katulong kaya pinaalis na din nila ito. Dahil dito maaga na silang umuuwi ng bahay para asikasuhin ang kanilang anak. Isang gabi bigla silang niyakap ng kanilang anak at sinabi nito: “Nanay, Tatay sana po di na tayo maging mayaman para maaga lagi kayong umuwi at ng makasama ko lagi kayo.” Doon napagtanto ng mga magulang na hangad ng anak ang kanilang presensya at para sa anak ito ay mas mahalaga kesa kayamanan.

Nung sila ay mayaman nawalan sila ng panahon sa pamilya; Nung nawala ang kanilang kayamanan nabuo ang kanilang pamilya! Sa Mabuting Balita gayon gayun din ang kwento. Nung siya ay mayaman nakalimutan niya ang Diyos pero nung binitiwan niya ang kayamanan natagpuan niya ang Diyos. Sino ba si Zakeo? Siya ay isang pandak. Kulang sa height. Unano. At mahirap ang kalagayan na ganito. Mahirap at mabagal ang paglalakad. Laging nakatingala sa mga taong kausap. Pero ang mas nakakapampaliit pa sa kaniya ay siya ay itinuturing na isang makasalanan. Isa siyang Hudyo pero maniningil ng buwis kaya itinuturing siya sa komunidad na mababa. Hindi lang siya maniningil, siya ay pinuno nito. Ang maniningil ng buwis ay itinuturing na madumi sapagkat hindi sila tapat at sila rin ay naglilingkod sa hari ng Roma at hindi kay Yahwe. Mayaman man siya, siya naman ay itinuturing na mababa sa lipunan. Siya kabahagi ng lipunan pero itinuturing siyang makasalanan. Meron nga siyang pera pero tinatalikuran naman siya ng kaniyang mga kababayan. Sa kaniyang kalagayan nasa puso pala niya ang paghahangad na matagpuan ang tunay niyang hinahanap: ang Panginoon. Nakituloy si Hesus sa bahay nito. Si Hesus na mismo ang nag-volunteer na tumuloy sa bahay nito. Sabi ni Zakeo: “Panginoon ibibigay ko sa mga dukha ang kalahati ng aking ari-arian; at kung may nadaya ako, apat na beses ko siyang babayaran.” Pinalaya ni Zakeo ang kaniyang sarili sa pamamagitan ng pagbibigay ng kayamanan niya. Ang kayamanan pala na itinuring niya na magbibigay sa kaniya ng karangalan ay siyang umaalipin sa kaniya. Ang pera pala na itinuturing niyang magbibigay sa kaniya ng dagdag na tangkad upang kilalanin sa lipunan ay siya pang lalong nagpapababa sa kaniya. Ang gawain pala niya na inaakala niyang magdadala sa kaniya upang tanggapin ng lipunan ay siya pang nagpapalugmok sa kaniya upang siya ay layuan. Ang kapandakan ni Zakeo ay tinakluban niya ng kayamanan. Pero sa kaniyang pagyakap sa kayamanan mas lalo pala siyang naging maliit at lalong nagkulang. Pinakawalan ni Zakeo ang kayamanan sapagkat natagpuan niya ang Diyos na tunay na kayamanan. Piliin natin lagi ang Panginoon. Gusto niyang makituloy sa ating tahanan...

Ipinaskil ni

juan dela cruz

sa

1:56 AM



