
5 year plan*

(Unang nalimbag ang akdang ito sa isyu 29-30 ng Philippine Collegian noong 26 Abril 2013.)
ni Marjohara Tucay
Naaalala ko pa ang unang beses na inakyat ko ang ikaapat na palapag ng Vinzons Hall limang taon na ang nakaraan. Ikatlong linggo ng Hunyo noon, kasisimula lang ng semestre. Unang taon ko iyon sa UP, sariwa pa ang lahat – ang paligid, ang mga tao, ang kultura.
Matapos ang panghapong klase sa English 1, literal akong kinaladkad ng isa kong kaklase mula CAL New Building paakyat ng Vinzons Hall. “Mag-exam ka sa Kulê,” paulit-ulit niyang sinabi. Hindi ko alam kung anong pumasok sa isip niya at sa tingin niya’y dapat akong pumasok sa pahayagang iyon, liban sa seatmate ko siya sa isang GE subject. Pagdating sa Room 401, agad akong binigyan ng kopya ng exam, na tinapos ko kahit napakahaba. Napasubo na rin naman, tapusin na rin, sabi ko sa sarili ko.
Doon nagsimula ang limang taon kong pamamalagi sa Kulê. Marami na rin akong napagdaanan bilang manunulat, patnugot, at kalauna’y punong patnugot. Nariyang maghagilap ng case study sa kalaliman ng gabi sa mga madilim na kalsada ng Quezon City, ang dumaan sa napakaraming checkpoint ng militar sa iba’t ibang hasyenda sa bansa, ang makipag-usap sa isang nagtatagong source sa isang safehouse.
Sa Kulê ako natuto ng maraming bagay – ang mag-analisa ng sitwasyong panlipunan, ang magpakabihasa sa pagkilatis sa panukalang badyet ng bansa, ang pagsukat sa tantos ng pagsasamantala, ang pag-unawa sa ugat ng krisis panlipunan. Hindi ko na nga mabilang kung ilang artikulo na ang naisulat ko – mula sa mga batang namumunas ng paa sa mga dyip hanggang sa pagsuri sa lagay ng mga pampublikong ospital.
Sa loob ng limang taon, nasaksihan ko kung paanong lagi’t laging nariyan ang tunggalian, mula sa banggaan sa loob ng akademya hanggang sa mga piketlayn sa pabrika ng mga panty at bra. Samu’t saring tao na ang aking nakausap at nakilala – mula sa dating bilanggong pulitikal na si Ericson Acosta hanggang sa puganteng heneral na si Jovito Palparan. Sari-saring istorya, sari-saring alaala.
Sa Kulê ako natutong tumindig at lumaban. Mula sa paminsan-minsang pagdalo sa mga rally hanggang sa pagharap ko kay US Secretary of State Hilary Clinton, natutunan kong hindi nararapat magpadala sa agos ng kawalang-pakialam. Natutunan kong ang pagiging peryodista ay higit pa sa pag-uulat ng mga datos. Natutunan kong ang hindi pagpanig ay katumbas ng pagsang-ayon sa kasalukuyang sistema.
Limang taon ang mabilis na lumipas, at wala akong pinagsisihan ni isang araw doon. Walang katumbas ang pagkamulat na dala sa akin ng pagsali sa Kulê, walang kaparis ang mga alaala ng mga lugar at taong sangkot sa iba’t ibang tunggalian.
Marami sa mga kasabayan ko sa Kulê ay may iba na ring landas na tinatahak ngayon – may nangibang-bansa, may nagkapamilya, may nanatili sa akademya, at syempre, may mga piniling ipagpatuloy ang laban kasama ang masa. Panahon na nga upang pumili ng bagong landas na tatahakin, at sigurado ako kung saan ako patutungo.
Maraming maaaring maganap sa loob ng maikling panahon, ngunit hindi tayo dapat basta na lang magpatangay sa hinaharap. Aktibo nating pandayin ang kinabukasan, dahil – baka sakali – maganap na ang ating pinakamimithi sa susunod na limang taon. ●
*pasintabi kay Maykel at sa mga kabanda niya



