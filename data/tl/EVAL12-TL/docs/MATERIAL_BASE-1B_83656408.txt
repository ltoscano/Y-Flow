
PWEDE NANG IKASAL

NAGDIWANG ang mga miyembro ng sinasabing “third sex” sa California sa Amerika noong isang linggo dahil naipasa na roon ang batas na pumapayag na makapagpakasal ang mga lalaki sa lalaki at babae sa babae.
Laman ng mga dyaryo ang balita, mga larawan na nalathala ng mga ‘magsing-irog’ na pareho ang kasarian na masayang nagyakapan, naghalikan at nagbunyi.
Noong nakaraang buwan naman ay napabalita rin ang resulta ng isang survey na nagsasabi na marami raw sa mga Pinoy ang pabor at tanggap naman ang mga bakla at tomboy.
Pero marami sa atin ang hindi sang-ayon sa bagong pasa na batas sa California.
Matindi talaga ang kontrobersya ng same sex marriage.
Sa Amerika mismo, hindi lahat ng States ay pinapayagan ang nasabing pagpapakasal ng pareho ang kasarian.
Lalo rito sa atin na malakas ang impluwensya ng Simbahang Katolika na mahigpit ang pagtutol sa nasabing pagpapakasal.
Balikan natin ang resulta ng survey na nagsasabi na okay naman sa Pinoy ang mga bakla at tomboy, na tanggap sila sa lipunan.
Pero tanggap nga ba natin sila kung mukha namang marami sa mga Filipino ang hindi pabor sa same sex marriage?
Tingnan natin ang isyu sa punto ng karapatan.
Sa Amerika, ang ipinaglalaban ng mga pabor sa same sex marriage ay ang karapatan ng mga miyembro ng third sex.
Marami sa kanila ang mga may kaya at maraming pag-aaring materyal at kailangan itong protektahan kung ang napili nilang ka-partner sa buhay ay kapareho nila ng kasarian.
Dito sa atin, ang daming mga bakla at tomboy ang naaabuso ng mismong mga partner nila.
Napagnanakawan, napagsasamantalahan at nasasaktan.
Pero hindi sila pwedeng magdemanda laban sa partner nila kasi walang batas na nagpoprotekta roon.
Ngayon sa California, protected na ang mga same-sex couple.
Pwede silang magpakasal, pwedeng mag-demand ang bawat isa ng proteksyon laban sa abuso at kataksilan, pwede silang magplano ng long-term partnership.
Handa na ba ang Pinoy na ibigay sa third sex group ang karapatan na kagaya ng meron sa Amerika?



