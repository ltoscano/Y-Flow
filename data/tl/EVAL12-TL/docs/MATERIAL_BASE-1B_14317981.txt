NorthCot LGU nagbigay ng tulong sa mga pambato sa International Math Olympiad

July 21, 2016

LUNGSOD NG KIDAPAWAN, North Cotabato, Hul. 21 (PIA)--- Upang matulungan ang mga batang pambato ng lalawigan sa International Math Olympiad, nagpaabot ng tulong pinansyal ang pamahalaang panlalawigan. Kamakailan ay nag-courtesy visit sa gobernadora ng probinsya sina Phillgeus Matthew Ostique, Grade 5 at Sophia Helen Gador Grade 6 ng Midsayap Pilot Elementary School ng Midsayap. Si Ostique ay kalahok sa China Primary Math Olympiad sa China na nagsimula na kahapon at magtatapos sa Hulyo 30 habang si Gador naman ay sa International Math Wizards Challenge sa Bangkok, Thailand na nagsimula din kahapon at magtatapos naman sa Hulyo 24. Noong nakalipas na taon ay lumahok din ang dalawa sa mga paligasahan sa labas ng bansa. Ayon kay Governor Emmylou Mendoza, ito ay patunay lamang na malayo na ang narating ng lalawigan sa larangan ng edukasyon kaya nararapat lamang na suportahan ang mga kabataan.

Pinuri din ng gobernadora ang mga magulang, guro at tagasanay ng mga bata sa paggabay at pagturo na siyang susi ng kanilang tagumpay. Samantala, nakasaad naman sa DepEd Advisory No. 116 ang pagbuo ng Mathematics Trainersâ€™ Guild na naglalayong lalo pang linangin at paghusayin ang karunungan ng mga kabataan na malaki ang potensiyal sa Matematika. (SJDuerme-PIA12/JSta.
Cruz-NorthCot Media Center)



