HABANG PUMIPINTIG ANG ORASAN PARA SA AMING DALAWA

ANG espesyal na article “I have one chance to do all that I can to please her while the clock still ticks for both of us” ay isang kuwento ni Jhon Henson Ong, isang Photographer, Graphic Designer at Multi-Media Artist.
Mula nang ako’y isilang, hindi pumalya ang aking ina sa pagbibigay sa akin ng suporta sa lahat ng aking naising gawin. Kung sakaling ako ay nagkamali, ipinatitikim niya sa akin ang munting kaparusahan, ito ay upang maituwid ko ang aking maling nagawa, tungo sa tamang tahakin ng buhay.
Sa mga panahon ng aking kalungkutan at pagdaramdam, siya ang balikat na aking kanlungan.
Siya lamang, higit kanino pa man ang makauunawa sa akin.
Ang aming mommy ay maaga na biyuda, siya ang nagsilbing inspirasyon naming magkapatid.
Hinubog niya kami (Jhon Henson at Jeff Hanzen) sa aming paglaki. Habang kami ay nagkakaisip at lumalaki, siya ang naging gabay at kanlungan namin. Nagsakripisyo siya nang lubos para lamang maibigay ang kalingang kinakailangan namin.
Hinubog niya ako at si Jeff sa kung ano man kami sa ngayon. Nagpapasalamat ako sa Diyos sa pagbibigay sa akin ng isang anghel sa aming buhay, na nagpakita at nagbigay sa amin ng pagmamahal, pagkalinga, pagpapahalaga, at naging matatag na haligi na aming sandalan.
Tunay na walang katumbas sa mundong ito ang pagmamahal ng isang ina na katulad niya.
Kaya naman, bilang ganti, pinipilit naming maging mabuti at masunuring anak sa abot ng aming makakaya, upang hindi namin siya mabigyan ng sama ng loob.
Wala na akong mahihiling pa sa aking ina, naipagkaloob na niya ang lahat ng magaganda at nararapat para sa amin.
Iisa lamang ang aking natatanging ina, iisa lamang ang kanyang buhay.
Kaya naman, sa bawat araw ay gagawin ko ang lahat para lamang mapasaya siya, bilang tanda ng aking walang hanggang pasasalamat sa lahat ng nagawa niya. Habang kami ay kapwa may hininga at magkasama rito sa mundong ibabaw.



