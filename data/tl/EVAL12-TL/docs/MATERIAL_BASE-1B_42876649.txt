
LOOTING SA LEYTE AT SA SENADO

DAHIL walang dumarating na tulong galing sa pamahalaan ilang araw matapos ang storm surge sa Leyte at sa mga karatig lalawigan ay nilusob na ng mga nasalanta ang ilang department store at nagkanya-kanya na silang hakot ng lahat ng mga gamit na kaya nilang hablutin.
Tinawag ito ng mga taong gobyerno na “looting” o sa wikang Tagalog ay pandarambong.
Nagbabala ang gobyerno at maya-maya pa ay nag-impose na ito ng curfew para mapigil ang pandarambong na ito.
Lumipas na ang ilang araw at wala pa ring tulong na nanggagaling sa pamahalaan, lokal man o nasyunal.
Hindi lang gutom ang mga taga-Visayas kundi hayok na hayok pa sa pagkain, tubig, gatas at marami pang bagay.
Lahat ng masunggaban ng mga taga-Visayas ay hinakot nila: mga refrigerator, TV set, kutson, shopping cart, lampin, sapatos, damit at iba pa.
Ang palusot ng gobyerno ay nahihirapan silang mag-deliver ng relief goods dahil kulang sila ng katulong at mga sasakyang magdadala ng mga kagamitang ito.
Gayunpaman, sabi ng gobyerno hindi ito dahilan para mag-looting.
Sa mga taong nasalanta, sa mga taong halos mamatay na sa kawalan ng pagkain at matitirhan, wala na silang makitang dahilan para hindi buksan ang mga saradong tindahan na ito.
Magkano lang ba ang na-loot o nadarambong ng mga biktima ng bagyong Yolanda at ng sumunod na storm surge?
Umabot ba ng one million pesos ang kanilang ninakaw?
Ni hindi nga umabot sa tinga ang looting na nangyari sa P10 bilyon na pork barrel scam na iniuugnay kay Janet Napoles at congressmen, senators, government officials at iba pang mga kakutsaba nila.
Nasaan na ang mga donasyon, cash man o in kind?
Wait lang kayo, sabi ng gobyerno. Naibulsa na naman ba ito ng mga ganid sa gobyerno? Nagtataong lang!



