Kaya Natin: Pilipinas, dapat kaibigan ng lahat
By Harvey Keh October 21, 2016 Lumabas ang pinakabagong survey ng Social Weather Stations o SWS kung saan pinapakita nito na maliit ang tiwala ng mga Pilipino sa bansang Tsina habang napakataas naman ng tiwala ng karamihan ng Pilipino sa Estados Unidos o Amerika. Pinapakita lamang nito na hindi talaga nagugustuhan ng ating mga kababayan ang ginagawang pambabraso sa atin ng bansang Tsina sa West Philippine Sea kung saan hanggang ngayon ay hindi pa rin pinapayagan ng Tsina na mangisda ang ating mga mangingisda roon.
Hindi rin naman nakakagulat na malaki ang tiwala natin sa Amerika dahil sa nakaraang ilang dekada ay malaki ang naitutulong nila sa ating bansa lalung-lalo na sa panahon ng trahedya. Kung matatandaan natin, isa sa mga pinakamalaking nagbigay ng tulong ang Amerika sa atin noong tumama ang bagyong Yolanda habang kakarampot lamang ang itinulong ng Tsina sa ating mga kababayan noong mga panahong â€˜yun.

Nakakagulat tuloy ang mga nagiging pahayag ni Presidente Rodrigo Duterte na mas pumapabor pa ito na magkaroon ng maayos na relasyon sa Tsina kaysa sa Amerika.
Sa totoo lang, hindi naman natin kailangan mamili kung sino ang magiging kaibigan at kakampi natin. Pwede namang maging maganda ang relasyon natin sa Amerika at sa Tsina. Malaki ang magiging pakinabang ng ating bansa kung magiging maayos ang relasyon natin sa dalawang malalaking bansang ito.

Halimbawa, alam niyo ba na halos 80% ng mga call center sa ating bansa ngayon, ang kliyente ay malalaking kumpanya sa Amerika? Kapag hindi maayos ang ating relasyon sa Amerika, pwedeng mawala ang mga kliyenteng ito at mawalan ng trabaho ang ilang daang libo nating mga kababayan na nakaasa sa mga call center na ito. Saan dadalhin ni Duterte at ng kanyang administrasyon ang mga mawawalan ng trabaho kapag nangyari ito? Gutom ang aabutin ng kanilang mga pamilya.
Ang bansang Tsina naman ang pinakamalakas na bansa ngayon sa Asya kaya tama rin si Duterte sa panunuyo nito para makakuha ng tulong ang ating bansa.

Ang balita ko ay nakakuha na ng pangako si Duterte mula sa Tsina na tutulong ito sa pagpapagawa ng tren na magkakabit mula hilagang Luzon hanggang sa Bicol region. Malaking tulong ito kung mangyayari ito. Bukod pa rito, ang balita ay tutulong din daw sa pagpapagawa ng drug rehabilitation centers ang bansang Tsina para sa dumadaming mga drug addict sa ating bansa.
Makikita natin na hindi naman kailangan mamili ng Pilipinas ng kanyang magiging mga kakampi at kaibigan, pwede namang lahat ay maging kaibigan natin para mas dumami pa ang tumulong sa ating bansa.



