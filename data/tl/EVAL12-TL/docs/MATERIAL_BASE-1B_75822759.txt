Koleksiyon ng BOC, apektado ng port congestion November 19, 2014 Written by Vic Reyes HABANG papalapit ang Pasko at pagtatapos ng taon, may mga lingkod bayan na malamang na hindi na nakakatulog nang mahimbing. Ang iba siguro ay ninenerbiyos na. Ito ang mga opisyal at empleyado na nagtatrabaho sa mga opisinang sakop ng tinatawag na Lateral Attrition Law (LAL). Sakop ng Republic Act (RA) No. 9335, o LAL, ang mga revenue generating agency na kagaya ng BOC at BIR. Sa ilalim ng LAL ay puwedeng matanggal sa serbisyo ang mga empleyado ng isang ahensiyang hindi makakaabot ng kaniyang collection target. Pero ang mga makakakuha o makakalampas naman ng kanilang target ay mabibigyan ng cash incentives. Siguradong maraming kinakabahan sa mga taga-BOC at BIR. May mga nananawagan din na dapat mahigpit na ipatupad ang LAL. Isa sa mga ito ay si Leyte 1st District Rep. Ferdinand Martin “FM” G. Romualdez. “The Lateral Attrition Act is a very good law and it is really unfortunate that this has not been implemented,” ayon kay Romualdez. Ang nasabing batas, na pinirmahan ni dating Pangulong Gloria Macapagal-Arroyo noon pang 2005, ay naglalayong mapalaki ang tax collection ng gobyerno. Mahigpit na tinutulan ito ng mga apektadong lingkod-bayan, kasama na ang mga taga-BOC at BIR. Pero noong 2008 ay sinabi ng Korte Suprema na constitutional ang nasabing batas. Maraming ahensiya ng gobyerno ang maaapektuhan kapag mahigpit na ipatupad ang LAL. Alam nila, lalo na ng mga taga-BOC, na walang kasiguruhan na maaabot nila ang kani-kanilang revenue collection target. Sa BOC kasi, ang makukolektang buwis ay nakasalalay lang sa dami at klase ng mga dumarating na importasyon. Kapag kakaunti ang importasyon ay siguradong bagsak din ang koleksiyon. Sa totoo lang, malabo nang makuha ng BOC ang kanilang collection target, bukod kasi sa napakalaking unrealistic target, patuloy na hindi nasusolusyunan ang problema ng port congestion. Sa ngayon ay nasa “wait and see situation” ang mga taga-BOC. Umaasa sila, lalo na ang mga rank-and-file, na maiintindihan din ng mga nasa taas ang kanilang kalagayan. Nakakalungkot ang patuloy na kaguluhan na nangyayari sa Mindanao. Ito ay sa kabila ng pagsisikap ng gobyerno na mapabalik ang katahimikan sa rehiyon. Alam naman ng lahat na hangga’t nandiyan ang kaguluhan sa Mindanao ay mahihirapan ang mga otoridad na i-develop ang rehiyon. Kaya nga mahalaga na malansag na ang mga grupong nanggugulo sa Mindanao, lalo na ang Abu Sayyaf. Hindi puwedeng balewalain ang mga terror group dahil armado ang mga ito. Hindi mga ordinaryong kriminal ang mga ito dahil kaya nilang makipagbakbakan ng ilang oras sa ating mga sundalo. Sinabi ni Pangulong Aquino na determinado ang gobyerno na ituloy ang development ng rehiyon sa kabila ng karahasan na gawa ng mga terorista. Ang problema lang, napapatay ang ating mga sundalo na ang tanging pakay sa Mindanao ay mapangalagaan ang katahimikan sa lugar. Kaawa-awa naman ang mga kapatid nating Muslim at Kristiyano na gustong mabuhay nang tahimik sa Mindanao. Paano sila matatahimik kung nandiyan pa rin ang Abu Sayyaf at iba pang terror groups. Sa totoo lang, nagkalat pa rin sa buong bansa ang mga kapatid nating Muslim na lumayas sa Mindanao dahil ayaw nilang madamay sa kaguluhan sa kanilang lugar. Bakit ayaw nilang bumalik sa Mindanao, samantalang nagkasundo na ang gobyerno at MILF na tapusin ang tinatawag na “Mindanao conflict?” Inuulit natin, mahihirapan tayong kumbinsihin ang taumbayan na babalik na ang katahimikan sa rehiyon kung nandiyan pa rin ang mga Abu Sayyaf at iba pang terror groups. Kawawa naman ang mga pinapatay nilang sundalo at pulis.



