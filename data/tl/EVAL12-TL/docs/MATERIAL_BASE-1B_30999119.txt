Camera-favorite na cheerleader
By Elech Dawa July 23, 2016 Pangarap ng long-legged at magandang si Ann Cano na maging isang swimmer. Pero pagpasok niya sa kolehiyo, sa halip na swimming ay naging miyembro siya ng The Golden Stags Cheerleading Squad ng San Sebastian College.
First year sa Baste ang 20-anyos na si Cano nang yayain siya ng kaklase para mag-try out sa cheering squad.
“Wala sa isip ko ang sumali sa cheering squad, kaya lang palagi akong niyayaya ng classmate ko nuon,” pahayag ni 5-foot-5, Cano. “Hanggang sa nagustuhan ko na rin dahil masaya naman kapag nagpa-practice kami.” Madaling natuto ng mga galaw ang graduating Masscommunication student na si Cano dahil sa tulong ng kanyang mga kasamahan.
“Sa una natatakot ako kasi nalulula ako ‘pag ang taas ng bato sa ‘yo,” saad ni Cano. “Pero habang tumatagal ay nasasanay na rin ako.
”Ang dating takot na nararamdaman sa tuwing ihahagis siya sa bawat routine, ay napalitan ng sarap at natagpuan na lang ang sariling ini-enjoy na niya ang paghagis-hagis sa kanya. Dahil sa tapang, naging favorite siya ng kamera.
“Ang sarap kapag umiikot ka na sa ere tapos babagsak ka sa mga kamay na malalambot,” ayon sa maputing si Cano.
Kapag may laro ang Stags, ke abante o naghahabol sa puntos ay ganado siyang mag-perform sa halftime, dahil sa pamamagitan lamang ng performance ng cheering squad nila maipapakita ang suporta sa koponan.
“Ganado ‘pag lamang ang Baste, ‘pag naghahabol ay kailangan higit na gandahan namin ang performance para kahit dun eh makalamang kami sa kalaban,” nakangiting sabi ni Cano.
Mahirap ang maging cheerleader dahil buwis-buhay din ito lalo na kapag ibinabato ka na sa ere, pero mabilis pa rin na natuto si Cano kahit wala siyang background.

“Kailangan lang ng tiwala sa sarili at sa mga kasamahan mo rin dahil nasa kanila ang kaligtasan mo at higit sa lahat ay dapat nagdadasal ka rin para walang masamang mangyari sa iyo,” pagtatapos ni Cano.



