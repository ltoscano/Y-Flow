Generika winalis ang second round By Elech Dawa August 1, 2016
Binuldoser ng Generika ang 25-16, 25-17, 20-25, 25-13 panalo laban sa Standard Insurance-Navy para walisin ang second round ng 2016 Philippine Superliga (PSL) All-Filipino women’s volleyball tournament sa FilOil Flying V Centre sa San Juan City kahapon.
Galing sa 24-26, 25-13, 25-19, 25-14 panalo ang Generika kontra winless Amy’s Kitchen noong Sabado, tinapos ng Life Savers ang three-game second round sweep para makuha nila ang top seed sa Pool B sa club tourney na suportado ng KLab Cyscorpions, Asics, Mikasa at Mueller kasama ang TV5 bilang official broadcast partner.
Nagsanib sina spikers Ria Meneses, Gen Casugod, Shaya Adorador, at Chloe Cortez ng pinagsamang 51 attack points para sa Generika. Tumikada si skipper Rubie De Leon 31 excellent sets para sa Life Savers habang si Meneses ang namuno sa lahat ng scorers na may 16 points.
“Ang target talaga namin ma-sweep ‘yung second round para mapakita na nag-i-improve ‘yung team at the same time maganda naman ‘yung feedback sa amin ng management at sa mga fans,” pahayag ni Assistant Coach Jeffrey Drio.
May kinana rin si Casugod na seven spikes, four service aces at three blocks para sa kanyang 15 puntos habang may 13 at 12 markers sina Adorador at Cortez.
“Masaya kami kasi ‘yung mga previous games namin panalo at nakita namin ‘yung kaunti naming improvement pero hindi pa ito ‘yung 100 percent na inaasahan namin sa team kasi kailangan pang mag-blend ng team.” saad ni Drio na hinalilihan si head coach Francis Vicente.
Haharapin ng Life Savers last placer sa Pool B na Amy’s Kitchen para sa sudden-death classification for 5th to 8th places sa Huwebes sa Malolos Convention Center sa Bulacan.
Tangan ng Standard Insurance-Navy ang 1-2 card, makakatapat nila ang Cignal (2-1) sa August 6 para sa knockout game.



