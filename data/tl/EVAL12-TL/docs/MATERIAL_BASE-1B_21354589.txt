TEATRA MALAGASY
"HIDI-SEHATRA"
PIESY HAFA KELY HATOLOTRY NY TROPY JEANNETTE

"HIDI-SEHATRA". Tantara vaovao hatolotry ny Tropy Jeannette ho antsika amin'ny alahady 7 novambra ao amin'ny Tranompokonolona Isotry. "Hidi-Sehatra", tsy inona fa izay zava-miseho any ambadiky ny sehatra, rehefa mihidy ny ridao, mialoha ny hidiran'ny mpilalao tetra eo amin'ny lampihazo.

Zava-baovao, tantara vaovao. Hafa kely! Fa izay iainan'ny mpilalao teatra any ambadiky ny sehatra mandritra ny fisoloana akanjo, fanovana ravaka, sns. izany no hahariharin'ny mpanoratra azy amin'io piesy teatraly io. Ny mpanoratra, izay tsy olom-baovao eo amin'ny tontolon'ny teatra malagasy intsony: Mbato Ravaloson, mpandrindra an-tsehatra ary mpilalao ihany koa amin'io fampisehoana io, ankoatra ny maha mpanoratra azy.

Fa anisan'ny mampiavaka ny piesy "Hidi-Sehatra" amin'izany koa ny faharetany, ora iray sy sasany ihany, ary tsy misy hidin-tsehatra (entractes1) fa tsoa-tokana sy mitohy ny fizotran'ny tantara ka ny hiran'Andrianary Ratianarivo any ambadiky ny lampihazo no manelanelana ireo fisehoana (actes2) telo aminy - raha azo lazaina ho fisehoana izany. Hatramin'izay mantsy dia somary mahamonamonaina ihany ny fijerena tantara tsangana eto amintsika: ora telo be izao, ka ny fisian'ny hira "kalon'ny fahiny" no tena mahalava azy.

Mampiavaka io piesy teatraly io koa anefa ny fahavitsian'ny mpiantsehatra (mpilalao), tsy misy afa-tsy dimy; ny ravaka tokana ihany fa tsy miovaova nezahin'ny mpandrindra an-tsehatra haneho izay tena toe-javatra any ambadiky ny sehatra (loges3); farany, ny teny ampiasaina, tsy akademika loatra araka ny lal√†n'ny literatiora madiorano, fa izay fandre andavanandro no hamoahana ny hevitra - mety4 ho toy izany koa ny fihetsika.

Raha fehezina izany rehetra izany dia azo lazaina fa tsy filalaovana teatra loatra no hataon'ny Tropy Jeannette amin'io fampisehoana indray mitoraka io,5 fa fampisehoana an-karihary ny zava-misy sy iainan'ny mpilalao teatra any ambadiky ny sehatra any - tsy hitantsika mpijery hatramin'izay. Hay misy fiainana manokana, azy samy mpiantsehatra6 any ambadika any: hafa kely, tsy hampoizina. Ny fahatongavantsika mianakavy hijery azy no tena hahazoana miaina izany mivantana. Izany dia ho fampiroboroboana ny teatra malagasy rahateo amin'ny fanohanana ny ezaka hamoaka zava-baovao toy izany. Fa ho ainga vao amin'ny fampivoarana ny tantara tsangana eto amintsika, voalaza mandrakariva fa "klasika" tsy manam-piovana sy tsy manaitra intsony, no anisan'ny nanosika an'i Mbato Ravaloson hanoratra sy hanatontosa fampisehoana toy izany: zava-baovao, hafa kely.

R.R.
