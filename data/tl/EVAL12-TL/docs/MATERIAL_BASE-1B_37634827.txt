Kahol Walang Kagat

Laman ng balita ang panenermon ni Pang. Noynoy Aquino sa Bureau of Immigration sa ika-72 anibersaryo pa man din nito. Sinermonan niya ang ahensya sa pagpapatakas sa bansa mga sikat na suspek sa mga krimen at pagpapapasok naman sa mga miyembro ng dayuhang sindikato sa cybercrime human trafficking. Kasama sa una sina dating Gob. Joel Reyes ng Palawan at ang kapatid nitong si Mario, mga suspek sa pagpatay sa mamamahayag at maka-kalikasang aktibistang si Gerry Ortega.
May kagyat na motibo si Aquino: ang patunayang kontra-katiwalian siya sa gitna ng kaliwa’t kanang ispekulasyon at batikos tungkol sa paglusob ni dating Undersecretary Rico Puno ng DILG sa bahay ni dating Sec. Jesse Robredo para umano protektahan ang mga dokumento nito. Hindi maalis sa isip ng publiko na may bahong gustong pagtakpan ang kabarilan ng pangulo, na pinatampok ng pagtanggi sa kanya ng pamilya ni Robredo. Ang masama pa, inako ni Aquino ang pag-uutos kay Puno.
Kung idudugtong naman sa nauna niyang panenermon sa isa pang ahensya ng gobyerno, sa Pagasa, lulutang ang paninisi at paghuhugas-kamay ni Aquino sa mga kapalpakan ng kanyang gobyerno. Gusto niyang palabasing wala siyang pananagutan, kahit pa may kasalanan ang kanyang gobyerno – ang barat na sahod at benepisyo sa Pagasa at ang hindi pagtuklas at pagpaparusa sa mga tiwali sa BI. Sa kaso ng BI, hugas-kamay rin siya sa kaduda-dudang pagtakas ng magkapatid na Reyes.
At kung idudugtong pa sa isa niyang panenermon sa isang anibersaryo – kay Noli de Castro sa anibersaryo ng ABS-CBN – lalabas ang arogansya ni Aquino. Ang akala niya, tatampok ang pagiging “matuwid” niya sa pagbunton ng sisi sa mga umano’y palpak at baluktot. Ang akala niya, hindi bubwelta sa kanya ang sermon niya: ang kapabayaan ng gobyerno sa mga ahensyang nabanggit at, sa kaso ni De Castro, ang kawalan ng mabuting ibabalita sa lagay ng ekonomiya ng bansa.
Pero may dagdag na panganib ang panenermon niya sa BI, na nakapuntirya sa katiwalian sa naturang ahensya. May magagawa ba ang panenermon niya? Mababago ba nito ang ahensyang notoryus sa korupsyon, kaya sinamantala noon ni Sen. Miriam Defensor-Santiago para magpakilalang anti-korupsyon? Parang gustong sabihin ni Aquino na katumbas ng katiwalian sa BI ang pag-uulat ni De Castro at pag-uulat ng Pagasa, pwedeng baguhin basta lang gugustuhin.
Pero hindi mababago ng panenermon ang katiwalian sa BI. Hindi rin totoo ang gustong palabasin ng eksenang ito: na may magagawa ang pagkontra ng pangulo para matanggal ang katiwalian sa gobyerno. Sa panenermon na ito, samakatwid, sinisikap ni Aquino na palakasin ang repormistang ilusyong pwedeng matanggal ang korupsyon sa pamahalaan. Pero kahit ang kahol na ito ay patunay ng kawalang-kakayahang kumagat: nanenermon na lang dahil hindi kayang tanggalin ang katiwalian.



