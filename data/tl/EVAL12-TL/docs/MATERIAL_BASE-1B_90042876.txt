Game 6 sa Cleveland: CRASH BROTHERS MAS GUTOM June 16, 2016 Naglaro na parang walang bukas si Kyrie Irving sa 112-97 Game 5 win ng Cleveland Cavaliers kontra Golden State Warriors noong Lunes sa Oakland.
May 41 points si Irving, pinantayan ang produksiyon ng kakamping si LeBron James.
Binansagang Crash Brothers ang dalawa dahil sa walang tigil na pag-atake sa depensa ng Warriors.

Durog ang bawat iharang ng Golden State, ininda ang pagkawala ng rim protector at solid defender nilang si Draymond Green na suspendido ng isang laro.

Sinamantala nina James at Irving ang pagkakataon, siniguro na babalik pa ang serye sa Cleveland para sa Game 6 sa Huwebes (Biyernes sa Manila).
Naiiwan pa rin ang Cavs 3-2, kaya asahan na mas gutom pa ang Crash Brothers sa harap ng kanilang fans sa Quicken Loans Arena.
Pipilitin ng dalawa na itabla ang NBA Finals, para sa huling pagkakataon ay dadayo muli sa Oakland sa Game 7. May tsansa pa ang Cavs na maging unang player na aahon mula sa 3-1 deficit.
“We’re not satisfied,” deklarasyon ni Irving. “We understand the magnitude of what Game 6 means for us at home, and we know that it will be an incredible level that they’re going to play at, and we have to play at an even better level.”
Hindi nagawang tapusin ng Warriors ang serye, may dalawa pang tsansa para sa ikalawang sunod na taon ay muling itaas ang Larry O’Brien Trophy – laban sa Cavaliers.
Dadayo ang Golden State sa Cleveland na may Green na sa lineup, pero hindi sigurado kung makakalaro si big man Andrew Bogut na nabugbog ang tuhod sa Game 5.



