BAGONG TAON, BAGONG PAG-ASA

MANGUNGUNA na po ako sa pagbati sa inyo ng Manigong Bagong Taon! Panatilihin nating kumpleto ang ating mga daliri pagpasok ng 2014.
Taon-taon na lang tayong nangangarap ng pagbabago sa ating bansa. Tulad na lang ng aking hangad na sana’y umayos na ang mga tao riyan sa Land Transportation Office. Isama na rin natin ang Land Transportation Franchising and Regulatory Board. Patapos na lang ang taong 2013 ay mayroon pang isang bus ng Don Mariano Transit na nalaglag sa West service road sa Bicutan, Parañaque mula sa Skyway. Ang tsuper ng bus na si Carmelo Calatcat ay pumanaw na rin noong Lunes ng umaga matapos ang pitong araw na
pag-aagaw-buhay sa Parañaque Doctors Hospital.
Bakit LTO at LTFRB? Una, ang LTO ang nag-iisyu ng driver’s license. Hindi ba nagkalat ang mga fixer sa kahit na anong sangay ng LTO rito sa ating bansa? Nakapanood na rin ako ng isang practical examination sa LTO Las Piñas kung saan ang ipinagawa ng instruktor sa isang aplikante ay “Start, primera, abante, preno, atras, patay makina, ok.” Sabay baba ang aplikante at pinirmahan naman ng instructor ang kanyang papel. Ngayon, ‘wag na tayong magtaka kung bakit maraming aksidente sa daan. Kasi pati ang mga hindi karapat-dapat na mabigyan ng driver’s license ay nabibigyan. Ilang bulag na nga ang meron nito, ‘di ba? Ano kaya ang magagawa ng bagong LTO Chief na si Alfonso Tan? Ako mismo, ayoko nang umasa pero sabi nila, e, ‘’wag tayong mawalan ng pag-asa.
Sa LTFRB naman, kahit na anong sama ng track record ng isang bus company ay patuloy pa ninyong pinapayagan ang mga ‘yan na bumiyahe. Bakit? Kabawasan siguro ng kita sa kanila ang pagsususpinde o pagbabawas ng mga bus sa lansangan. Puwede rin kayang umasa kay LTFRB Chairman Winston Ginez? Umupo ito noong Abril lamang.
May magbabago kaya? 2014 na. Dalawang taon na lang si PNoy ngunit napakalayo pa na maituwid ang mga daan dito sa atin.



