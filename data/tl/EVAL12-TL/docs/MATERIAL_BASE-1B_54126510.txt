
FILIPINO BORN FIGHTER

BAGO pa man nakilala ang people’s champ na si Manny Pacquiao sa larangan ng boxing, kilala na ang mga Filipino bilang isang lahi na mayroong mga magagaling at matatapang na mandirigma. Lapu-lapu, Rajah Sulayman at Andres Bonifacio – sila ay ilan lamang sa mga mandirigmang Pinoy na nakilala dahil sa kanilang tapang at galing sa pakikibaka laban sa mga dayuhang nais sakupin ang ating bayan.
Sa kabila ng paglipas ng panahon, hindi nawala ang katapangan at husay sa pakikipaglaban ng mga Filipino, sa katunayan sa minsang pagbisita ko sa San Francisco, USA ay nakilala ko si Grand Master Arceo, isang ekspertong martial artist at ang may-ari ng Arceo’s Shotokan Karate School doon. Tubong Pampanga si Grand Master Arceo at ayon sa kanya, bata pa lamang siya nang matuto siya ng karate sa paggabay ng kanyang nakatatandang kapatid.
Dekada sitenta nang magtungo ang kanyang ama sa Estados Unidos at hindi nagtagal ay nagdesisyon itong kunin silang magkakapatid, kasama ang kanyang ina, upang doon na sa San Francisco manirahan.
Sa kabila ng pagiging malayo sa sariling bayan, ipinagpatuloy pa rin ni Grand Master Arceo ang pagsasanay ng Shotokan Karate, isang uri ng martial arts na nagmula pa sa Japan.
Nagbunga ang palagiang pagsasanay niya, naging bihasa siya sa larangan ng martial arts. Naging blackbelter maging ang kanyang limang kapatid na lalaki at isang babae.
Dahil na rin sa kanyang natatanging passion para sa shotokan karate, hindi naging sapat para kay Grand Master Arceo, na manatili sa kanya at sa kanyang mga anak ang kaalaman dito,.
Nagtayo siya ng isang paaralan, na naglalayong humubog ng mga kabataang interesadong matuto nito – ang Arceo’s Shotokan Karate School.
Hindi lamang palaganapin ang shotokan karate ang layunin ni Master Arceo nang itatag niya ang kanyang eskuwelahan, nais din niyang turuan ng disiplina at ilayo sa masasamang impluwensya ang mga kabataan.
Maraming kabataan, mapa-Filipino man o ibang lahi ang nagpapaturo at nagiging estudyante ni Grand Master Arceo. Sa kanyang tapang, galing at husay sa napiling larangan ay tunay na nakuha niya hindi lamang ang paghanga kundi pati na rin ang respeto ng mga ito.
Likas sa ating mga Pinoy ang pagiging matapang at palaban. ‘Ika nga ng marami ‘we are born fighters’ daw, kaya naman sa tuwing panahon ng problema at pagsubok lagi nating tandaan na kaya natin itong lam!!pasan sapagkat tayo ay may kakayahang lumaban at ‘di kalaunan ito’y mapagtagumpayan!



