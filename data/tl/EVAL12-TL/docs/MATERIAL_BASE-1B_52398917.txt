KABABUYAN NI DRILON AT PONDO NI PNOY

GARAPAL ang tangi na maitatawag ko sa magkakasunod na press release ni Senate President Franklin Drilon ukol sa isyu ng pagpapatawag kay Janet Lim-Napoles na binansagan bilang “pork barrel queen”. Noong una, deny to death si Sen. Drilon na hindi niya kilala si Napoles.
Nang lumabas ang kanilang sweety pictures, sosyalang Kodak lang daw ‘yun. Sabi nga sa Pranses, “Mont Blanc”.
Sa ilang panayam kay Drilon, garapal na inunahan na niya ang mga kapwa senador na “malamang daw” na ang isasagot ni Napoles ay batay sa privacy o right to self incrimination. Dahil diyan, tiyak na balewala ang “subpoena” na nilagdaan niya. Binigyan na ni Drilon ng lead si Ms. Janet.
Nauna riyan ang pagtanggi niya na pirmahan ang subpoena ni Napoles at humingi ito ng payong ligal sa Ombudsman na may hawak ng kaso. Dahil kakampi niya at ni Noynoy si Donya Conchita Carpio-Morales, sumang-ayon siya sa “ideya” ni Boy Franklin.
Kaya ang mangyayaring pagdinig ng Senate Blue Ribbon Committee sa November 7 ay balewala, basura at moro-moro lang. Palabas lang iyan ni Boy Franklin para huwag masabi na ayaw niya talagang sumipot si Napoles sa Senado. At iyan ay wala ring duda na binasbasan ng Malacañang.
Noong una, nagyabang si BSA3 na hawak daw niya ang kaban ng bayan para matiyak na hindi masasayang, malalaspag at magagastos sa “maling paraan.” Hawak niya ang pondo ng Presidential Social Fund, Presidential Discretionary Fund, Pagcor Fund, PCS Fund, Conditional Cash Trasfer Fund, PDAF, DAP, Government Agencies Saved Fund at iba pang FUNDA-RAM-BONG na nasa kamay niya.
Sa mga kalamidad sa Zamboanga City, Nueva Ecija, Bohol at Cebu – tiniyak niya na paldo-paldo ang pondo para sa kalamidad. Just after a couple of days, nagsabi ulit siya na sagad na raw ang calamity fund! Papaano naubos?
O sige, huwag na lamang ‘yun.
Gamitin na lamang ang Malampaya Fund na P130+ bilyon. Eh, sabi ni Noynoy, hindi maaaring galawin iyon dahil nakalaan para sa kanyang programang pang-enerhiya. Sinabon pa nga niya uli si ex-Pres. Gloria Macapagal Arroyo dahil inabuso raw nito ang pondo ng Malampaya Fund, ‘di ba?
Very good na sana, eh. Nang magsalita si National Treasurer Rosalia de Leon sa Senate Development Budget Coordinating Committee, walang gatol niyang inamin na inubos na raw ang pondo ng Malampaya Fund! Anong kagaguhan ito?
Akala ko ba walang kurakutan ngayon? Paulit-ulit na sinasabi ni PNoy na kontrolado niya ang lahat ng pondo pero wala na pala? Papaano ang mga ito? Malamang na ubos na rin ‘yung iba pang pondo sa kamay ni NOYNOY.



