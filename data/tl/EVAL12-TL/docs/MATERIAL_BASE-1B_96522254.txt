LANSAGIN ANG SENADO

NAKABUBURAT na ang iskandalo sa Senado. At ang iskandalo ay tungkol sa pangungulimbat ng pera ng mga senador.
Sino ba naman ang matutuwa na ang pinagtatalunan ay ang ginagawang pagnanakaw ng mga mambabatas sa pork barrel na mula sa buwis ng bayan?
Siyempre, ang mga senador na ang titigas ng mukha sa pagdenay.
Si poging senador, nagsabing pineke lang daw ang kanyang pirma.
Si Sexy, wala ring alam. Lalo na si Tanda na nagkaulyaning limpak-limpak na salapi ang kanyang naibulsa mula sa kanyang “share” sa mga nakulimbat ni pork barrel queen Janet Napoles.
Araw-araw ay usapang katarantaduhan ang pinag-uusapan sa mataas na kapulungan.
At silang pare-parehong mga mandarambong ang ngalngalan nang ngalngalan.
Si Sexy mismo ang umaangal na bakit sila lang nina Pogi at Tanda ang pinag-iinitan? Marami rin naman daw senatong ang mandarambong.
Nakita n’yo na, talagang maraming tarantado riyan sa Senado…pero mga nagmamalinis.
Sa ating mga miron, mabubuwisit ka dahil nasasayang ang ating oras at salaping buwis sa kanilang mga pinaggagagawa.
Pero sa kabilang banda, okey lang dahil nalalaman natin kung sino-sino ang mga magnanakaw.
Kaso ang problema, ang imbestigasyon laban sa mga mandarambong ay hindi rin naman seryoso. Pulitika lamang ito at simula ng gibaan ng magkabilang panig para sa nalalapit na halalan.
Sa mababang kapulungan naman, pinag-uusapan na ang charter change. Okey sa akin ito.
Lalo na kung ang pagtatalunan sana ay ang pagbuwag na lang sa Senado, pati na sa Kamara nang mawala na ang mga bwisit sa buhay nating mga kawatan ng pondong bayan.
Tingnan natin kung hindi manahimik ang mga mambabatas kapag pagbuwag sa kanilang kaharian na ang pinag-usapan.



