ISPORT LANG!: POC vs PSC sasabog
By Zaldy Perez October 2, 2016 Nagbabantang sumabog ang hindi pagkakaunawaan ng Philippine Olympic Committee (POC) at Philippine Sports Commission (PSC) na may kinalaman sa kontrol sa mga national athletes na naghahanda para sa international competitions.

Kaugnay ito sa naging pahayag ni POC president Peping Cojuangco, na sila ang kokontrol at titingin sa preparasyon ng mga elite athletes na kakatawan sa bansa sa SEA Games, Asian Games at Olympics.
Sa PSC naman daw ang pag-develop sa mga atleta at pagpapalakas sa mga grassroots program sa bansa. Nasabi na daw ni Cojuangco ang plano niyang ito kay Ramirez.
Sa totoo lang kung sa ngayon ay maganda pa ang relasyon ng dalawang opisyal dahil sa gustong mangyari ni Cojuangco, malamang na umasim ito sa susunod na mga araw.
Inilabas ni Cojuangco ang kanyang plano ilang araw lamang ang nakalipas matapos na magpahayag si Ramirez, na nais ng kanyang ahensiya na magkaroon ng malaking bahagi o parte sa preparasyon ng mga Filipino elite athletes.
Sinulatan na nga raw ni Cojuangco ang mga lider ng National Sports Associations (NSAs) at hinihingi na ang mga pangalan ng mga athlete na naghahanda sa 2017 SEA Games at Asian Games para masimulan na daw ang training ng mga ito sa Enero.
Kung sabagay kung tutuusin, talagang responsibilidad ng POC na tingnan kung maayos ang preparasyon ng mga atleta at maging ang pagbuo ng mga sports program kasama na rito ang grassroots at ang pondo na gagamitin ay magmumula naman sa PSC.
Nakikita ng Isport Lang! kung bakit gustong magkaroon ng papel ng PSC sa training dahil gusto lamang masiguro nito na nagagamit ng tama ang ultimo sa kahuli-hulihang sentimo na kanilang inilalabas para sa training ng mga national athletes dahil pera nga naman ito ng bayan.



