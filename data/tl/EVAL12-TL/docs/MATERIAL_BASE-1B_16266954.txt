
PAGHAHANGAD NG KREDITO SA KALAMIDAD, NAKASUSUKA

MARAMI pa tayong kababayang biktima ng lindol sa Visayas, lalo sa Bohol, na hindi pa naaabot ng tulong.
Kaya, tuloy ang iba sa kanila ay umaasa sa pamamalimos sa kalsada at ang iba naman ay humahantong sa pagnanakaw sa kapwa.
Nakapanlulumong makita na dahil sa gutom at tulong na medisina, marami sa kabataan ang nagkakasakit.
Dito ngayon pumapasok ang ating pangambang baka dahil sa pagkadesperado ng ilang ina at kababaihan, mapilitan silang magbenta ng laman basta may maipansalba lamang sa nagugutom na pamilya.
Sa gitna ng kalunos-lunos na sitwasyong ito, nakasusukang mapanood ang mga politiko at mga ahensiya ng gobyerno na nagpapatigasan, nagpapataasan ng ihi at nagtatalo sa kung sino sa kanila ang dapat mamahagi ng relief goods sa mga biktima.
Pinalayas ni Maribojoc Mayor Leoncio Evasco ang mga volunteer ng National Red Cross dahil tumanggi ang nasabing grupo na i-turn over sa alkalde ang mga relief goods.
Nais ni Evasco na siya ang direktang mamahagi ng relief goods pero nais muna ng PNRC na gawing maayos ang pamimigay ng tulong at hindi magkagulo ang mga bibigyan batay sa kanilang polisiyang “No list, no relief goods”.
Ayaw ng PNRC na masayang ang ipinamamahaging tulong mula sa donasyon ng mga kompanya at mga indibidwal at lalong ayaw nitong magamit sa pamumulitika ang relief operation.
Itinanggi naman ni Evasco na siya ay namumulitika.
Dahil pinaalis ni Evasco ang PNRC sa Maribojoc, lalong nalagay sa balag ng alanganin ang mga kababayan natin dito.
Pagkain na, naging bato pa!
Hindi natin sinasabing tama ang PNRC at mali si Mayor Evasco o vice versa, bagkus dapat ay inisip nila ang sitwasyon ng mga biktima ng lindol.
Kung hindi pala tanggap ng Red Cross ang kagustuhan ni Evasco, mas nangibabaw pa rin sana sa kanila ang awa sa mga taong sumisigaw ng tulong habang gutom na gutom at uhaw na uhaw dahil ilang araw nang hindi nadadantayan ng saklolo.
Umalis ang PNRC nang walang iniiwang relief goods sa Maribojoc.
At sana rin, hindi ipinairal ni Evasco ang kanyang pride dahil ayaw siyang papormahin ng PNRC sa pamamahagi ng tulong.
Lubos dapat siyang nagpasalamat ‘pagkat may dumating na tulong para sa kanyang constituents.
Pasensiya siya kung walang tiwala sa kanya ang PNRC dahil naging garapal ang mga politikong tulad niya sa ginagawang pamumulitika sa gitna ng mga kalamidad.
Sobrang nakalulungkot at nakasusuka, tila wala na sa mga politiko at mga ahensiya ng gobyerno ang tunay na pagtulong kung hindi rin lang sila makikinabang at makaaangkin ng kredito.
Mga pukaw na n’yo!



