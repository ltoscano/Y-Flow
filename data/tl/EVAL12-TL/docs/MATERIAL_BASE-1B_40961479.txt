Mga lokal na kandidato sa Romblon, lumagda sa peace covenant

January 28, 2016 Dinnes M. Manzo

ROMBLON, Romblon, Enero 28 (PIA) --- Isinagawa kahapon sa Multi-purpose Hall ng Romblon Police Provincial Office ang Signing of Peace Covenant for a Secure and Fair Election (SAFE) 2016 ng mga lokal na kandidato sa Romblon. Ayon kay Deputy Chief of Police PInsp. Ledilyn Y. Ambonan, sa pamamagitan nito ay nangangako ang mga tatakbo na iwawaksi ang karahasan at buo ang suporta sa paggarantiya ng matagumpay at makabuluhang pagsasagawa ng Secured and Fair Elections o SAFE ngayong Mayo. Pinaalalahanan naman ni Commission on Elections Municipal Election Officer Noreen Macaria Mi√±ano ang lahat ng mga kandidato na sumunod sa electoral process. Kabilang na dito ang pagtalima sa muzzle taping ng kanilang lisensiyadong baril, pagsunod sa ipinaiiral na gun ban, pagsumite ng Statement of Contributions and Expenses at wastong paglalagay ng mga tarpaulin sa mga itinalagang lugar lamang. Bukod sa COMELEC at pulisya, nagsilbing saksi rin sa pagpirma sa kasunduan sina Pastor Marco C Esguerra ng Higher Ground Baptist Church at Rev. Father Arestio Royo, Parish Priest, Diocese of Romblon. Nagtapos ang nasabing aktibidad sa pamamagitan ng sabayang pagbigkas ng mga kandidato sa covenant na kanilang nilagdaan.(DM/PIA-IVB/Romblon)



