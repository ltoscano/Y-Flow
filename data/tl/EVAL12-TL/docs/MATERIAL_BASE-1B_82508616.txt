
PONDONG MALAPIT SA KURAKUTAN

ANG sabi ni Pangulong Benigno Simeon Aquino III at kanyang mga katoto ay kailangan ng pamahalaan ang pera mula sa Disbursement Acceleration Program (DAP) para mapalago ang ekonomiya at matugunan ang iba pang gastusin ng pamahalaan lalo na kung may kalamidad.
Idinagdag pa niya na pinapayagan ng kasalukuyang Saligang Batas ang pagsasama-sama ng perang natipid ng pamahalaan sa isang pondo na kung tawagin ay DAP. Ang perang ito ay maaaring gastusin sa anomang pangangailangan ng pamahalaan at hindi na kailangan pa ang paglalaan (appropriation) ng Kongreso.
Isa pang ginagamit na depensa para mapanatili ang DAP ay ang pangangailangan ng discretionary funds ng Pangulo upang makakilos ito. Ang discretionary fund na ito ay hindi na nasisilip ng Commission on Audit.
Kung susundan natin ang lohika ni Pangulong B.S. Aquino III at mga amuyong niya ay lumalabas na hindi na kailangan ang Kongreso para sa pagpopondo ng mga gastusin ng pamahalaan.
Mangyaring ipasok na lamang ang budget sa DAP para si Pangulong B.S. Aquino III na lamang ang magdesisyon kung saan gagastusin ang pera katulad ng pagpapasya niya na bigyan ng milyon-milyong piso ang mga senador mula sa DAP matapos magpasya ang mga ito na sibakin si dating Supreme Court Chief Justice Renato Corona sa poder. Ang tila kwestyunableng kilos na ito ni Pangulong B.S. Aquino III ay ibinulgar kamakailan ni Sen. Jinggoy Estrada sa isang privilege speech niya sa Senado.
Malinaw na walang oversight o control kung paano gagastusin ang perang ito. Dahil dito ay bukas ito sa pagkakataon na kurakutin ng mga mapagsamantala sa pamahalaan. Ito ang dahilan kaya marami ang nananawagan na dapat ng alisin ang DAP at iba pang uri ng pork barrel.
Walang nagsasabing ninanakaw ni Pangulong B.S. Aquino III ang pera mula sa kaban ng bayan. Ang sinasabi ng bayan ay inilalagay niya sa isang sitwasyon ang pera ng bayan na madaling nakawin at abusuhin. Mapanganib ito laloâ€™t ang ating mga pul-politiko at mga taong nasa poder ay halinang-halina sa kultura ng kawalang pananagutan o culture of impunity.
Ang hirap kasi kay B.S. Aquino III, ang nakikita lamang niyang problema ng bayan ay ang pagnanakaw ng mga kawatan.
Hindi niya nakikita na suliranin din ang pagpapanatili ng mga kondisyon tulad ng PDAF at DAP kung saan matutuksong magnakaw ang mga nasa poder. Hindi nakikita ng Pangulo na suliranin ang patuloy na pamamayagpag sa ekonomiya, pulitika, at socio-kultura at ang walang humpay na pagkamal ng yaman ng bansa ng iilan lamang.
Hindi niya nakikita na suliranin ang patuloy na pagdayo ng ating mga mahal sa buhay sa ibang bansa upang makahanap ng trabahong magbibigay ng disenteng sahod.
Maraming hindi nakikita itong si Pangulong B.S. Aquino III, haaaay.
* * *
Para sa mga karagdagang impormasyon tungkol sa mga isyu ng pa-nahon ugaliing makinig sa podcastpilipinas.com/nelsonflores tuwing Huwebes alas-nueve (9) hanggang alas-diyes (10) ng gabi.



