Ang pananampalatayang Filipino (Unang Bahagi)

MATAGUMPAY na naitanim ng mga Kastila sa mayorya ng ating mga kababayan ang pagiging Kristyano kaya’t hindi katakataka na kaliwa’t kanan ang mga sekta nito sa ating bansa ngayon.
Malaki ang gampanin ng Kristyanismo sa pagbibigkis sa mga kababayan natin lalo na ‘yung mga nasa ibayong dagat. Ano man ang ating tribu – Tagalog, Ilocano, Igorot, Cebuano etc… — ay nagkakaroon tayo ng pagkakaisa dahil sa pananampalatayang iniwan ng mga Kastila. Ang mga simbahan o kapilya, lalo na sa ibang bansa, ay nagiging sentro ng pagkikita, ugnayan at kasiyahan ng ating mga kababayan. Hawig na hawig ito sa mga gawain at damdamin ng mga unang tagasunod ni Hesus.
Sinadya man ng mga Kastila na huwag tayong turuan ng kanilang wika’t kaugalian upang tayo’y manatiling watak-watak ay hindi nila sinasadyang nagkaroon pa rin tayo ng pagkakaisa sa pamamagitan ng pananampalatayang Kristyano. Nanatili man hanggang ngayon ang ating pagiging maka-tribu dahil ang ating bansa ay isang arkipelago na tinatahanan ng mga tribung may iba’t ibang wika at pangkalahatang kaugalian, naging isa naman tayo sa pananampalataya’t kaugaliang panrelihiyon tulad ng mga prusisyon o pagbasa ng pasyon.
Bukod sa pagiging bukal ng pagkikita-kita’t kasiyahan ang simbahan, kung babasahin natin ang “Pasyon and Revolution” at “Filipinos and their Revolution” ng iskolar na si Reynaldo Clemena Ileto ay makikita kung paano naging lengwahe rin ng ating dakilang pakikibaka para sa kalayaan ang pananampalataya. Nakita ng mga bayani na ang pasyon ni Hesus ay katulad ng hirap na dinaranas ng bayan sa kamay ng mga dayuha’t kakutsaba nilang lokal na ginoo. Kumilos ang mga bayani ayon sa hinihingi ng pananampalataya at pumutok ang maraming pag-aaklas sa iba’t ibang dako ng Filipinas na nauwi sa Himagsikang 1896.
Gayonman, pagpasok ng ika-dalawampung siglo, dinala ng mga Amerikano sa ating dalampasigan ang kaalaman kaugnay ng mga malawakang iskismo na nangyari sa loob ng Simbahang Katoliko Romano noong ika-15 daang taon. Doon natin nakilala ang iba’t ibang sektang Kristyano na kung tawagin ay protestante. Naging bulag tayo sa mga iskismong ito dahil sarado Katoliko Romano ang mga Kastila. Itinago nila sa atin ang mga kaganapang ito na yumanig nang husto sa Katolisismo.



