Huwebes, Setyembre 26, 2013

Multo ng Buhay Mo

Multo ng Buhay Mo (Lk. 9: 7-9) Takot tayo sa multo. Tinatakbuhan nating yung mga lugar at pagkakataon na may nagsabi na may kakaibang nangyayari dito na hindi maipaliwanag.

Lumalayo tayo sa mga nakakatakot na lugar. Para sa atin mas maganda na na umiwas kesa mabiktima ng isang nakakatakot na karanasan. Pero sa buhay ay maraming multo na mahirap takasan. Nariyan yung mga kamaliaan noong nakaraan na hanggang ngayon ay pilit nating kinakalimutan ngunit patuloy pa ring bumabalik sa ating kamalayan. Nariyan ang mga desisyon sa buhay na nakasakit tayo ng ating kapwa at tayo din ay nasaktan. Ayaw na nating balikan pa ito ngunit patuloy pa rin tayong naaapektuhan. May mga isyu rin tayong gustong solusyunan sa pamamagitan ng paglayo ngunit di natin alam na dala dala pala natin na parang anino ang mga isyu sa ating buhay. Nariyan ang mga kalungkutan at kapighatian na ayaw na nating maranasan kaya naman naglilibang tayo sa maraming bagay ngunit pagbalik natin sa normal na buhay ay malalaman natin na nandun pa rin ang paghahanap natin ng kaligayahan. Si Herodes ay minumulto ng kanyang nakaraan. Ipinapatay niya si Juan at alam niyang ito ay malaking pagkakamali. Kaya nga nung dumating si Hesus siya ay litung-lito. Gusto niyang makilala si Hesus at matantya niya kung ano ang kinalaman nito kay Juan. Pero sa ilalim nito ay gusto niyang patunayan na hindi nabuhay si Juan na kaniyang pinapatay. Ayaw kase niyang harapin ang kaniyang pagkakamali. Hindi siya nagsisi sa nagawa niya. Ganito rin ang nangyayari sa atin kapag hindi natin hinaharap ang ating nakaraan. Kapag hindi natin natanggap ang mga pangyayari sa nakaraan, maganda man ito o nakasusuklam, patuloy pa rin tayong mumultuhin ng mga bagay na ito. Dadalhin natin ito kahit saan at hindi natin ito matatakasan at makakalimutan. Ano ang dapat gawin?

Harapin ang nakaraan. Tanggapin ang mga pagkukulang. Aminin sa sarili na nagkamali. Matuto na humingi ng kapatawaran. At hwag ding kalimutan na bigyan ang sarili ng kapatawaran. Hindi ka na mabubuhay sa nakaraan sapagkat natuto ka ng harapin ang multo ng iyong buhay!



