ANG LAMI, BOW!

ANG Department of Environment and Natural Resources (DENR) ang ahensya ng gobyerno na naatasan na magbantay sa ating kalikasan.
Ang mga negosyo na may kinalaman sa paggamit ng natural resources ng Pilipinas tulad ng mga mineral ay dapat bantayan ng DENR para hindi maabuso, hindi masira, at magkaroon ng benepisyo hindi lamang para sa mga negosyante kundi para sa buong bansa.
Pero ano at may pumutok na balita tungkol sa isang kompanya ng pagmimina na sumira sa kalikasan at nakalusot sa pagbabantay ng DENR. Ang kompanya ay ang Lnl Archipelago Minerals, Inc.â€™s (LAMI) na naiulat na nagpatag ng isang bundok sa Barangay Bolitoc, Sta. Cruz, Zambales at ginamit ang lupa mula sa nasabing bundok para gumawa ng sarili nilang daungan para sa operasyon ng kanilang pagmimina sa lugar.
Nakapagtataka na hindi sinuspinde ang operasyon ng LAMI sa kabila ng protesta ng mga residente ng nasabing lugar at sa kabila ng patunay na ang ginawang pagwasak sa bundok ay sinadya.
Nalaman na ng hukuman, kung saan isinampa ang petisyon ng Writ of Kalikasan laban sa LAMI, ang ginawang paglapastangan ng mining company sa kalikasan.
Malinaw na sinabi ng hukuman nito lang nakaraang Agosto na ang ginawa ng LAMI ay magdudulot ng panganib hindi lamang sa mga residente ng Barangay Bolitoc, Sta. Cruz, Zambales kundi maging sa buong lalawigan at mga kalapit nito tulad ng Pangasinan.
Matitindi ngayon ang tanong kay Sec. Paje.
Bakit? Ano ang ginagawa niya bilang Kalihim ng DENR? Sweldado siya ng taumbayan, kailangan niyang magpaliwanag tungkol dito.
Hindi lang ang DENR ang ipinapahamak ni Paje rito kundi maging si Pangulong Noynoy Aquino.
Tandaan na ang industriya ng pagmimina ay nagpipilit makabangon sa administrasyon ni Aquino. Matindi ang debate, kasi nga, gayong mayaman ang ating bansa sa yamang mineral ay may duda kung maayos na mapapangalagaan ang kalikasan kung papayagan ang pagmimina sa bansa.
Kung ganito ang gagawin ng LAMI, at nakalulusot sa DENR, marami ang magagalit at maaaring maging ang mga matino na kompanya ng pagmimina ay maparusahan ng bayan dahil sa kalapastanganan ng iilan.



