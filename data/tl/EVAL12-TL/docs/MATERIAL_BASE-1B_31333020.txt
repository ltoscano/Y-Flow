
Walong 'persons with work-related disabilities' sa Gitnang Luzon, tumanggap ng ayuda mula sa DOLE

February 12, 2016 Marie Joy L. Simpao

LUNGSOD NG SAN FERNANDO, Pampanga, Peb.12 (PIA) -- May kabuuang walong persons with work-related disabilities sa Gitnang Luzon ang nakinabang kamakailan sa 80,000 pisong halaga ng ayudang pangkabuhayan na bigay ng Employees Compensation Commission o ECC ng Department of Labor and Employment o DOLE.

Ayon kay DOLE Regional Director Ana Dione, pangunahing layunin ng tulong na ito sa ilalim ng programang Katulong at Gabay sa Manggagawang may Kapansanan na mapabilis ang economic reintegration ng mga benepisyaryo bilang mga produktibong miyembro ng lipunan sa pamamagitan ng pagbibigay sa kanila ng maliit na negosyo na maari nilang palaguin bilang permanenteng pangkabuhayan.

Ang bawat benepisyaryo ay nakatanggap ng sampung libong pisong halaga ng panimula para sa napiling negosyo gaya ng rice retailing, sari-sari store, pagrarasyon ng sariwang itlog, at iba pa. Bukod dito, sumailalim din sila sa mga vocational skills at entrepreneurship development training upang masigurong maayos nilang mapamamahalaan ang kanilang mga negosyo. Sa parte naman ng ECC, bukod sa mga tulong pangkabuhayan na ipinamigay ng DOLE ay namigay din sila ng ibaâ€™t ibang tulong gaya ng loss of income benefit, disability pension, physical therapy and rehabilitation, at prosthesis.

Samantala, sa ngalan ng lahat ng kanilang kapwa benepisyaryo, nagpahayag ng taos-pusong pasasalamat si Cornelio Teruel, 32 taong gulang na fast food delivery man mula sa Mabalacat City na naputulan ng dalawang paa matapos maaksidente sa trabaho, para sa nasabing tulong-pangkabuhayan na ipinangako niyang lalo pang pagyayamanin. Aniya, nang maputulan siya ng mga paa, naging mahirap na para sa kanya ang paghahanapbuhay kaya naman isang napakagandang regalo ang tulong na ito dahil hindi lamang siya nabigyan ng panibagong pagkakataon upang magkaroon ng mapagkakakitaan para sa kanyang pamilya kundi nagkaroon din siya ng pag-asang makalakad muli dahil sa therapy at prosthesis na kaloob ng ECC. Ang nasabing programa ay isa sa mga istratehiya ng DOLE upang itaguyod ang inclusive growth sa pamamagitan ng pagbibigay hanapbuhay sa maraming tao upang tugunan ang problema sa kahirapan partikular ng mga mahihina at malilit na sektor ng lipunan. (CLJD/MJLS-PIA 3)



