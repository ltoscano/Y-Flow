Nakakalito ka na, Mayor Rodrigo Duterte!

DURIAN SHAKE Ni Edith R. Regalado (Pilipino Star Ngayon) | Updated June 29, 2014 - 12:00am

Nakakalito. Talagang nakakalito dahil sa paulit-ulit na deklarasyon ni Mayor Rodrigo Duterte na wala siyang balak na tumakbong pagka-pangulo ngayong darating na May 2016 elections.
Tahasang sinabi ng alkalde na wala siyang interest at hindi siya qualified maging pangulo ng bansa kahit na maraming grupo, organisasyon at maging mga individual na hinihimok siyang kumandidato sa presidential elections sa 2016.
‘NO!’ ‘NO!’‘Yan ang karaniwang sagot ni Duterte sa lahat ng mga nagtatanong sa kanya kung tatakbo ba siya sa pagkapangulo ngayong 2016.
At sinabi ng mayor na walang naging presidente sa Facebook kung ang pagbabatayan ay ang mga umuudyok sa kanya sa FB na dapat nga siyang tumakbong presidente.
Paulit-ulit ding sinasabi ni Duterte na dito na lang siya sa Davao at sapat na sa kanya maging mayor ng lungsod na ito sa katimugan.
Ngunit marami pa ang mangyayari bago ang 2016 na halalan dahil tiyak malalaman na rin sa October 2015 kung sino ang mga presidentiables dahil ito ang deadline ng kanilang pag-file ng certificate of candidacy.

Ito namang kay mayor ay medyo nakakalito rin dahil nga sa kahit paulit-ulit niyang sinasabing ayaw niyang maging pangulo, sinasabayan naman niya ng pagpaliwanag na ayaw ng mga tao pag siya ang maging pangulo dahil nga ‘extremist siya’.
Pinapahayag ni Duterte ano ang mangyayari pag maging pangulo siya ng bayan. Una ay magrerebelde siya sa sarili niyang administrasyon. Kasi nga iyon lang ang tanging paraan upang mabago ang system ng pamamahala na talagang nababalot sa corruption.
Sinasabi ni Duterte pag siya maging presidente ay bubuwagin niya ang Congress at Senado. At ipapa-privatize niya lahat ng government agencies na may kaugnayan sa pera gaya ng Bureau of Customs, Government Service Insurance System at maging ang Social Security System at marami pang iba. Ito ay upang mahinto na ang pangungurakot sa mga nasabing ahensya. May paraan na rin daw siya kung paano ayusin ang military at ang kapulisan upang hindi na mangungurakot ang mga opisyal nito.
Pinapahayag ni Duterte na talagang babaguhin niya ang government system natin upang mawala na ang corruption na siyang naging problema ng ating kasalukuyang pamahalaan.
At dahil nga raw sa mga extremist niyang pamamaraan at sa pagiging rebolusyonaryo niya, sinabi ni Duterte na tiyak niyang walang may gustong tumakbo at maging pangulo siya.
Kaya nga lang minsan sa mga patuloy na pahayag ni Duterte, hindi tuloy maiwasan na isipin din ng mga tao na may posibilidad din na tatakbo rin siya sa pagkapangulo.
Hindi rin masisisi ang mga tao na mangungulit sa pagtatanong kung tatakbo ba siya o hindi dahil nga sa patuloy niyang mga magkasalungat na pahayag.
Wala pa talaga itong kasagutan at katiyakan ngayon. Tiyak lang ito sa darating na October 2015 na kung kailan wala nang kawala si Duterte kung ano talaga ang saloobin niya.



