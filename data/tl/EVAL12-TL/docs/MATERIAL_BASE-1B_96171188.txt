NHA naglaan ng 15,000 hanggang 26,000 pabahay sa OrMin

February 20, 2016

CALAPAN, Oriental Mindoro, Peb. 20 (PIA) â€“ May alokasyong 15,000 hanggang 26,000 pabahay ang National Housing Authority (NHA) para sa mga nasalanta ng bagyong Nona sa lalawigan. Ito ang sineguro ni Gob. Alfonso V. Umali, Jr. sa kanyang pakikipag-ugnayan sa NHA kamakailan lamang. Sa kasalukuyan, para sa mga naging biktima ng nakaraang bagyo, may 146 bahay na sa bayan ng Pinamalayan ang naipagawa ng Habitat for Humanities na katuwang ng Pamahalaang Panlalawigan. Nakalaan din para sa pagpapagawa ng 40 bahay ang P1 milyong ipinagkaloob sa pamahalaang panlalawigan kamakailan ng Rotary Club of Lipa at Rotary Club of Calapan. Ipinapaproseso na rin nngayon ng pamahalaang panlalawigan ang pagpapagawa ng 840 bahay mula sa sariling pondo ng Pamahalaang pamahalaang lolal sa sariling programa nito na pabahay para sa mga lubhang naapektohan ng bagyo. Sisikapin din ng pamahalaang panlalawigan na maisama sa ipagkakaloob ang palikuran sa halip na bahay lamang. Prayoridad sa programang ito ang mga lubhang naapektohan ng Bagyong Nona sa mga bayan ng Naujan, Baco, Pola, Socorro, Gloria at Pinamalayan. Samantala, nakipag-ugnayan din si Gob. Umali kina Gina Lopez ng ABS-CBN para sa tulong-pabahay para sa mga lubhang naapektohan ng Bagyong Nona. Ayon sa gobernador, nakahanda rin ang ABS-CBN na tumulong sa pagpapagawa ng bahay para naman sa mga pamilyang naapektohan ng Bagyong Nona sa mga barangay ng Areguy, San Teodoro; gayundin sa Baras, Bayanan at Tiboy, sa bayan ng Baco. Dagdag pa rito, nakausap na rin ni Umali ang Department of Labor and Employment (DOLE) na handang tumulong sa pagkakaloob ng P2,500 labor kada-bahay na ipapagawa. Kasado na rin, aniya, ang pondong P73 milyon mula sa Department of Health (DOH) para sa mga nasirang satellite hospital sa lalawigan kasama na ang Oriental Mindoro Provincial Hospital. Sinabi rin niyang pinagagawan na ng programa ang P23 milyong pondo mula naman sa Department of Agriculture (DA) para sa mga magsasaka ng lalawigan. Sa mga lubhang naapektuhan ng Bagyong Nona, nanawagan din si Gob.

Umali sa mga kaugnay na ahensya at tanggapan ng pamahalaan, lalo na sa mga kapitan ng barangay at pinuno ng bayan na maging pantay at huwag haluan ng pulitika ang pagtukoy sa mga tunay na naapektohan ng Bagyong Nona sa kanilang mga nasasakupan at kinakailangan niya, aniya, ang maayos at tunay na listahan ng mga tunay na naapektohan ng nakaraang bagyo. (CPRSD/LTC/PIA-Mimaropa/Calapan)



