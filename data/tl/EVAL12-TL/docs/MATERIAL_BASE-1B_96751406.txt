Kaso vs Purisima, Napeñas ratsada na By Aries Cano June 17, 2016
Kinatigan ni Ombudsman Conchita Carpio Morales ang pagsasampa ng kaso laban kina dating Philippine National Police (PNP) Chief Alan Purisima at Special Action Force (SAF) Director Getulio Napeñas bunsod ng pagkakaladkad sa nawindang na Mamasapano operation noong Enero 2015.
Ipinag-utos ni Morales ang paghahain ng kaukulang kaso laban sa dalawa sa Sandiganbayan partikular na ang paglabag sa Section 3(a) ng Anti-Graft and Corrupt Practices Act (Republic Act No. 3019) at Usurpation of Authority or Official Function.
Bukod sa kasong kriminal, lumilitaw din na kapwa “administratively liable” din sina Purisima at Napeñas sa Grave Misconduct, Gross Neglect of Duty at Conduct Prejudicial to the Best Interest of the Service. Gayunpaman, dahil nadismis na si Purisima sa serbisyo noong Hunyo 2015 at nagretiro na si Napeñas noong Hulyo 2015 ay ipinataw ang alternative penalty na pagbabayad ng multa na katumbas ng isang buwang suweldo ng mga ito. Ibinalandra rin sa mga ito ang accessory penalties na perpetual disqualification para sa reemployment sa government service, forfeiture ng retirement benefits at cancellation ng kanilang eligibility.



