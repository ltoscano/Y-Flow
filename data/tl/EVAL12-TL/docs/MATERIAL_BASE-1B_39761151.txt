
Pagbabayad sa BIR, GSIS, Philhealth, Pag-IBIG, idadaan sa electronic system

June 24, 2016

PUERTO PRINCESA, Palawan, Hunyo 24 (PIA)---Inaprubahan kaagad kahapon sa unang pagbasa ng Sangguniang Panlungsod ng Puerto Princesa ang kahilingan ni City Mayor Lucilo Bayron na mabigyan siya ng kapangyarihan na mag-avail ng electronic payment system sa Bureau of Internal Revenue (BIR). Kalakip sa hiniling ng local chief executive na idaan sa Internet Banking Facilities ng Land Bank of the Philippines ang pagbabayad ng pamahalaang lungsod ng kanilang Tax Liabilities and Remittances sa Government Service Insurance System (GSIS), Philippine Health Insurance Corporation (PhilHealth) at Pag-IBIG Fund. Layon nito na mapadali ang pag-proseso ng kanilang remittances sa nasabing mga ahensya at hindi na nangangailangan ng mahabang oras na gugugulin para sa transaksyon. Kasama sa hiniling ni Mayor Bayron na mabigyan siya ng kapangyarihan upang makapasok sa nasabing transaksyon sa pamamagitan ng kaniyang liham sa City Council sina City Administrator Elena Vergara-Rodriguez, City Treasurer Maria Corazon Abayari at Acting City Treasurer Jerome Padrones. Samantala, ilan pa sa nais mapabilis ang transaksyon sa City Government ay ang Tax Revenue Collection System. Maaari na ring lumagda ang City Government sa Membership Agreement (MA) sa pagitan nila ng Rameses System Inc., upang i-upgrade ang kasalukuyang Enhancement Tax Revenue Collection (ETRCS) version 1.87 sa ETRACS version 2.5 matapos na aprubahan ng konseho ang hiling ni Bayron na bigyan siya ng kapangyarihan para pumasok sa kasunduan.

Kasabay nito, sa pagharap ng kinatawan ng Rameses System Inc. sa plenary ng Sangguniang Panlungsod, tiniyak nito na magiging maayos ang kanilang serbisyo na pakikinabangan ng husto ng mga kinauukulang opisina ng City Government.

(LBD/PIA4B-Palawan)



