50 NARCO-CELEBS PASASABUGIN NA! By Betchai Julian, Boyet Jadulco SSeptember 26, 2016
Umabot sa mahigit 50 celebrities o showbiz personalities ang kabilang sa panibagong drug list na hawak ngayon ni Pangulong Rodrigo Duterte.
Ito ang ibinunyag ni dating Volunteers Against Crime and Corruption (VACC) chairman at incoming Subic Bay Metropolitan Authority (SBMA) chairman Martin Diño sa isang press conference sa Quezon City.
Tahasang ibinunyag ni Diño na karamihan sa mahigit 50 celebrities ay pawang mga drug users at 10 dito ang nagsisilbing mga drug pushers o tulak. Sa kabila ng pagbubunyag, tumanggi naman si Diño na pangalanan ang mga naturang celebrities pero tiniyak nitong ang ilan sa mga ito ay mga sumailalim na sa drug tests.
Una nang inihayag ni National Capital Region Police Office (NCRPO) director Chief Supt. Oscar Albayalde na hawak na nito at ni Pangulong Rodrigo Duterte ang listahan ng mga celebrities na may kaugnayan sa iligal na droga pero patuloy pa rin ang kanilang isinasagawang pagbeberipika.
Sinabi ni Albayalde na ang nasabing listahan ng narco-celebs ay pawang mula sa mga impormasyong ibinigay ng ilang naaresto na sa illegal drug trade.
Samantala, aalamin pa umano ng Presidential Communications Office (PCO) sa Philippine National Police (PNP) ang naturang listahan ng mga celebrities na sangkot sa drug trade.
“Opo, alamin po natin sa Philippine National Police. Iyan po ay narinig ko rin po. I heard it through the grapevine but for me to say that I have direct knowledge, kung mayroon ganon, wala po,” wika ni PCO Secretary Martin Andanar.
Nilinaw din ng kalihim na wala siyang impormasyon na may hawak na listahan si Pangulong Rodrigo Duterte sa mga sikat na personalidad sa showbiz na sangkot sa pagtutulak ng iligal na droga.
“Wala po akong direktang knowledge diyan sa sinasabi na mayroong umanong listahan sa mga celebrities na sangkot sa ilegal na droga,” ayon sa kalihim.

Ang panibagong listahan ay ilang beses nang ipinasilip ni Pangulong Duterte sa ilang senador at sa mga pagbisita niya sa military camp subalit hindi naman isinasapubliko.
Sa unang listahang isinapubliko ng Pangulo, umabot sa 150-katao ang kanyang pinangalanan na kinabibilangan ng mga judge, kongresista at mga lokal na opisyal ng gobyerno.



