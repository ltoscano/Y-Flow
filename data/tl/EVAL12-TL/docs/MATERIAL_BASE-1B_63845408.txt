Revamp sa AFP inaasahan

Ni Joy Cantos (Pilipino Star Ngayon) | Updated July 12, 2015 - 12:00am

MANILA, Philippines – Inaasahan ang revamp sa liderato ng Armed Forces of the Philippines (AFP) kaugnay ng panunungkulan ni Lt. Gen. Hernando Iriberri, ang bagong Chief of Staff ng 125,000 malakas na puwersa ng militar.
Si Iriberri, dating Philippine Army Chief ay naluklok sa puwesto nitong Biyernes bilang ika-46 pinuno ng AFP matapos na magretiro na sa serbisyo si Ret. Gen. Gregorio Pio Catapang Jr., na sumapit na sa kaniyang ika-56 kaarawan, ang mandatory age retirement.
Ayon sa mga military official, sa puwestong binakante ni Iriberri ay naglalaban naman bilang susunod na Army Chief ang dalawang mistah nito sa Philippine Military Academy (PMA) Matikas Class 1983 .
Ang mga ito ay sina Lt. Gen. Ricardo Visaya, Commander ng Southern Luzon Command (AFP-SOLCOM) at Army’s 10th Infantry Division (ID) Commander Major Gen. Eduardo Año.
Sinuman ang palarin sa dalawa na mapili ni PNoy para humalili sa binakanteng puwesto ni Iriberri ay mamumuno sa 80,000 malakas na puwersa ng Hukbong Katihan.
“It is safe to say that it’s now down to two Generals Visaya and Año. Whoever will be appointed is capable,” ayon sa isang military officer na tumangging magpabanggit ng pangalan.

Samantalang ang revamp ay bahagi ng reorganisasyon sa AFP sa ilalim ng panibagong liderato ni Iriberri at kaugnay ng napipintong pagreretiro ng iba pang mga heneral.



