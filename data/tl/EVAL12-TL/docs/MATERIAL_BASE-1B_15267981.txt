Dagdag-buwis pinalagan sa Senado By Boyet Jadulco October 26, 2016
Pinalagan ng isang senador ang plano ng administrasyong Duterte na taasan ng apat na patong ang buwis na ipinapataw sa mga sasakyan at langis.
Sa pagdinig ng Senate committee on ways and means, binusisi nina Sens. Edgardo Angara, chairman ng komite, at Senate Minority Leader Ralph Recto, ang tax reform package ng Department of Finance (DOF).
Sa pagtatanong ni Recto, isiniwalat ni Dr. Karl Kendrick T. Chua, Undersecretary ng DOF, na kahit halos P18 bilyong excise tax ang nakokolekta nila sa mga sasakyan, nais nilang makakolekta sa car industry ng P70 bilyon. “You said you are collecting P18 billion excise and you want to collect 70 billion more. Four times more. Don’t you think that’s over ambitious?” banat ni Recto sa DOF official.
“On oil products you want to collect four times more also, P50 billion you wanna collect P200 billion,” hirit pa ni Recto.
Kinuwestiyon din ng senador ang plano ng gobyerno na tanggalin ang VAT exemption ng senior citizens at person with disabilities (PWDs).
Sinabi ni Recto na kung ang target lang ng gobyerno ay ang mga senior citizen na mayayaman na nabibigyan ng VAT exemption, maliit na porsyento lang sila ng lipunan.
Hindi rin nakapagpigil si Sen. Angara na punahin ang ambisyosong plano ng DOF.
Sinabi ni Angara na magkakaroon pa sila ng susunod na pagdinig sa tax reform package ng gobyerno upang balansehin ang kapakanan ng mamamayan at pangangailangan ng gobyerno.



