Klase sa ilalim ng puno mawawala na

Ni Mer Layson

MANILA, Philippines - Wala ng mga estudyanteng magkaklase sa ilalim ng puno o sa labas ng classroom lalo na sa bahagi ng Eastern Visayas, simula ngayong school year 2014-2015.
Ayon sa Department of Education (DepEd), unti-unti na rin nakukumpleto ang kakulangan ng mga silid aralan sa bansa kaya inaasahan nilang wala ng magkaklaseng estudyante sa ilalim ng mga puno.
Sinabi naman ni Mercy Sarmiento, information officer sa DepEd-Region 8, ginagawa ng kanilang opisina ang kanilang makakaya upang maibigay at maisaayos ang lahat ng pasilidad na kailangan ng mga estudyante na papasok sa pagbubukas ng klase sa June 2.
Tiniyak ng DepEd na ang klase sa Eastern Visayas na binayo ng super bagyong Yolanda noong nakaraang taon ay regular ding magbubukas sa Hunyo 2.
Tuloy rin ang rehabilitasyon sa mga paaralan doon at pagtatayo ng mga bagong school building na higit na matibay o mas disaster-resilient.
Aabot sa 2,172 na mga classroom ang sinira ni Yolanda, habang 9,420 ang bahagyang nasira.



