
P108K halaga ng starter tool kits, ipinamahagi sa mga iskolar ng DOM-RAC

March 01, 2016

LUNGSOD NG ANTIPOLO, Rizal, Marso 1 (PIA) --Pinagkalooban kamakailan ng starter tool kits na may kabuuang halagang P108,000 ang mga iskolar ng lunsod na nagtapos ng Domestic Refrigerator and Airconditioning Servicing (DOM-RAC) sa ilalim ng Special Training for Employment Program (STEP). Ang nabanggit na programa ay handog ng Pamahalaang Lungsod ng Antipolo, katuwang ang Technical Education and Skills Development Authority (TESDA) at AGBIAG partylist. Maliban sa starter tool kits, tumangap din ang mga iskolar ng National Certificate II na nagpapatunay na sila ay mayroong sapat na kaalaman at kakayahan upang maging Domestic Refrigeration and Air-condition Technician.

“Tatlong K po ang ating pinangangalagaan sa ating lungsod. Ito ay ang Karunungan, Kabuhayan at Kalusugan. Ang Karunungan ay magandang puhunan sa ating pagsisimula sa trabaho, kapag ikaw ay nabigyan ng sapat na edukasyon ayon sa iyong pangangailangan ay mabibigyan ka ng magandang oportunidad.

Kaya’t sinisikap po ng buong pamahalaang lokal na maibigay sa inyo ang mga trainings gaya nito,” mensahe ni Antipolo Mayor Jun Ynares. Pinangunahan ni Konsehal Ronald Barcena, Rowel Quieres ng TESDA at AGBIAG Partylist Chief of Staff Atty. Dot Gancayco ang paggawad ng Certificate of Completion sa mga nagsipagtapos noong Pebrero 18, 2016 sa Antipolo City Hall. Nakatakda ring magsagawa ng pagsasanay para naman sa Audio Video Repair and Maintenance na may kabuuang 280 oras. Para sa iba pang impormasyon pumunta lamang sa Scholarship Office, 5th floor ng City hall o tumawag sa 689-4520. (ANTIPOLO PIO/PIA-Rizal)



