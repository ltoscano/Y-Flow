Hulyo 12: Desisyon ng International Court sa WPS By AFP, Noel Abuel July 1, 2016 Pinanindigan ng China na hindi nito kikilalanin ang ilalabas na desisyon ng international tribunal sa kasong inihain ng Pilipinas kaugnay nang pag-aangkin sa kabuuan ng West Philippine Sea (WPS).
Sa kalatas na inilabas ni Foreign ministry spokesman Hong Lei, sinabi nitong isasantabi ng Beijing ang anumang desisyon ng United Nations (UN) backed Permanent Court of Arbitration (PCA) sa darating na Hulyo 12.
“With regard to territorial issues and maritime delimitation disputes, China does not accept any means of third party dispute settlement or any solution imposed on China,” sabi ni Hong.

Pinanindigan ng China na walang hurisdiksyon ang The Hague-based Permanent Court of Arbitration sa usapin ng pag-aangkinan sa WPS o South China Sea.
Magugunita noong 2013 nang ihain ng Pilipinas ang kaso laban sa China dahil sa paglabag sa UN Convention on the Law of the Sea kung saan sa mahabang panahon ay dininig ang kaso at mahigit sa 4,000 pahinang mga ebidensya ang iniharap ng Manila.
“I hereby once again emphasize that the Arbitral Tribunal has no jurisdiction over the case and the relevant subject matter, and that it should not have heard the case,” giit ni Hong.
Kaugnay nito, kumpiyansa ang Department of Foreign Affairs (DFA) na magiging katanggap-tanggap ang ilalabas na desisyon ng Permanent Court of Arbitration sa inihaing kaso ng Pilipinas laban sa China kaugnay ng usapin sa West Philippine Sea.
Sa inilabas na kalatas ng DFA, tinukoy nito ang pitong puntos na pinagdaanan ng pagdinig ng international tribunal kung kaya’t anumang desisyon na ilalabas nito ay naaayon.



