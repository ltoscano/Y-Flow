Mahigit 400 na kabataan nabigyan ng trabaho sa Tacurong

May 02, 2016 LUNGSOD NG TACURONG, Sultan Kudarat, May 2 (PIA) \-- Abot sa 435 na kabataan ang nabigyan ng pansamantalang trabaho sa lungsod ng Tacurong ngayong bakasyon sa tulong ng pamahalaang panlungsod at Department of Labor and Employment. Sa ulat ng Tacurong Information Office, inilahad na 390 sa mga kabataan ay nabigyan ng trabaho bilang mga iskolar ng Special Program for the Employment of Students (SPES). Apatnapuâ€™t limang iba pa ang nabigyan naman ng trabaho sa ilalim ng Tulong Panghanapbuhay sa ating Disadvantaged/ Displaced Workers-Government Internship Program (TUPAD-GIP).

Ayon kay Tacurong City Mayor Lina Montilla, ang pagiging grantee sa SPES at TUPAD-GIP ay pagkakataon upang maranasan ng kabataan ang pagiging empleyado ng gobyerno at pagsisilbi sa publiko. Maliban pa ito sa sahod na kanilang matatanggap mula sa pamahalaan. Ang bilang ng SPES grantee ng Tacurong City ngayong taon ay ang pinakamarami mula nang nakipag-ugnayan ang Tacurong City sa DOLE 12 sa SPES. Sa 390 na SPES beneficiary ngayon taon, 240 ang pinondohan sa regular na pondo ng lokal na pamahalaan samantalang ang 150 ay pinondohan sa ilalim ng Bottom Up Budget program.

(DEDoguiles-PIA 12)



