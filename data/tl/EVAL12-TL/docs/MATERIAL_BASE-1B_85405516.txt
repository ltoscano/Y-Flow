PH Chess Team ungos sa round one By Elech Dawa SSeptember 4, 2016
Para lang namasyal sa Luneta ang Philippine Chess team matapos nilang ligwakin sa round 1 ang Jersey (JCI), 4-0 sa pagbubukas ng 42nd World Chess Olympiad sa Baku, Azerbaijan kahapon.
Winalis ng Pinoy woodpushers ang apat na boards sa pangunguna ni Asiaâ€™s first grandmaster Eugene Torre ang Jersey upang ilista ang two match points at samahan ang mga liyamadong teams sa tuktok ng liderato.
Kinalos ni 64-year-old Torre si CM Krzysztof Belzo sa board two matapos ang 50 moves ng London System opening habang nanaig sa top board si GM John Paul Gomez kay CM Paul Wojciechowski sa 50 sulungan ng Sicilian defense. Binigo naman ni US-based chesser GM Rogelio Barcenilla si CM Gary Forbes sa board three habang pinayuko ni IM Paulo Bersamina si Graham Mooney.
Nakapagtala si Torre ng record na 23rd Olympiad appearance, taong 1974 Olympiad sa Nice, France siya naging GM.
Mapapalaban naman ang 53rd seed Philippines sa round 2 dahil katapat nila ang No. 39 na Paraguay na ibinabandera ang kanilang super grandmaster na si Neuris Ramirez Delgado na may 2618 elo rating.
Samantala, pinulbos naman ni dating Philippine team chesser GM Wesley So si Oscar Aguado De La Riva upang tulungan ang USA team na makuha ang 4 points at ilista ang 2 MP.
Taong 2014 ng magpalit si 22-year-old at tubong Imus, Cavite, So ng pederasyon.



