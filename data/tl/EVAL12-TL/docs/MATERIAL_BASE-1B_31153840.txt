ALCALA, PETILLA SIBAKIN NA!

KUNG mayroon mang kabilang sa mga dapat na sibakin kaagad sa pamahalaan, isama na sina Agriculture Secretary Proseso Alcala at Energy Sec. Jericho Petilla.
Isa sa mga dahilan ng pagsibak sa kanila ang kawalan ng mga ito ng bisyon o pangmatagalang programa na pakikinabangan ng mga mamamayan sa darating na kahit 10 hanggang 50 taon lamang.
Ang mga pribadong kompanya ay nangangarap na mabuhay sa loob ng 50-100 taon o higit pa gaya ng ilang matatandang korporasyon at nagtatagumpay sila.
Ang mga relihiyon ay nangangarap na mabuhay sa lahat ng panahon at nagtatagumpay rin sila.
Pero itong dalawang bugok na ito na kumakatawan sa pamahalaan upang bigyang pangarap ang buong lipunang Pilipino ay lumalabas na walang ginagawa.
Kahit alam nilang habambuhay nang nangangailangan ng pagkain at kuryente ang mga Filipino.
ANG SAKAHAN
Natatandaan natin, noong mga taong 60’s, may 12-milyong ektaryang lupang sakahan ang mahal kong Pinas.
Katlo ito ng nasa 36M kabuuang lupain ng Pinas.
Pero mabilis na nilamon ang mga sakahan ng mga proyektong komersyal, industriyal, pananahanan at komersyal na pananim.
Kaya nga, bago dumating ang dekada 90, nasa walong milyong ektarya na lang ang natirang sakahan na binuo ng nasa 4.5M-ektarya para sa palay at mais at 3.5M para sa niyog at iba pang komersyal na pananim.
Itong 4.5M-ektaryang palayan at maisan ang nadatnan ng kumag na si Alcala bilang DA secretary noong 2010.
NAKAPAKO SA 1.5M-EKTARYA
Walang nagawa ang anak ng tipaklong na ito para palawakin ang irigasyon sa 4.5M-ektarya.
Napako ito sa nadatnan niyang 1.5M-ektaryang palayan at maisan na may irigasyon.
Nang maupo ito, nangako na sa 2013, sapat na ang suplay ng bigas sa Pinas.
At nagmayabang pa itong kakayanin na ng Pinas ang mag-export.
Pero sa awa ni Kulafu, sa halip na mag-export, ‘yang mag-import o mag-angkat ang inaatupag hanggang sa ngayon.
Hindi naman kasi ito nakagawa ng irigasyon o dam na may tubig na siyang buhay talaga ng palay.
BANAT KAY PGMA
Pinagyayari ni Alcala, kaduweto ni PNoy, si Aling Gloria noon sa pag-angkat ng sobra-sobrang bigas na umabot naman talaga ng nasa 2.5M-tonelada.
‘Yung kumita sa komisyon sa pagbibiyahe ng bigas at overpricing sa imported na bigas ang inatupag umano nina Aling Gloria hanggang sa magkandalubog-lubog sa P177 bilyong utang ang National Food Authority.
Pero ngayon, nakapagtatakang maaaring lalagpas sa 1.4M-tonelada ang aangkatin ng Pinas sa tantiya ni Alcala, kasama si Kiko Pangilinan.
Anyare? Akala ba natin, eh, okey na ang agrikultura, lalo na ang suplay ng bigas.
Isa pang naging problema sa DA at NFA ni Alcala ang paglundag ng presyo ng bigas mula sa P27 kada kilo hanggang sa P32 kada kilo.
Meron pa namang P27 kada kilo pero katumbas ito ng masangsang na bangus na hindi kaya ng sikmura ng mga tao.
Sa gitna ng lahat ng ito, lumalabas sa mga balita ngayon ang pagkakaroon ng Quezon mafia sa bigas.
Ano ang koneksyon nito kay Alcala na taga-Quezon province, Boss PNoy?
Nawala ang PGMA mafia pero pinalitan ng Quezon mafia?
EMERGENCY POWER SA KURYENTE
Ito namang si Petilla ay nagkukumahog sa pagbuyo kay PNoy na magkaroon ng emergency power para sa kuryente.
Kailangan na umano ito para hindi kapusin ang Pinas ng nasa 400-megawatts na kuryente, lalo na ang Luzon na kinatatagpuan ng 70% ng mga pabrika na nabubuhay sa kuryente.
Syempre pa, kabilang na rin sa programang emergency power ang Visayas at Mindanao.
Nakapagtataka lang na sa tinatagal-tagal din ni Petilla sa Department of Energy, ngayon lamang niya naisipan na kukulangin na pala tayo ng malaking bulto ng kuryente.
At para malihis siguro ng mama ang sarili nito sa sisi ng taumbayan sa napipintong brownout at blackout, heto ngayon siya at wais na nais ibunton ang sisi kay PNoy.
Katumbas ang 400-megawatts, mga Bro, ng dalawang Angat dam hydropower plant o ‘yung napalakol na Bataan nuclear power plant.
PINAGLOLOKO NA
Sa nangyayari sa DOE na inutil ang pamunuan, nagkakaroon ng pagkakataon na paglolokohin ng mga kompanya ng kuryente ang taumbayan.
Dito naganap ang sabay-sabay na pagsasara ng mga planta nitong nagdaang mga buwan para lang tumaas ang presyo ng kuryente.
Ang masakit dito, wala tayong naririnig na pandisiplinang aksyon ang DOE sa mga sangkot sa anomalya.
Tuwang-tuwa ngayon ang DOE na sinalo na ng Energy Regulatory Board ang away sa presyo ng kuryente.
Pero hindi malilimutan, Mr. Secretary, na nag-ugat ang lahat sa kainutilan ng DOE sa paggawa ng matagalang programa sa kuryente.
Ngayon, ang Pinas na ang may pinakamahal na kuryente sa Asya at pang-anim na may pinakamahal na kuryente sa buong mundo.
At ito ang isang malaking dahilan kung bakit iniiwasan ang Pinas ng mga mamumuhunan.
Ang pitong putakte, sino ba naman ang magtatayo ng pabrika sa Pinas kung lalamunin lang sila ng mga kompanya ng kuryente?
RESIGN NA
O ano pa ang ginagawa ninyo riyan, Secretaries Alcala at Petilla, resign na kayo at para mabawas-bawasan na ninyo ang kapal ng mukha ng mga nasa poder ngayon.
Kung hindi kayo mag-resign, tiyak na mananatili sa krisis sa bigas at kuryente ang Pilipinas.
At ang krisis na ito’y magbubunga ng hindi maganda sa mga mamamayan.



