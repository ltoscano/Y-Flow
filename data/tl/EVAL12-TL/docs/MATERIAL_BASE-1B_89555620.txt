MAY PROBLEMA ANG DOTC

WALANG kaduda-duda na kailangan talaga ng bansa ang mga bago, moderno at malalaking paliparan na itatayo sa iba’t ibang lungsod, upang makaagapay sa pangangailangan ng dumaraming populasyon at pagdagsa ng mga lokal at dayuhang turista.
Subalit may problema ang Dept. of Transportation and Communications (DOTC), dahil mukhang hindi nito kayang magsagawa ng malinis, matino, parehas at transparent na bidding para sa mga big ticket project nito tulad ng airport.
Sa mga hindi nakaaalam, ang DOTC at Department of Public Works and Highways (DPWH), ang dalawang ahensiya na may pinakamaraming malalaking proyekto na pinaglalaanan ng bilyon-bilyong pisong pondo ng pamahalaan. Subalit matatapos na lang ang termino ni Pangulong Noynoy Aquino ay tila wala pa ring nasisimulang totoong mga proyekto ang mga ito na makatutulong sa bansa ang mga nasabing ahensiya.
Katulad na lang ng DOTC, hanggang ngayon ay bigo pa rin na makapagdaos ng mga matitino at katanggap-tanggap na bidding. At isa sa mga nangangamoy-anomalyang bidding na isinagawa nito kamakailan ay para sa P17.5-bilyong pagsasaayos at expansion ng Mactan-Cebu International Airport.
Kung matatapos ang proyektong ito ay tiyak na masasapawan na ng nasabing airport ang NAIA bilang pinakamalaki at modernong paliparan sa bansa.
Inaasahang higit na sisigla hindi lamang ang turismo sa rehiyon ng Visayas, kundi maging ang kalakalan at komersyo na magbibigay naman ng maraming trabaho at oportunidad para sa mga mamamayan doon.
Pero mukhang maaantala na naman ang proyekto dahil sa kabila na naibigay na ng DOTC sa nanalong bidder na Megawide Construction Corp. at sa partner nito na GMR Infrastructure Limited ang proyekto ay biglang nagkaroon na naman ng aberya. Ito’y matapos magreklamo ang natalong bidder na Filinvest na nagsabing walang kakayanan ang GMR na gawin ang proyekto dahil may problemang ligal ang foreign partner nito.
Hindi ko na idedetalye ang mga aspeto ng reklamo pero ang punto ko lang ay dapat sanang nalinis na nang husto ng DOTC ang mga dokumento ng alinman sa mga bidder bago pa lang sila pinayagang sumali sa isang bidding. Sa laki ng proyektong ito ay tiyak na maraming gustong kumita kaya kahit natapos na ang mga proseso ay may mga gusto pa ring humirit.
Ang tanong lang ay bakit naman kailangan pang tanggapin ng DOTC ang mga protesta gayong kumbaga sa basketball ay tapos na ang laro?
Halos ganitong sistema rin ang nangyari sa P3.85-bilyon na plate making project at P8.2 bilyon na IT project na parehong para sa Land Transportation Office (LTO) na isang attached agency ng DOTC.
Ano nga ba talaga ang problema sa DOTC? Tiyak ko na ang iniisip n’yo ay katulad din ng iniisip ko!



