HINDI PAREHAS

INIREREKLAMO ng mga kritiko ang mabagal na aksyon ng administrasyon sa $30 milyong extortion scandal sa MRT-3 project.
Kung sa bagay, bakit nga naman ilalagay ng administrasyon ang sarili sa kahihiyan sa maiskandalong pangongotong sa isang foreign company? Kaalyado ng administrasyon ang nasasangkot sa kontrobersiya.
Kamakailan ay nagsalita si Czech Ambassador Josef Rychtar at pinatotohanan ang $30 milyong pangongotong ng grupo ni MRT general manager Al Vitangcol III kapalit ng supply contract sa 48 bagon ng MRT-3.
Ang tauhan ni Vitangcol na nakilalang si Wilson de Vera, miyembro ng Liberal Party, ang siyang makapagbibigay-linaw umano sa isyu ng tangkang pangingikil sa Inekon Group.
Ayon kay Navotas Rep. Toby Tiangco, simula nang inihain niya ang resolusyon noong Hulyo 24, 2013 ay nakadalawang hearing pa lamang sila sa nasabing isyu.
Ang ikatlong pagdinig ay hindi pa, aniya, itinatakda ng chairman ng House committee on good government and public accountability.
Ang duda ni Tiangco, baka sinasadya ni Pampanga Rep. Oscar Rodriguez, chairman ng komite at miyembro ng Liberal Party (LP), ang mabagal na takbo ng imbestigasyon.
Hanggang ngayon, nangangapa pa rin sila kung kailan ipapa-schedule ang ikatlong hearing gayong puwede namang magtakda ng hearing kahit naka-recess ang sesyon ng Kamara.
Mas katawa-tawa ang sinasabi ni Justiis, este, Justice Secretary Leila de Lima na tapos na ng National Bureau of Investigation (NBI) ang imbestigasyon sa isyu at wala na aniyang dapat pag-usapan pa.
Kapag hindi kaaalyado ang sabit sa eskandalo, maraming satsat itong si De Lima. Ang galing-galing niyang humarap at magsalita sa harap ng kamera ng media na para bang sigurado na siyang guilty ang isang akusadong sinisiyasat.
Dahil kakampi ni PNoy ngayon ang nakakaladkad, “patay isyu” ang gusto niyang mangyari para wala nang ingay. Ang Kamara ay “patay mali” naman ang diskarte upang wala na ring usapan.
Ang tanong: Ano naman kayang klaseng imbestigasyon ang ginawa ng NBI? Hindi kaya ito “lutong macao”? Asahan na natin na walang hustisyang mahihita ang bayan sa extortion scandal na ito.



