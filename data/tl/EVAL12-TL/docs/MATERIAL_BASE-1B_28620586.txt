Barangay captains na mantsado sibakin
By Jeany Lacorte October 28, 2016
Wala pa ring pinal na desisyon kung sino ang pansamantalang uupong mga barangay chairmen kasunod ng opisyal nang pagkakasuspinde sa barangay at Sangguniang Kabataan (SK) election ngayong Oktubre 31, taong kasalukuyan.
Nauna rito ay inilutang ng Department of the Interior and Local Government (DILG) ang pagnanais na walisin ang mga kasalukuyang mga barangay officials na karamihan ay sangkot sa iligal na droga at magtalaga pansamantala ng hahalili sa kanila.
Ang pagtatalaga ng mga OIC na mga barangay chairmen ay iginiit ni DILG Secretary Ismael Sueno upang mawala na sa kapangyarihan ang mga abusadong opisyales na ginagamit ang kanilang puwesto sa pagpapakalat ng iligal na droga. Naalarma rin ang opisyal dahil alinsunod sa datus na tinanggap ng DILG at Philippine National Police (PNP), kinumpirma ng Philippine Drug Enforcement Agency (PDEA) na nasa 94 porsiyento ng 42,000 mga barangay sa buong bansa ay napasok na ng iligal na droga.
Tunay ngang nakakabahala ang ulat na ito kaya dapat lamang na magpalabas na ng kautusan o batas na nagpapalayas sa lahat ng nakaupong barangay officials sa kanilang puwesto, lalo na ang mga sangkot sa iligal na droga.
Pero kung matino naman at walang record na nagkaroon ng kaugnayan sa operasyon ng iligal na droga ay bigyan ng tsansang ipagpatuloy ang kanyang pagseserbisyo.
Dahil kasi sa suspensyon ng barangay at SK elections ay maraming mga nakaupong chairman ang natuwa dahil mananatili pa rin sila sa puwesto at katumbas ng kanilang pananatili sa poder ay ang kanilang kalayaang ipagpatuloy ang iligal na gawain.
Kaya sana kung papaanong minadali ang pagpapasa ng panukalang naglalayong suspendihin ang barangay election ay magpalabas na ng kautusan na magpapaalsa-balutan sa mga nakaupong barangay officials.
Para lamang kasing pinrotektahan ang pananatili ng mga tiwaling barangay chairmen kung sa kabila ng pagiging mantsado nila dahil sa pagkakasangkot sa iligal na droga ay binigyan pa sila ng karapatang manatili sa puwesto.
Naniniwala ako na ang pananatili sa poder ng mga barangay officials na karamihan ay sangkot sa operasyon ng iligal na droga ay ang magiging sagabal para sa mabilis na maresolba ng administrasyong Duterte ang puntiryang linisin ang bansa sa iligal na droga.



