VITANGCOL, SACRIFICIAL LAMB

NOONG nakalipas na Mayo 26, 2014 ay sinibak sa puwesto bilang general manager ng Metro Rail Transit si Al Vitangcol na ang tanging basehan lang ay ang column sa isang diyaryo.
Ang ibig bang sabihin nito o sa madaling salita ay agad nadadala sa bulong si Pangulong Benigno Aquino III at hindi binibigyan ng pagkakataon na makapagpaliwanag ang taong sangkot tulad ng nangyari rito kay Vitangcol na matagal-tagal na rin namang kinalinga ng Palasyo subalit binitiwan din sa hindi malamang dahilan?
Hindi naman maitatanggi na isa sa pinakamagaling na desisyon ni Pangulong Aquino ay ang pagtatalaga kay Vitangcol bilang general manager ng MRT sapagkat marami itong nagawang milagro hindi lang sa ahensiya kundi maging sa mga sumasakay ng nasabing transportasyon.
Ilan sa mga nagawa ni Vitangcol ang pagpapababa ng maintenance sa isang buwan ng MRT mula P93 milyon na naging P53 milyon. Sa loob ng isang taon, nakatipid ang MRT ng P480 milyon.
At ang pagbaba ng halaga ng pagmamantine ng MRT ang naging sanhi ng kanyang pagkakasibak sa puwesto matapos umanong ipagkaloob sa kompanyang kinabibilangan ng tiyuhin ng kanyang asawa ang kontratang nagkakahalaga ng P517.5 milyon noong 2012-13 na walang public bidding.
Hindi kaya, kaya walang public bidding na nangyari ay dahil sa hindi handa ang Department of Transportation and Communication (DOTC)? Sa madaling salita, kasalanan ng DOTC.
Ngayon, sacrificial lamb lang si Vitangcol upang hindi na makaladkad ang pangalan ng ilang sangkot pa sa ilang anomalya sa pamahalaan na may kinalaman ang DOTC.
Sa panahon ni Vitangcol, nadagdagan ang kita ng MRT ng isang milyon bawat araw gayong hindi naman tumataas ang halaga ng pasahe. Ang ibig lang sabihin nito ay kumikita ang ahensiyang kanyang hinawakan ng P365 milyon sa isang taon.
Maraming benepisyo ang mga mananakay sa MRT mula nang maupo itong si Vitangcol at ang mga ito ay ang pagkakaroon ng passenger information system, consumer welfare desk, CCTV cameras, metal detector pass-throughs at naging maayos din ang janitorial services na hindi naman naging sanhi ng pagtaas ng pasahe.
Nakatipid din ng P50 milyon sa computer system ang MRT dahil sa kaalaman ni Vitangcol sa teknolohiya.
Lahat ng nagawa ni Vitangcol ay naisantabi dahil may pinoproteksyonan ang Palasyo na iba pang anomalya.
Hindi naman sa pinapangunahan natin ang Pangulo, sana ay pinaimbestigahan muna niya kung ano ang totoo at hindi dahil sa bulong ng iba pa niyang consultants.
Para yatang nakakatakot ito, kahit pala maganda ang mga nagawa mo ay maaari kang masibak sa puwesto kapag may bumulong kay BSA3?



