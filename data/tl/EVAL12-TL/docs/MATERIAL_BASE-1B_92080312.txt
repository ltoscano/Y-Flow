MAKAAAHON PA KAYA SI BINAY?

GRABE ang ginawang paggiba ng mga nag-aambisyong maging Pangulo ng bansa kay VP Jojo Binay, na maaga ring nagdeklara ng kanyang intensyon na lumahok sa halalang pampanguluhan sa 2016.
Marami tuloy ang nagtatanong kung kaya pa kayang makaahon ni Binay sa sunod-sunod na dagok sa kanyang buhay na maituturing na rin siguro niyang pinakamabigat na pagsubok at hamon sa kanyang karerang politikal.
Hindi rin kasi masasabing ang kinasasadlakang unos ngayon ni Binay ay magtatapos o patapos na dahil nagsisimula pa lamang ang gibaan sa 2016 na kung saan si Binay ang nasa tuktok ng labanan.
Maging ang kaalyado ni Binay ay balita nating nagkakaroon na nang pagdadalawang-isip sa pagtakbo ni Binay sa pampanguluhang labanan dahil malinaw sa mga nakaiintindi sa politika na kapag ang tao ay bumababa na sa survey ang trend talaga nito ay magpatuloy ang pagbulusok paibaba.
Napag-alaman din natin na ang mga miyembro ng Kamara na nangakong lilipat sa kampo ni Binay ay nag-aalumpihit na ring lumipat dahil posible rin silang madamay sa pagbagsak ng rating ng Pangalawang Pangulo.
Bukod sa mga mambabatas na nangako ng suporta at lilipat kay Binay, hindi na rin lumalantad sa ngayon ang mga lokal na politiko na nauna na ring nag-commit ng suporta sa Pangalawang Pangulo.
Sa pinakahuling survey ng Pulse Asia na ginawa nitong ikalawang linggo ng Setyembre, bumagsak ng 15% ang approval rating ng Pangalawang Pangulo na kung saan nakakuha ito ng 66% mula sa dating 81%.
Matindi ang pinagdaraanan ngayon ni Binay dahil ang itinanim niya ng halos 30 taon sa daigdig ng politika ay posibleng maglahong parang bula kapag hindi nag-iba ang ihip ng hangin na mahirap mangyari sa ngayon dahil desidido sina Senador Alan Cayetano na ipagpatuloy ang imbestigasyon maging ito man ay masasabi nating “in aid of legislation” o in aid of demolition.
Tiyak na marami pang dagok ang darating sa pamilya Binay at ito ang dapat nilang pinaghandaan noon pa dahil kakaiba talaga ang politika sa bansa, magmula nang dumating ang mga pangalang Aquino, Cayetano at iba pa. ALINGAWNGAW/ALVIN FELICIANO



