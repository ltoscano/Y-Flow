Pagkakaisa, pag-asa sentro ng Kalivungan Festival 2016

July 20, 2016

LUNGSOD NG KIDAPAWAN, North Cotabato, Hul. 20 (PIA)---Magiging sentro ng pagdiriwang ng Kalivungan Festival ngayong taon ang pagkakaisa at pag-asa upang makamit ang hinahangad na tagumpay ng mamamayan ng lalawigan. Ayon kay Governor Emmylou Mendoza, kasabay ng ika-102 taon ng probinsya ay ang pagpapalakas pa ng ugnayan ng bawat Cotabateño taglay ang pag-asang malalam!!pasan ang lahat ng mga pagsubok at hamon sa buhay. Sa isinagawang coordinative meeting kamakailan, tinalakay ang mga aktbidad na gagawin sa pagdiriwang. Kabilang dito Market-Market sa Kapitolyo – Agri-Fair, Kavurunan, Kapagana, Gawad Dangal, Kalivungan Street Dancing and Showdown, Musical Street Parade (Drum and Lyre Competition) at Kumbira sa Kapitolyo. Dagdag pa rito ay ang Search for Mutya ng North Cotabato, Provincial Skills Competition, 7th Gov Lala Taliño-Mendoza Cup 2016 –Shoot Fest, Lumba sa Pulangi (banca race), Lumba-anay sa Salbabida (Rapid River Tubing) at iba pang aktibidad na magbibigkis pang lalo sa ugnayan ng mga mamamayan. Kaugnay nito, nananawagan si Governor Mendoza sa publiko na makiisa sa lahat ng mga aktbidad ng Kalivungan Festival 2016. Binigyang-diin din ng gobernadora na sa kabila ng mga krisis na naranasan ng lalawigan tulad ng mahabang tagtuyot at iba pang suliranin ay hindi dapat mawalan ng pag-asa at sa halip ay magkapit-bisig sa pagharap sa mga pagsubok. Ang Kalivungan Festival 2016 na magsisimula sa Agosto 24 at magtatapos sa Setyembre a-uno ay may temang, “Cotabato, Mahal Ko!

Sama-Sama sa Hamon ng Panahon at Bagong Pag-asa”. (SJDuerme-PIA12/JSta.
Cruz-NorthCot Media Center)



