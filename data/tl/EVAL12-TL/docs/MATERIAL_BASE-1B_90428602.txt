KAPALMUKS NINYO, MGA BATANG PNOY

SAAN ba kayo kumukuha ng mukha? Tanong ni Pangulong Noynoy sa taga-Customs.
Bakit kaya hindi rin tanungin ni Pangulong Noynoy ang mga namumuno ng SSS, MWSS, PhilHealth, GSIS at iba pang mga government-owned and controlled corporation (GOCC)?
Dapat ding tanungin ang mga cabinet member niya at mga kaalyado niyang mga politiko, from senators to congressmen at from governors to the barangay captains kung saan sila kumukuha ng kapal ng mukha.
Ang Philippine Health Insurance Corporation o PhilHealth ay kinapos ng reserba sa pondo nito na nagkakahalaga ng P3.8 billion.
Dahil sa kakapusang ito, laging delayed ang remittance nito para sa mga ospital at mga doktor pero hindi delayed ang mga bonus ng mga PhilHealth official and employee ng P1.4 billion.
At hindi pa nagkasya ang mga opisyal ng PhilHealth.
Binigyan din nila ng bilyon-bilyong bonus ang mga private contractor.
Saan ba kumukuha ng kapal ng mukha ang mga opisyal ng PhilHealth na mga appointed or reappointed ni Pangulong Noynoy?
Kay Pangulong Noynoy ba nila nakukuha ang kapal ng mukha?
Depensa ng Pangulo, mahuhusay magtrabaho ang mga opisyal niya kaya mayroon silang bilyon-bilyong pesoses para sa kanilang bonuses at incentives.
Kawawang bayan. Akala ko pa naman ay hahanguin tayo ni Pangulong Noynoy sa ating kahirapan at sa corruption.
‘Pag walang korapsyon, sabi mo noon, walang mahirap.
Hinimok mo pa kaming tumahak sa Tuwid na Daan, ‘yun pala ay lalo pang dumami ang mga involved sa katakot-takot na anomalies katulad ng sa pork barrel scam.
Pero hindi sila kakasuhan o matatanggal sa puwesto dahil, ayon kay Pangulo, ligal daw ang mga bonus na ito sa kabila ng kahirapang dinaranas ng bayan natin.
Ano ba ang sabi ng Commission on Audit (COA) sa PhilHealth bonuses?
Iligal ito at kailangang isauli nila ang perang ito sa kaban ng bayan.
Ano ang sabi ng PhilHealth?
Siguro, ito ang sagot ng PhilHealth: Ano kami, baliw?



