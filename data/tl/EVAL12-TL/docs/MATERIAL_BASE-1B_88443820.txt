DUTERTE ADMIN ALIGAGA NA SA 3-6 MONTHS DEADLINE By Aries Cano August 7, 2016
May pressure umano sa tatlo hanggang anim na buwang deadline laban sa kriminalidad at droga kaya sumo-shortcut na ng style ang gobyernong Duterte.
Ito ang pananaw ni Sen. Leila De Lima kaugnay sa pagiging todo gigil na asal ni Pangulong Rodrigo Duterte partikular na sa kalalabas ng kautusan gaya ng shoot to kill order sa mga pulitiko na involved sa droga.
“Unang-una d’yan tayo napapabilib ng Pangulo ‘yung sheer boldness and determination n’ya sa kanyang anti-drug drive talagang you know binabantaan niya lahat kasama na ‘yung mga narco-politicians na ‘yan,” ani Sen. De Lima sa panayam kahapon ng hapon. Kahanga-hanga umano ang ganitong determinasyon ni Pangulong Duterte at inaayunan ng senadora ang statement ng Presidente na sinira ng mga pulitikong sangkot sa kalakaran ng bawal na gamot ang bansa, sapagkat ang mga lingkod-bayan gaya ng mga mayor at iba pang local executives ang inaasahan ng taumbayan na pangunahing magtataguyod at magpapatupad ng batas.
“So bilib ho tayo sa punto na ‘yan,” ani De Lima. Pero sa usapin naman umano ng istilo na “shoot to kill” at “shoot on sight” kailangan munang maging malinaw ito.
“Kasi sa mga ordinaryong tao po ang dating ng shoot to kill at shoot on sight malinaw… kapag nakita sila whether or not armado sila ay puwede silang barilin ng mga law enforcers e malinaw na mali ‘yun, malinaw na labag ‘yan sa batas kasi technically speaking wala na hong lugar ‘yung mga ganyang order sa ating Konstitusyon… it’s not there anymore,” paliwanag ni De Lima.
Iginiit ng senadora na puwede namang pagsabihan ng Pangulo o engganyuhin sa iba pang pamamaraan para mas maging masipag ang mga law enforcer sa pagdakma ng mga pinaghihinalaang sabit sa iligal na droga kahit wala nang shoot to kill order o shoot on sight.



