‘WAG MAGING KAMPANTE SA BANTA NG MERS-COV

INIHAYAG ng Research Institute for Tropical Medicine na walang dalang Middle East Respiratory Syndrome coronavirus ang tatlong Koreano na dumating sa mahal kong Pinas nitong nakaraang Hunyo 22.
Nauna rito, nakikitaan ang mga Koreano ng mga palatandaan ng MERS-CoV gaya ng mataas na lagnat at pagsusuka.
Bagama’t nasisiyahan tayo sa pahayag ng RITM, hindi masamang pag-usapan natin ang sakit dahil nasa tabi-tabi lang ito at pupwede talagang makapasok ang sakit anomang araw sa Pilipinas.
DAAN-DAAN NA ANG PATAY
Mabilis na makamatay ang MERS-CoV.
Sa Saudi Arabia lamang, mahigit na sa 400 ang patay sa sakit na ito na walang tiyak na bakuna at gamot.
At pagpasok nito sa South Korea nitong nakaraang dalawang buwan lamang, may naitala na ring mahigit sa 30 kataong namatay at dumarami pa. Ito’y sa kabila ng napakagandang ospital na pinagdadalhan sa mga ito para sila gamutin.
May dalawang ospital na nga na masasabing world class, kabilang ang Samsung Hospital, ang nagsara makaraang mahawa ng ilang doctor at nars na nag-aasikaso sa mga pasyente at namamatay.
Isinara ang mga ito upang hindi na kumalat pa ang sakit subalit napag-alamang kung saan-saan sumusulpot ngayon ang MERS-Cov.
ANO ANG GAGAWIN?
Ano-ano nga ang mga gagawin sakaling mapatunayang may MERS-COV ang mga Koreano?
Ano ang gagawin sa ospital na unang pinagdalhan ng mga ito bago sila itinakbo sa Institute of Tropical Medicine sa Alabang, Muntinlupa?
Paano ang iba pang pasahero ng eroplano na nakasakay ng mga Koreano, nasaan sila?
Mayroon na bang record kung saan sila pupwedeng kontakin upang masuri rin sila at magawan ng kaukulang aksyon?
Paano ang mga dumarating mula sa South Korea, Saudi Arabia at iba pang mga bansa na may MERS-CoV?
Bukod sa RITM, mayroon bang ibang mga ospital na pupwedeng pagdalhan sa mga maysakit nito gaya ng mga nasa lalawigan at malayo sa Metro Manila?
Mayroon bang pondo at iba pang tulong na maibibigay ng gobyerno sa mga magiging biktima at sa mapaparalisang pamilya ng mga ito?
SINTOMAS
Kung may lagnat kang mas mataas sa 100 degrees Fahrenheit o 38 degrees Celsius, medyo mag-isip-isip ka na kung may MERS-CoV ka o wala.
Nasa 37 degrees Celsius o 98.6 degrees fahrenheit ang normal na init ng katawan ng tao at kung lalagpas na ito, masasabing may lagnat na ang tao.
Kapag sinamahan ang lagnat na ito ng matinding sakit ng ulo, pagsusuka, pagtatae, hirap sa pag-ihi, kapos na paghinga, tumakbo ka na sa ospital at magpatingin sa doctor.
Baka punerarya na ang susundo sa iyo ‘pag hindi ka kumilos at madadamay na rin ang iyong mga mahal sa buhay, kapitbahay at kabarangay at buong bansa.
Karaniwan namang inaabot ng 14 araw ang pag-aaral kung may MERS-CoV ka o wala at kung hindi maingat ang doctor na titingin sa iyo, araw lang ang binibilang bago malamang nahawa na rin ang doctor.
Alalahaning nasa 20 hanggang 30 sa 100 kataong may MERS-CoV ang tinatawag ni Lord lalo’t wala pa talagang gamot at bakuna laban sa sakit na ito na galing umano sa paniki at kamelyo.
PAOSPITAL ANG PALIBING
Kapag tumama ang MERS-CoV sa atin at may mga maoospital, sana naman hindi maging buwitre ang mga punerarya, ospital, doctor at nars.
Sinasabi natin ito, mga Bro, dahil habang may kalamidad sa kalusugan at buhay, anak ng tokwa, nagiging masiba ang mga anak ng tipaklong na ito.
Kung maningil sa mga nagkakasakit at namamatay ang mga ito, abot-langit ang presyo.
Inaabot ng atake sa puso, gutom at iba pang kamalasan ang mga biktima na dapat sana’y bigyan ng awa, patas at makataong trato.
Ang problema pang malaki, hindi gaanong nakikialam ang gobyerno kahit na magsumbong ka pa sa kanila.
Kasabwat pa nga ang mga nasa gobyerno sa pagsasamantala gaya ng pagkakaroon ng komisyon at buwis sa mga patay, buwis sa mga mahal na gamot at pagpapaospital at maging sa doctor’s fee at marami pang iba.
MGA POLITIKO
Paano kaya kung isalang ang mga politiko ngayon sa MERS-CoV sakaling magiging positibo ang mga Koreano?
Sila ang mag-asikaso sa mga magkakasakit sa mga Koreano at iba pang mahahawa sa sakit.
Matira ang matibay sa lahat ng mga nag-aaway at nag-aagawan sa puwesto. ‘Yung maliligtas, sila ang iboto natin…. kung hindi korap ang mga ito.
At kung hindi tuta ang mga ito ng mga malalaking negosyo sa kuryente, langis, tubig, pagkain, gamot, makinarya, PCOS machine, impeachment, pagawaing bayan, kontraktuwalisasyon at iba pa na nagpapahirap sa mga Pinoy.
Sa MERS-CoV tayo magpapasalamat kung maubos ang mga ito para lumaya na rin tayo sa mga suwapang sa kapangyarihan at nagpapayaman sa puwesto at kasabwat o tuta ng mga mapagpahirap na negosyante.



