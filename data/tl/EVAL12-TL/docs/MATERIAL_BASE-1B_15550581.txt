
KOOPERASYON: PANIBAGONG SOLUSYON SA BAGONG HAMON

DINADAHAN–DAHANG bigla talaga tayo ng ating kanugnog-bansa sa hilagang-kanlurang bahagi ng West Philippine Sea.
Kung tayo’y magbabalik-tanaw, maaalala natin na dahan-dahang itinayo, pinagtibay, pinalaki, pinaganda at pinamoderno ng Tsina ang kanyang mga istruktura sa sinakop nilang isla.
Maaaring ‘di natin namalayan, ‘di napansin, o napabayaan kaya’t nakuha nila ang Mischief Reef noong 1995—isang taon matapos na hindi na i-renew ng Pilipinas ang pananatili ng mga base militar ng Amerika.
Maituturing na rin na nasakop na ng Tsina ang Scarborough Shoal or Bajo de Masinloc noong 2012. Ito’y dahil hindi tumupad ang Tsina sa kasunduan na parehong aalis ang mga barko nito at ng Pilipinas matapos ang tinatawag na stand-off doon.
Permanenteng nananatili sa bukana ng lagoon ang mga barko ng Tsina. Kailangan pang makipagpatintero ang ating mga mangingisda bago makinabang sa pook pangisdaang sadya namang atin.
Hindi pa nasiyahan ang Tsina, nagdeklara pa ng fishing ban na sinundan pa ng pagdedeklara ng Air Defense Identification Zone (ADIZ). At ang pinakahuli at masasabi nating malapit na sa sukdulan, ay ang panghaharang ng mga barko ng Chinese Coast Guard sa mga barkong sibilyan na maghahatid sana ng mga pagkain, tubig at gamot.
Sa hinalang construction materials ang dala ng mga barko, ginugutom at inuuhaw ng Tsina ang Marines sa BRP Sierra Madre (LT-57) na nasadlak sa Ayungin Shoal.
Upang ‘di mamatay sa uhaw ang mga tauhan nito, napilitan ang Navy na maghulog ng ilang container ng tubig malapit sa LT-57. Tatagal lamang ang supply ng 3 o 4 na araw.
Nagprotesta ang Pilipinas at sa puntong ito, napabalitang nagpaplano ang Navy na muling bumiyahe upang mag-resupply. Gaya ng dati, binalewala ng Tsina ang protesta at nagbanta pang dapat huwag nang subukin ng Pilipinas ang kanyang blockade sa Ayungin Shoal.
Kung hindi, walang dapat sisihin sa anomang masamang maaaring mangyari kundi ang Pilipinas.
Sa ganitong panahon na tila mas umiigting pa ang girian sa West Philippine Sea at wala pa ring kasiguruhang pagpapatupad ng hatol makuha man natin ang paborableng desisyon mula sa Tribunal, ano na ang gagawin natin?
Hindi naman uubrang makipagtagisan tayo ng lakas sa lakas. Hindi rin naman lalo uubrang ipagkibit-balikat na lamang natin ang mga nangyayari bagama’t sinusubok natin ang lahat ng mapayapang paraan. Kabilang sa pamamaraang ‘yun ang matahimik na pakikipag-usap o back-channel negotiations. Pero may mga panloob na suliranin ang Tsina kaya ginagawa nito ang kanyang ikinikilos sa ngayon. Natalakay na natin ang mga iyon sa nagdaang kolum.
Sa pagtaya ni dating National Security Adviser at dati ring Congressman Roilo Golez, may malaking pinaplano ang Tsina. Kinukumpirma iyon ng mga bihasa sa geopolitics. Iyon ay ang pag-okupa sa Reed Bank na ipinapalagay na mayaman sa langis, mineral at natural gas. At ang tropa natin sa Ayungin Shoal ay hadlang sa mas mabilis nilang pagtungo at pagkuha ng biyaya sa Reed Bank. Kaya lahat ay gagawin nila maitaboy lang tayo mula sa Ayungin.
Kung dati ay hinahayaan nila na i-resupply ng Pilipinas ang Marines doon at handa silang “tumulong” na alisin doon ang LT-57 kung ‘di kaya ng Pilipinas, puwes, hindi na ngayon! Nilabag na nila ang International Humanitarian Law at Human Rights Law at sukdulang ikamatay ng mga sundalo roon, ‘di na nila papayagang mag-resupply at manatili pa nang matagal doon ang LT-57.
Ano ang maaaring solusyon, pangmatagalan at pangmadalian?
Sa ganang akin, ang isang pangmadaliang (short-term) solusyon, palakasin ang ating maritime cooperation o pakikipag-ugnayan sa mga bansang may kapareho nating kaisipan at paninindigan.
Ang pinakamainam na halimbawa ay ang Amerika. May umiiral nang Visiting Forces Agreement. Maaaring maiangkop doon ang sinasabing mas maraming dating-alis ng mga sundalong Amerikano—Navy, Marines, Army o Air Force sa Pilipinas.
Gayundin ang mga pagsasanay na may layuning magkatulungan ang mga magkakaanib na bansa sa sea, air, and land operations hanggang hindi lumalabag sa Saligang Batas ang nasabing usapan, isuko na natin ang ating yabang at tanggaping kailangan natin ang tulong ng Amerika laban sa mas lumalalang sitwasyong panseguridad sa WPS bago pa mahuli ang lahat. Tanging sa isang malakas na bansa rin mangingimi ang isang malakas na bansa.
Pangmatagalang solusyon naman ang modernisasyon ng ating sandatahang lakas. Maganda na ang direksyon ng kasalukuyang administrasyon. Katunayan, 3 brand new Augusta 109 helicopters na ang nai-deliver sa Philippine Navy at may dalawa pang darating na may mas malakas na kagamitan bago matapos ang taon. Hindi na sana maulit pa ang nagdaan na kung saan umasa tayo nang lubos sa Amerika. Kung kaya’t bigla na lamang nating nasumpungann na ang kinikilala bilang isa sa mga pinakamalakas na Navy sa Asya ay isa na sa pinakamahina.
Dapat panatilihin ng bawat Filipino ang kamalayan at malasakit sa nasasakupan ng ating bansa at likas na yaman nito. Hindi natin dapat hayaang masalaula at mapunta sa iba ang langis, mineral, natural gas, at iba pang yaman-dagat na laan sa atin at ating mga supling at mga susunod pang henerasyon.
Sa bagay na ito, lahat tayo ay may pakialam. Maaaring ‘di tuwiran sa ngayon, subalit sa huli, lahat tayo apektado.
Gamitin natin ang social media upang ipahayag ang ating pagtutol at pagtuligsa sa ginagawang pag-aalipusta sa ating mga karapatan bilang isang bansa at sa karapatang pantao ng ating kapwa Filipino.
(Sa inyong reaksyon: edarevalo90@yahoo.com o mag-tweet: atty_edarevalo).



