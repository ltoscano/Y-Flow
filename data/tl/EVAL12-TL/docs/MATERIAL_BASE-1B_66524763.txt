Barangay sa South Cotabato nirarasyunan na ng maiinom na tubig

February 10, 2016

LUNGSOD NG KORONADAL, South Cotabato, Peb. 10 -- Dahil sa patuloy na tagtuyot, nawawalan na ng tubig na maiinom ang bahagi ng Barangay Kinilis sa Polomolok, South Cotabato. Sa isang pulong-balitaan, tinukoy ni Mila Lorca, pinuno ng Provincial Disaster Risk Reduction and Management Council, ang mga lugar na ang Purok 1, 2, at 3 ng nasabing barangay kung saan 238 na pamilya ang nakatira. Ayon kay Lorca, natuyo ang spring na pinagkukunan ng tubig ng mga residente dahil sa ilang buwang walang ulan. Bilang sagot sa suliranin, namahagi na ng tatlong trak ng maiinom na tubig ang Polomolok Municipal DRRM sa mga apektadong residente.

Balak rin ng pamahalaang panlalawigan na mamigay ng mga jelly can na magagamit na imbakan ng tubig. Tutungo rin ang PDRRMC sa nasambit na lugar upang tingnan kung ano pa ang mga ayudang kailangan ng mga residente. Maliban sa Kinilis, ayon kay Lorca, wala pang ibang lugar ang nag-ulat na may problema na sila sa maiinom na tubig. (RABSumanghid DevCom Intern/DEDoguiles PIA-12)



