Pagpapatayo ng P110M Phase II ng Don Julian Pastor memorial market, sinimulan na

February 05, 2016

LUNGSOD NG BATANGAS, Pebrero 5 (PIA) --Sinimulan na ang kontruksyon ng Phase II ng Don Julian Pastor memorial market nagkakahalaga ng P110M noong Enero 2016. Sinabi ni engineer Honorio Loyola ng Berto Lucci Construction na syang kontraktor ng naturang proyekto na sa kasalukuyan ay nasa 31 porsyento na ang status ng construction ng pamilihan. Ito ay maihahantulad sa mga malalaking supermarket na mas maginhawa at maalwan ang pamimili. Isa ito sa mga priority projects ng pamahalaang lungsod na inaasahang matatapos sa Mayo bago matapos ang administrasyon ni Mayor Eduardo Dimacuha. Dito ililipat ang mga nasa wet section na kasalukuyang umuukupa sa Market 3. May angkop at magkakahiwalay na lugar ng paninda para sa meat at fish sections, gayundin ang fruits at vegetables sections. Mga stainless na lamesa ang gagamitin ng mga magtitinda.

Magkakaroon din ito ng fish casa, comfort rooms at water treatment facility.

Mayroon din itong atrium na maaring lugar na maaring pagdausan ng mga programa at iba pang espesyal na gawain sa palengke. (Ronna Endaya Contreras-PIO Batangas City/PIA Batangas)



