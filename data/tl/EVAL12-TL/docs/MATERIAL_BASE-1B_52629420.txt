HIRIT NA!: Geisler mode
By Arnold Clavio December 1, 2016
Bago pa mangyari ang ginawa ng aktor na si Baron Geisler sa kapwa aktor na si Ping Medina, nauna nang naging biktima niya ay ang kasamahan ko sa GMA Network, Inc. na si Susan Enriquez.
Nakatakdang kapanayamin ni Enriquez si Geisler para sa premyadong programang I Wander sa GMANEWSTv. Pero ang araw na ‘di niya malilimutan.
Kuwento ni Enriquez, sa loob pa lang ng service van papunta ng Angeles, Pampanga, biglang naghubad ng t-shirt si Geisler sa kanyang harapan.

Pagdating sa location, pinagtripan na niya ang host ng I Wander.
Nandiyan na tinatanong niya kung naninigarilyo si Enriquez, nang sumagot ito ng “Hindi!” aba eh binugahan niya ito ng usok ng sigarilyo sa mukha!
Makailang beses din niyang pilit na inuutusang umupo si Enriquez na tila ba isang alagang aso.
At nang tanungin naman niya si Geisler tungkol sa paniniwala nito sa Diyos, dahil layunin na maipakita sa publiko ang kanyang ‘other side’, nakatikim si Enriquez ng mga salitang ‘stupid’ at ‘fuck’.
Ang pangyayaring ito ay naikuwento rin ni Geisler kay Direk Arlyn dela Cruz habang ginagawa nga ang pelikulang ‘Bubog’ kung saan naganap ang pag-ihi niya kay Medina.
Dating magkatrabaho sina Enriquez at Dela Cruz sa Super Radyo DZ DOBOL B (DZBB 594’khz.).
Sa pinost na video ni Geisler sa social media, sinabi nitong nagpaalam siya kina Dela Cruz at Medina para gawin ang eksena. Pero pinabulaanan ito ng dalawa.

Panahon nang masawata ang mga ginagawang kawalan ng respeto ni Geisler sa kanyang kapwa, artista man o hindi. ‘Di na nagkulang ang marami sa pagbibigay ng unawa at pagkakataon sa kanya pero lagi itong nauuwi sa wala.
Walang makakatulong kay Geisler kundi ang kanyang sarili.
Ako mismo ay nanghihinayang sa galing niya sa pag-arte kung mauuwi lamang sa wala ang lahat. Pero dapat ay matigil na bago tuluyang makapanakit o higit pa sa kanyang susunod na biktima.
Handa si Enriquez na magsampa ng reklamo at suportahan anuman ang nakahandang hakbang laban kay Geisler.
Lord, Kayo na po ang bahala.



