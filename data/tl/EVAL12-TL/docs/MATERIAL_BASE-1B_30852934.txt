Cong. de Pedro pararangalan sa 2016 NSPC

February 22, 2016 LUNGSOD NG KORONADAL CITY, South Cotabato (Peb 22) â€” Isa sa pinakatampok na gawain sa pagbubukas ng 2016 National Schools Press Conference ngayon hapon, Pebrero 22, sa Koronadal City ang paggawad ng posthumous citation sa yumaong South Cotabato Governor at Congressman Hilario de Pedro III.  Kinumpirma ito ni Gng. Mervie Seblos ng City Schools Division at focal person ng 2016 NSPC. Ani Gng. Seblos ang pagkilala kay De Pedro ay para sa kanyanh natatanging kontribusyon bilang co-author ng Republic Act 7079 o Campus Journalism Act of 1991 Hinihimok ng nasabing batas ang pagtatayo ng mga student publication sa elementarya, high school at kolehiyo at pagsasanay ng kabataan upang malinang ang kanilang kakayahan bilang mga campus journalist. Iniuutos rin nito ang pagsasagawa ng regular na institutional, divisional, regional at national annual press conferences. Dagdag ni Seblos, mismong si Education Secretary Bro. Armin Luistro ang mag-aabot ng plake ng posthumous citation kay Carmencita de Pedro at Jaime de Pedro, naiwang asawa at anak ni Cong. de Pedro.

Namatay si De Pedro noong ika-29 ng Enero dahil sa cardiac arrest.

Itinalaga ni dating Pres. Corazon Aquino si De Pedro bilang Mayor ng munisipyo ng Koronadal noong 1986 at nahalal na kinatawan ng Ikalawang Distrito ng South Cotabato mula 1988 hanggang 1992 at Governor ng South Cotabato mula 1992 hanggang 2001. Bilang kongresista, maliban sa RA 7079, principal co-author din si De Pedro ng Republic Act 7160 o Local Government Code of 1991. (DEDoguiles-PIA 12)



