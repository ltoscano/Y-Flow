Presswork: 90 taong paghuhubog at pagbabago ng Philippine Collegian

ni John Toledo
Dibuho ni Luigi Almuena
Hindi basta-basta ang paglikha sa hawak mong dyaryo ngayon.
Ang pagbuo sa Philippine Collegian o Kulê ay isang mahaba at masinsing proseso – kinikilatis ang bawat argumento, kinakaltas ang mga labis na salita, at kinikinis ang bawat litrato’t larawan. Ito ang presswork, isang sistema ng paglikha na hindi kailanman mawawala sa buhay Kulê.
Tulad ng mga artikulo at dibuhong dumadaan sa madugong proseso ng pagwawasto, sumasabay din ang dyaryo sa pabago-bagong kalagayan ng lipunan. Patuloy ang pagbabagong-anyo ng Kulê, kaya’t kung babalikan ang 90-taong kasaysayan nito, hindi iisa ang naging hitsura at tindig nito sa mga isyu.

Unang burador
Nagsimula ang Kulê bilang College Folio noong 1910 na naging Varsity News noong 1917. Naging laman ng mga pahina ang unang panitikang Ingles na sinulat ng mga Pilipinong awtor tulad ni Jose Garcia Villa. Bunsod ng kakulangan sa pondo, saglit lamang ang itinagal ng dalawang magkasunod na pahayagan at natigil din ang publikasyon.
Noong 1922, itinatag ang Philippine Collegian matapos maglabas ng direktiba at kilalanin ng University Council, na binuo ng mga propesor sa UP, ang pangangailangang magkaroon ng isang opisyal na pahayagan ang mga estudyante.
Tradisyunal na pahayagan ang mga unang Kulê. Ibinenta ito sa halagang 25 sentimos kada kopya noong 1920s at naglathala ng mga patalastas para sa binyag, kaarawan, kasal, alak at sigarilyo. May mga pahina ring gaya ng Coed’s at Bachelor’s Pages kung saan itinampok ang mga pinakamaganda’t matipunong estudyante sa kampus. Nagdaraos din noon ang patnugutan ng Kulê ng isang beauty pageant, ang Mr. & Ms. Collegian, kung saan pinipili ang mga kandidata para sa “Miss Philippines” at “Queen of the 1935 Manila Carnival Commercial and Industrial Fair.”
Unang sabak
Sumulpot ang isa sa mga unang hibo ng progresibong tindig ng Kulê sa patnugutan ni Wenceslao Vinzons noong 1931. Nanguna siya sa protesta ng mga estudyante noong 1932 laban sa panukalang taasan ang sweldo ng mga mambabatas sa mababang kapulungan. Sa pangalan niya hango ang Vinzons Hall, ang kasalukuyang tahanan ng Kulê.
Unang sigwa
Binatikos sa termino ni Elmer Ordoñez noong 1951 ang pagpilit ni Pangulong Elpidio Quirino na magbitiw sa pwesto si UP President Bienvenido Gonzalez matapos imbitahan ng UP si Claro M. Recto, isang senador na kasapi ng oposisyon, bilang commencement speaker noong taong iyon. Sa editoryal ni Ordoñez na “Road to Extinction”, kinundena ang kawalan ng respeto ng gobyernong Quirino sa academic freedom ng UP at hinimok ang mga mambabasa na magprotesta tungong Malacañang.

Paghihigpit
Habang patuloy ang pagbabagong-bihis ng Kulê mula sa pagiging tradisyunal tungo sa pagiging progresibo, mas hinigpitan ng administrasyon ng UP ang pagkontrol sa mga inilalathalang artikulo. Binuo ang isang “Board of Censors” para sa Kulê na binuo ng mga opisyal ng UP at mga taong simbahan.
Ikinagalit ni Father E.J. McCarthy noong 1936 ang inilathalang rebyu ng manunulat na si Teodoro Agoncillo ukol sa libro ni Ricardo Pascual na Dr. Jose Rizal beyond the Grave. Ayon kay Agoncillo, pineke umano ng simbahang Katoliko ang mga dokumentong nagsaad na binawi ni Rizal ang kanyang mga pahayag bago mamatay. Sinubukang tuligsain ng patnugutan ng Kulê ang nasabing insidente, ngunit dahil kasapi si McCarthy ng Board of Censors, ang tanging lumabas sa Nobyembre 15, 1937 editoryal ng Kulê ay ang mga salitang “This editorial has been censored.”
Pagsasala
Kaiba sa mga pahayagang pangkampus sa kasalukuyan, walang faculty adviser ang Kulê . Ngunit noong mga unang dekada ng Kulê, nagtatalaga ng faculty adviser na siya ring nagsasala sa mga nilalaman ng pahayagan.
Napagtanto ni Prop. Francisco Arcellana, ang huling faculty adviser noong 1977, na kailangang bumalikwas ng pahayagan sa panunupil ng administrasyon kaya kusa siyang umalis sa posisyon.

Radikal na tindig
Sa panahon ng Batas Militar, lalong tumalas ang pagsusuri ng kilusang kabataan sa mga napapanahong isyu. Para sa kanila, sistemang panlipunan ang sanhi ng kahirapan at tiwaling pamahahala ng rehimeng Marcos. Sa panahong ito lumabas sa Kulê ang seryeng Philippine Society and Revolution (PSR) at Struggle for National Democracy (SND) ni Jose Ma. Sison, isa sa mga nagtatag ng Partido Komunista ng Pilipinas.

Blackout
Sa panahon din ng Batas Militar isinara ang maraming pahayagan at istasyon ng midya. Tanging mga istasyon na pagmamay-ari ng mga kamag-anak at kaibigan ni Marcos – ang crony media – ang pinayagang magpatuloy.
Sa kabila ng panganib at kawalan ng pondo, hindi nangimi ang Kulê at inilimbag ang pinakaunang Rebel Collegian. Sa kasagsagan ng Batas Militar, naging “underground” ang operasyon ng Kulê. Kinilala ang pahayagan bilang bahagi ng mosquito press, na bagaman patago at maliit ang sirkulasyon ay may kagat pa rin ang mga artikulo.

Walang takot
Naging lente ng mamamayan ang Kulê sa mga isyung panlipunan lalo na at pinatahimik ang kalakhan ng midya. Aktibong nakisangkot ang ilan sa mga dating patnugot sa kilusan laban sa diktadurya. Dinakip si Abraham Sarmiento, Jr., ang patnugot noong 1975, at ikinulong sa Camp Crame kung saan siya namatay dahil sa sakit. Nabaril naman sa isang engkwentrong militar sa Iloilo noong 1974 si Antonio Tagamolila, patnugot noong 1971, na naging kasapi ng armadong kilusan.

Kaliwa’t kanan
Matapos ang 1986 People Power, nahati ang kilusang kabataan ng UP sa dalawa: Sandigan ng Mag-aaral para sa Sambayanan (SAMASA) at ang SAMASA – Tunay Militante Makabayang Alyansa (TMMA). Patuloy na pinaniwalaan ng SAMASA-TMMA na militanteng pagkilos lamang ang daan tungo sa panlipunang pagbabago. Para naman sa SAMASA, dapat kilalanin na may iba’t ibang pagtingin sa mga isyu, isang kaisipan na sumasandig sa pluralismo.
Kasabay ng pagkahati ng SAMASA ang pagkahati rin ng Kulê sa dalawang paksyon noong 1996 – ang Rebel Collegian ni Richard Gappi, ang hinirang na patnugot ng Board of Judges sa editorial exams, at ang regular na Collegian ni Voltaire Veneracion, na hinirang ni UP President Emil Javier.

Pagbabagong-bihis
Sinalamin ng pabago-bagong anyo ng pahayagan ang karakter at tindig ng patnugutan. Sa mga terminong sumandig sa pluralismo tulad ng kay Ibarra Gutierrez noong 1995, Lourdes Gordolan noong 1997, at Jeanie Bacong noong 1998, broadsheet ang porma ng dyaryo.
Samantala, tabloid naman ang Kulê sa termino nina Michael John Ac-ac noong 1994 at ni Seymour Sanchez noong 1999.
Broadsheet din ang laki ng dyaryo sa termino ni Juan Paolo Colet noong 2005 ngunit hindi ito napanatili. Hindi gaya ng mga nagdaang termino, idineklara ni Colet na “objective” at walang kinikilingan ang dyaryong kanyang pinamunuan. Ngunit binatikos ang terminong ito bunsod ng hindi regular na paglilimbag, sa maling gamit ng mga salita, at sa pag-iwan ng P250,000 na deficit sa pondo ng pahayagan.
“This is the first time in the history of Collegian that issues were killed,” ani Prof. Danilo Arao, patnugot ng UP Newsletter. Kontrobersiyal ang nilathalang Kulê UAAP special issue sa gitna ng impeachment complaint kay Gloria Arroyo.

Gipit sa pondo
Ang deficit sa badyet sa termino ni Colet ang isa sa mga ginamit na dahilan ng administrasyon ng UP upang ipitin ang pondo ng Kulê sa termino ni Karl Castro noong 2006. Iginiit ng administrasyon na nararapat sumailalim ang mga transaksyon ng Kulê sa Government Procurement Act of 2003, bagaman hindi naman ahensya ng gobyerno ang Kulê. Bunsod nito, tatlong buwan ding hindi lumabas ang Kulê.
Sinasabing isang maniobra ng administrasyon ni UP President Emerlinda Roman ang paggipit sa pondo ng Kulê ng taong iyon, lalo na’t kasabay ito ng pag-apruba sa 300 porsyentong pagtaas sa matrikula sa pamantasan.
Pagwasak sa toreng garing
Naibalik sa mga taong 2007-2010 ang regular na sirkulasyon ng Kulê. Ipinagpatuloy nito ang makamasang tindig at kinundena ang mga probisyon ng bagong UP Charter at pagbaba ng subsidyo ng gobyerno sa pamantasan.
Sa mga taong ito, hindi na lamang basta naging tagapagtala ng mga balita ang mga kasapi ng Kulê. Bumalikwas ang kasapian sa tinatawag na “ivory tower” at naging aktibong bahagi ng malalaking mobilisasyon at alyansang tumatalakay sa mga usaping panlipunan. Noong nakaraang taon, sa isang press conference ni US Secretary of State Hillary Clinton sa Maynila, tumindig at sumigaw si Marjohara Tucay, ang patnugot ng 2011, ng “Junk VFA! Junk US imperialism!” sa gitna ng pagtitipon.
Virtual at ‘real time’
Kasabay ng pag-usbong ng new media, umangkop ang Kulê sa online na espasyo upang lalo pang maparami ang mambabasa. Sa referendum para sa pagraratipika ng Codified Rules on Student Regent Selection noong 2009, sinimulan ng Kulê ang “real-time news coverage,” kung saan mabilis na naglalathala ng updates at balita sa Internet.
Ipinagpatuloy ng mga sumunod na termino ang real-time coverage, lalo na sa panahon ng eleksyon para sa University Student Council at ilan pang mahahalagang pangyayari gaya ng General Assembly of Student Councils at mga strike sa kampus.

90 taon
Sa mga susunod na isyu ng Kulê, muli itong magbabagong-bihis – mula sa pormal na estetika ng nagdaang termino tungo sa isang mas maluwag at “personalized” na template. Ngunit iba man ang porma, lalamanin pa rin nito ang mga napapanahong ulat na nilahukan ng mga suring pinatalas na ng mga nagdaang dekada.
Sa pagpasok ng Kulê sa ika-90 taon, magpapatuloy ito sa pagiging aktibong kabahagi ng paglikha ng kasaysayan sa pamantasan at sa bansa.



