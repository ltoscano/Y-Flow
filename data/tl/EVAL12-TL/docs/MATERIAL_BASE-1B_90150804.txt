SSS Bacoor palpak

MISYON AKSYON, sana po matalakay po ninyo ang ukol sa hepe ng LTO Navotas. Napakalakas ng loob na sabihing hindi safe ang tanggapan niya at dahilan niya ito upang ipalipat ang tanggapan ng LTO Navotas sa ligtas na lugar. Hindi safe ang lugar dahil posibleng salakayin ito ng tsunami dahil ito ay nasa baybayin ng North Manila Bay.
Sa kanyang nakikita at pananaw, maaaring ikapahamak ng kanyang mga kasamahan, ikasira ng mga pampublikong dokumento na kanilang inirerehistro at ikapahamak ng publiko ang kanilang lugar. Una, laging binabaha at napakabaho, at dahil nasa loob ng fishport, tambakan din ng mga basura kaya kung maaari ay ilipat ito sa ligtas na lugar.
Higit sa lahat na nakatatawag ng pansin, Misyon Aksyon, makaraang may mag-OJT, sina Lorna, Aida at Fe, ay agad-agad na kinuha dahil sa may angking kagandahan bilang empleyado ng LTO.Katunayan nga po, iyong isa ay nasa cashier na paborito ni “Wewe.” Kaya umaasa po ako na inyo itong paiimbestigahan at nang malaman ni LTO NCR Director Guadiz ang kanyang pagka-gigolo at mga kahilingan.
Gumagalang
Mr. Bohemyo ng Navotas
oOo
NAKALULUNGKOT naman po ang sinapit ng isang miyembro ng SSS na humingi ng tulong sa Misyon Aksyon. Makaraang mabigyan ng referral mula sa tanggapan ng SSS MAD para mabigyan ng assistance upang makuha ang death benefit ng kanyang asawa, magdadalawang taon na ay hindi pa niya nakukuha ang benepisyo. Dahil nasa ibang bansa siya ng nagdaang taon ay ‘di niya nagawang mai-submit ang kanyang dokumento kasi kailangan siya mismo ang dapat na mag-file.
Kaya minabuti po ng Misyon Aksyon na ilapit sa MAD SSS para sa prosesong tama. Agad nabigyan ng referral letter at dinala sa Bacoor Branch at nakausap ang Manager ng SSS Bacoor, si Virgini Cruz, at sinamahan ito sa customer service. Kaya nang alamin ang record ng kanyang asawa ay sinabihan siya na hindi pa nila na-rerceive ang mga dokumento dahil hinulugan pa ito ng kanyang employer kahit patay na. Kaya sinabihan sila na bumalik na lamang para paimbestigahan muna nila kung bakit may hulog pa ito.
Makaraan ang ilang linggo muli po itong bumalik at hinanap ang bagong ini-refer na kakilala sa nasabing branch pero wala ito. Hindi na sila pinabalik at binigyan ng payo kung kailan sila babalik at maghihintay. Bumalik pa rin sila pero kalbaryo muli ang inabot dahil wala ang taong dapat kausapin, at komo mag-aalas dose na po, agad sinabihan sila ng security guard na umuwi na lang dahil may cut-off sila. Kaya lulugo-lugo siya nang aking binigyan muli ng referral, at humihingi uli ito ng tulong kung ano po ang gagawin niya.



