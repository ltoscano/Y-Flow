FM libing sa Setyembre By Bernard Taguinod June 12, 2016 Dahil may basbas na ni President-elect Rodrigo Duterte, malamang na matuloy na ang paglilibing kay dating Pangulong Ferdinand Marcos Sr., sa Libingan ng mga Bayani sa Setyembre.
Si Sen. Ferdinand ‘Bongbong’ Marcos Jr. ay bumisita kay Duterte sa Davao City noong Biyernes ng gabi para personal itong ipagpasalamat.
Maugong na posibleng mangyari ito sa Setyembre subalit walang malinaw na detalye ukol dito. Makasaysayan ang buwan ng Setyembre dahil ika-21 ng buwan ng ideklara ng matandang Marcos ang Martial Law noong 1972 habang Setyembre 11 naman ang araw ng kanyang kapanganakan.
Naniniwala ang natalong vice presidential candidate na maisasara na ang kasaysayan sa pagitan ng kanyang pamilya at ng bansa kapag tuluyang nailibing ang kanyang ama sa Libingan ng mga Bayani.
“This will bring closure not only to the Marcos family but to the nation as well,” ayon pa kay Marcos sa isang press conference kahapon.
Hindi sumagot ang mga militanteng mambabatas sa Kamara nang hingan ng reaksyon.
Pero matatandaan na sa lumang panayam kay Bayan Muna partylist Rep. Neri Javier Colmenares, sinabi nitong hindi na umabot sa ganitong sitwasyon kung sumunod lamang ang pamilya Marcos sa kasunduan nang payagan ni dating Pangulong Fidel Ramos ang pagpapauwi sa bangkay ng dating diktador sa Pilipinas noong 1993.



