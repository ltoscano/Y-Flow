PRANGKAHAN: Pahayag ni De Lima at panibagong banat ni Duterte sa UN
By Ellen Tordesillas August 22, 2016 Tahasang itinanggi ni Sen. Leila de Lima ang paratang ni Pangulong Duterte na sangkot siya sa pagpalaganap ng iligal na droga.
Sa press conference na ginawa niya sa Kamuning Bakery noong Sabado, sinabi ni De Lima na handa siyang magre-resign o magpabaril sa harap ni Duterte kung makapagbigay ang Pangulo ng totoong ebidensya sa kanyang binibintang sa kanya.
“I’m willing to resign. I’m willing to be shot in front of the President if there is authentic evidence that is not fabricated,” sabi ng senadora. “Totoong ebidensya” ‘yan ang hinihingi ni De Lima.
Pinayuhan ni De Lima si Duterte na suriin mabuti ang mga impormasyon na kanyang tinatanggap para hindi siya mapahiya. “I’m telling you Mr. President, ayaw ko pong mapahiya kayo. Mapapahiya kayo diyan at ayaw ko pong mangyari ‘yan sa inyo.

Kung ano man ang ebidensya n’yo diyan, sinasabi ko na sa inyo na ang ebidensya na ‘yan ay hindi totoo. Fake, manufactured, fabricated.
“Ang unsolicited advice ko po sa inyo, kung sino man ang nagsu-supply ng mga impormasyon na ‘yan, puwede ho bang harapin n’yo na sila ngayon at pilitin n’yo na silang magpakatotoo sa inyo… I will stand by my innocence, now and forever.”
Ayan.

Mas pinapaniwalaan ko si De Lima sa bintang na may kaugnayan siya sa iligal na droga. ‘Yung tungkol naman sa relasyon niya sa kanyang driver, personal niya ‘yun at hindi ako magkondena kung totoo man ‘yun. Ang magrereklamo ay ang asawa ng driver. Kung hindi naman siya magrereklamo, bakit naman maging problema ng bansa ‘yun. Ang mahalaga ay hindi ito nakakaapekto sa gawain niya bilang opisyal ng pamahalaan.
Nababahala naman ako sa ginagawa ng Pangulo na dinadaan ang kampanya laban sa droga sa panghihiya kahit walang pinapakitang ebidensya at sa pagpatay.
Napapansin na ng buong mundo ang nangyayari sa Pilipinas na lalong kinaiinis ni Pangulong Duterte at nagbanta siyang aalis ang Pilipinas sa United Nations (UN).
“Maybe we just have to decide to separate from the United Nations… Kung ganyan kayo kabastos eh umalis na kami diyan sa inyo.”

Ang UN na itinatag noong 1945 ay kinabibilangan ng 193 na bansa at ang Pilipinas ay isa sa founding members o nagtatag ng organisasyon na ang misyon ay panatiliin ang kapayapaan sa mundo.
Noong isang linggo, dalawang opisyal ng UN, sina Agnes Callamard, UN Special Rapporteur on summary executions at Dainius Puras, UN Special Rapporteur on the right to health ang nagpapahayag ng pagkabahala sa walang humpay na patayan konektado sa kampanya ni Duterte laban sa iligal na droga.
Sinagot sila ni Chief Presidential Legal Counsel Salvador Panelo na mabuti pa pumunta sila rito sa Pilipinas para makita nila ang totoong nangyayari kaysa nagsasalita sila sa New York. Tinangap ni Callamard ang hamon ni Panelo.
Kaya lang ang patakaran, kailangan imbitahin ng pamahalaan ang UN expert bago siya makapasok sa banasa para tingnan ang totoong sitwasyon.
Nagpalabas ng pahayag si Presidential Spokesperson Ernesto Abella na hindi nagustuhan ng Pangulo ang pakikialam ng ibang organisasyon sa problema ng Pilipinas. Hindi welcome and mga UN expert.



