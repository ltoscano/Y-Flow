
Mga bilanggo ng Puerto Princesa City Jail, sinanay sa mushroom production

October 03, 2016 Leila B. Dagot

PUERTO PRINCESA, Palawan, Oktubre 3 (PIA) --- Sumailalim sa pagsasanay kamakailan tungkol sa produksyon ng mushroom ang 129 na mga bilanggo ng Puerto Princesa City Jail (PPCJ) maging ang walong tauhan ng Bureau of Jail Management and Penology (BJMP).

Sa pamamagitan ng Inmates Welfare and Development Division (IWDD) ng bilangguan, binigyan ng pagkakataon na makinabang sa community-based mushroom production training ang mga bilanggo ng PPCJ bilang bahagi ng kanilang pangkabuhayan.

"Ang gawaing ito ay bahagi ng programa ng pamunuan ng city jail upang maituon ang atensyon at oras ang mga bilanggo sa pangkabuhayang gawain na maaari nilang mapakinabangan sakaling mabigyan ng pagkakataong makalaya ang mga ito‚Äù, ayon kay Jail Officer 2 Marlito Anza, tagapagsalita ng PPCJ.

Dagdag pa ni Anza, karamihan sa mga lumahok sa pagsasanay ay ang mga bilanggong may kasong paglabag sa Republic Act 9165 (Comprehensive Dangerous Drugs Act) na isa sa mga prayoridad ngayon ng pamunuan ng PPCJ Warden, J/Chief Inspector Lino Soriano na mabigyan ng pansariling reporma.

Samantala, ang nasabing pagsasanay ay isinagawa ng mga tauhan ng Department of Agriculture (DA)-Abo-Abo Rural Agricultural Center sa pamamagitan nina Danilo Jimenez at Jennifer Reyes na silang mga nagsilbing tagapagsanay at resource speaker.

Sa pagsasanay na ipinagkaloob ng DA,libreng ibinahagi ang libreng kabute samantalang ang mga materyales naman ang ginamit sa produksyon ay binili ng BJMP para sa pangkabuhayan ng mga bilanggo. (LBD/PIAMIMAROPA-Palawan)



