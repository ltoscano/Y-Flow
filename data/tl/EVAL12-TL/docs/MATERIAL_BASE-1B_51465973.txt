Karagdagang insentibo sa mga organic farmer ipinangako

October 07, 2016

LUNGSOD NG KORONADAL, South Cotabato, Okt. 7 (PIA) -- Mas palalawakin ng pamahalaang panglungsod ng Koronadal ang pagbibigay ng karagdagang kita sa mga magsasakang gagamit ng teknolohiyang organikong pagsasaka.

Sa kanyang State of the City Address kamakailan, nangako si Mayor Peter Miguel na magbibigay ng Php20 sa bawat kilo ng baboy at Php10 sa bawat kilo ng gulay na pinalalaki sa pamamagitan ng organikong pamamaraan.

Sa ngayon, ang mga magsasaka ng palay pa lamang ang binibigyan ng Php2 kada kilo ng organikong palay na maaani.

Nitong nakalipas na linggo, isang magsasaka ang nabigyan ng halos Php8,000 matapos umani ng 52 sako ng organic rice.

Bukod sa insentibo, ayon kay Mayor Miguel, pagsisikapan ng pamahalaang lokal na bumili ng lupa kung saan magtatayo ng demo farm, model farm at research center para sa organic farming.

Nais and alkaldena makilala ang Koronadal bilang “Organic City.” (DEDoguiles-PIA 12)



