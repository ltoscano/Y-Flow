EDITORIAL: Maging responsable!
SSeptember 3, 2016 Maagang umalerto ang Pilipinas sa Zika virus na nagsisimulang kumalat sa mga bansa sa Asya. Kailangan ito, lalo na’t maraming Pinoy ang biyahero at nagtatrabaho sa iba’t ibang panig ng mundo.
Sa ngayon ay Zika-free pa ang Pilipinas. May ilang naunang kaso ng virus na naitala noon pero naagapan at mabilis na gumaling ang mga nahawahan. Pero itong bagong paglobo ng mga kaso sa Singapore ay sadyang nakakabahala. May mga kaso na rin sa iba pang kalapit na bansa kaya talagang dapat nang higpitan ang monitoring sa virus, lalo na sa mga paliparan.
Ipinapaalala ng Department of Health (DOH) sa mga biyaherong Pinoy na umuuwi sa bansa na huwag kalimutang mag-fill up ng health information card o yellow card at isumite ito sa airport personnel pagbaba sa eroplano. Importanteng-importante na tama at totoo ang lahat ng nakadeklara sa health info card, lalo na ang pinanggalingang bansa at kung saan mamamalagi sa Pilipinas, pati na ang contact number.
Hindi kailangang itago kung mayroong lagnat o iba pang sintomas ng sakit dahil sinisiguro ng DOH na madaling gamutin ang virus dahil mild lamang na strand ang umaatake sa ngayon.
Ang unang-unang dapat isipin ng mga biyahero ay ang “hindi makapanghawa”. Dapat ay responsable at iniisip ang kapakanan ng iba, lalo na ng mga uuwiang mahal sa buhay.
Kung sakali namang wala pang sintomas sa pagdating sa airport ng Pilipinas, kailangan pa ring kunin ng biyahero ang hotlines ng DOH para agad na matugunan ang kanyang pangangailangan oras na maging symptomatic sa mga susunod na araw.
Pati ang responsableng pakikipagtalik ay kailangang seryosohin ng mga Pinoy na bumiyahe o nanggaling sa Zika-infected territories. Kahit daw walang lagnat ay kailangang mag-practice ng safe sex o protektadong pakikipagtalik ang sinumang tumapak sa bansang mayroong Zika cases.
Pinakadelikado sa lahat ay ang exposure ng isang babaeng nagdadalantao o ang pagkabuo ng baby sa panahong Zika virus carrier ang nagtalik.
Maaaring hindi gayon kasama ang epekto sa mismong magulang na carrier ng virus pero sa batang isisilang ay may abnormalidad itong ihahatid.

Huwag ilagay sa panganib ang mga makakasalamuha, lalo na ang mga mahal sa buhay. Tumugon sa Zika alert at gawin ang tama upang hindi makapanghawa kung sakaling infected ng virus.



