
AYAW TANTANAN SI VP BINAY

HINDI maubos-ubos ang mga isyung ibinabato kay Vice-President Jojo Binay.
Sa mga susunod na pagdinig sa pagpapatuloy ng Senate inquiry sa overpriced umanong Makati City Hall building 2, sinabi ni Sen. Antonio Trilllanes na may mga lalabas pang expose laban sa Pangalawang Pangulo.
Mula sa sinasabing pinagkakitaang gusali ng Makati city government, umusbong ng iba’t ibang isyu na labis na nagpapahiya sa mga Binay. Isyu sa cake, farm sa Laguna at kung ano-ano pang kasalanan ang ikinabit sa makinis na pangalan para kamuhian at magalit ang taumbayan.
Ang resulta – ayon sa mga survey, dumausdos ang paniniwala nina Mang Juan at Aling Maria kay Binay.
Pero – ayon pa rin sa mga survey – sa kabila ng pagbaba ng rating, nananatiling nagunguna ang VP sa mga pinagkakatiwalaang opisyal ng bansa.
Sa survey sa mga presidentiable, milya-milya pa rin ang layo kay Sec. Mar Roxas na pinaghihinalaang utak sa ‘Oplan Nognog 2016’.
Aminado ang mga political expert na naapektuhan ang rating ng Bise-Presidente dahil sa mga isyung pinalulutang ng mga political rival niya.
At dahil tagumpay ang ginagawang bira sa mga Binay, gamit ang Senate inquiry at media, inaasahan ng Binay camp na may mga lalabas pang isyu laban sa VP.
Sa mga darating na hearing, asahan ang paglabas pa ng mga isyu laban sa mga Binay na tiyak na lalong ikagagalit ng publiko.
Noong nakaraang araw, bumulaga sa headlines ang SWS survey na nagsasabing nais ng 79 % taumbayan na humarap si Binay sa isinasagawang Senate inquiry.
Ako’y nagtataka sa lumabas na survey na ito dahil ito ang kauna-unahang survey na ang laman ay nagpabuntong-hininga sa akin.
Malikot ang isip ko. ‘Di kaya karugtong ito ng ‘Oplan Nognog’ para mapuwersa si VP Binay na sumipot sa Senate inquiry?
Kung sakali, ayaw kong ma-imagine na magmukhang basang sisiw ang Bise-Presidente sa harap nina Alan Cayetano at Koko Pimentel at iba pa.
Ayaw na nga talagang nilang tantanan si Vice-President Binay. CHOKEPOINT/BONG PADUA



