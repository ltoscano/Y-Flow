Bigat ng bayarin: Ang siklo ng utang at pangungutang ng Pilipinas (Una sa tatlong bahagi)

ni John Toledo
Dibuho ni RD Aliposa
Katulad ng mga indibidwal, nangungutang rin ang pamahalaan. Sa katunayan, dito nagmumula ang karaniwang biro sa mga Pilipinong wala ka pang mga anak, mayroon nang utang ang iyong apo sa tuhod. Subalit hindi tulad ng pangungutang ng mga indibidwal, higit na kumplikado kapag pamahalaan ang umutang.
Sa seryeng ito, tatalakayin at bibigyang-linaw ang mga relasyon at prosesong pinagmumulan ng utang ng gobyerno na sa huli’y sambayanan ang puma!!pasan.
May dahilan na raw para magdiwang ang naghihirap na Pilipinas. Kamakailan lang, nagpautang ang bansa ng $1 bilyon sa International Monetary Fund (IMF). Muling tumampok ang pagiging “creditor nation” ng Pilipinas, na noong 2010 pa itinalaga ng IMF matapos umabot sa $63.4 bilyon ang reserbang dolyar ng bansa.
“Ang dating sick man of Asia, ngayon, punung-puno na ng sigla… Kung dati po tayo ang laging nangungutang, ngayon, hindi po birong tayo na ang [nagpapautang],” ani Pangulong Benigno Aquino III sa huli niyang State of the Nation Address.
Subalit hindi sapat na batayan ng kaunlaran ang kakayahang magpautang dahil may utang pa rin ang bansa, ani Glenis Balangue, senior researcher ng IBON Foundation, isang institusyong pampananaliksik.
Sa katunayan, mayroong P5.7 trilyong national government outstanding debt o kabuuang utang ang gobyerno ng Pilipinas (sumangguni sa sidebar 1).
Taon-taon, pinopondohan ng gobyerno ang pambayad sa utang o debt service mula sa buwis na ibinabayad ng mamamayan.
Nahuli sa bitag
Malapit sa karanasan ng mga Pilipino ang pangungutang kaya’t hindi mahirap maunawaan ang konseptong ito. Buhay na buhay sa indibdwal na antas ang praktika ng pangungutang, lalo na sa panahon ng kakapusan.
Halos magkatulad ang proseso ng pag-utang, mapa-indibidwal man o pamahalaan, sapagkat itinutulak ito ng kagyat na pangangailangan at kakulangan. Sa pamahalaan halimbawa, napupunan ang mga programa o serbisyong walang sapat na pondo sa isang tiyak na panahon tulad ng mga imprastraktura, pagmimina, at agrikultura, na nababayaran sa pamamagitan ng pag-utang.

Umuutang rin ang pamahalaan upang mapatupad ang mga programa at ipapagawang proyekto, punan ang kakulangan sa badyet, o bayaran ang natitira pang utang.

Hindi naman masamang mangutang kung nagagamit ito sa pag-unlad ng bansa, ani Sonny Africa, head researcher ng IBON. “Ang dagdag na pondo mula sa labas ay [maaaring] makakatulong sa pagpapabilis ng pag-unlad ng ekonomiya – halimbawa, utang na napunta sa pagtayo ng pambansang industriya – o tugunan ang pangangailangan ng mamamayan,” dagdag niya.
“[Ngunit] may mga utang na [tulad ng] sa World Bank, na ang kapalit ay [pagbubukas sa pagsasamantala sa] ating likas na yaman at lakas-paggawa, at pagwasak ng ating economic sovereignty. Kumbaga, hindi na nakatulong, sinira pa ang ekonomiya, tapos pinabayad pa tayo ng interes,” aniya.
Naiiba rin ang pangungutang ng pamahalaan, dahil umaani ito ng napakalaking interes na maaaring magmula sa mga international financial institutions (IFIs) tulad ng IMF at World Bank (WB), mga banyagang pamahalaan, at mga pribadong bangko at kumpanya, dayuhan man o lokal.
Maliban rito, obligado rin ang pamahalaang bayaran ang prinsipal na utang at ang kasamang interes nito sa loob ng itinakdang panahon sa kasunduan.
Hindi rin biro ang umutang lalo na iyong nagmumula sa labas ng bansa sapagkat may mga kondisyong ipinapataw ang mga IFIs tulad ng pagpapababa ng buwis sa mga pumapasok na dayuhang kalakal at pagsasapribado sa mga pampublikong korporasyon na madalas nangangasiwa sa mga serbisyong panlipunan.
Sa katunayan, tulak ng mga kondisyong ipinataw ng IMF at WB mula noong 1987 hanggang 2000, ang pagsasapribado sa mga dating korporasyong pagmamay-ari ng gobyerno tulad ng National Power Corporation (NAPOCOR), Philippine National Oil Company, at Metropolitan Waterworks and Sewerage System. Sa halip na direktang magbigay-serbisyo, tanging pangagasiwa na lamang sa pribadong sektor ang tungkulin ng mga ahensiyang ito sa kasalukuyan.
Baon sa utang
May pinanggagalingan ang lahat ng utang ng bansa. Sa katunayan, nakapaloob sa kasaysayan ng pananalapi ng bansa ang serye ng pangungutang.
Naganap noong 1957 ang isa sa mga pinakaunang pag-utang ng Pilipinas, kung kailan humiram ng $21 milyon mula sa WB ang NAPOCOR para sa pagpapatayo ng Binga Power Project, isang hydroelectric dam sa Hilagang Luzon.
Nasundan ito ng pangungutang ni dating Pangulong Diosdado Macapagal ng $300 milyon mula sa IMF noong 1962 bunsod nang walang tigil na pag-aangkat ng mga dayuhang produkto sa ilalim ng kasunduang Bell Trade na nagpanatili sa mga dayuhang negosyo sa bansa.
Lumobo ang utang sa panunungkulan ni dating Pangulong Ferdinand Marcos mula $2.7 bilyon noong 1972 tungong $28 bilyon noong 1986, ayon sa BSP. Bunsod ito ng malawakang paglustay sa mga proyektong imprastraktura ng pamahalaan tulad ng $2.3 bilyong Bataan Nuclear Power Plant, at malakihang pagbaba ng buwis sa import, habang pinahahihintulutan ang dayuhang korporasyon na kontrolin ang export sa mga produkto.
Sa halip na gugulin ng gobyerno ang mga pondong inutang sa pagpapatayo ng mga pambansang industriya, ginagasta pa ito sa mga proyektong magbubukas sa bansa sa mga dayuhang negosyanteng pinagsasamantalahan ang mga likas-yaman at lakas-paggawa ng bansa, ani Africa.
Ipinatupad rin sa panahon ni Marcos ang Budget Reform Decree of 1977 na nagpahintulot sa pangulo na awtomatikong maglaan ng kahit anong halaga sa pambansang badyet upang ipambayad-utang, nang hindi na kailangang pang dumaan sa Kongreso.
Ipinagpatuloy ni dating Pangulong Corazon Aquino sa kanyang Administrative Code of 1987 ang ganitong kapangyarihan ng pangulo. Alinsunod sa kanyang “honor-all-debt policy,” inako ng administrasyong Aquino ang lahat ng lumobong utang mula sa diktaduryang Marcos sa halip na kanselahin ito.
Malinaw na malaki ang papel ng pamahalaan sa pagtatakda kung magkano sa pambansang badyet ang inilalaan sa pambayad utang. Sa mga nagdaang taon, makikita kung paanong mas binibigyang pagpapahalaga ng pamahalaan ang pagbabayad ng utang sa halip na serbisyong panlipunan. (sumangguni sa sidebar 2).
Mula 1986, halos sangkatlo ng kabuuang badyet ng pamahalaan ang nakalaan sa debt service, ani Balangue.
Lalo namang nakulong sa siklo ng pangungutang ang Pilipinas sa ilalim ng mga sumunod na administrasyon dahil sa walang katapusang pagbabayad sa lumalaking utang, at sa walang tigil na pagsasagawa ng mga proyektong pinakikinabangan lamang ng iilang mayayamang negosyante.
Masalimuot ang proseso ng pangungutang ng pamahalaan. Bawat panibagong utang ay nagbibigay pagkakataon sa IMF at WB na magpataw ng kundisyong yumuyurak sa ekonomiya ng bansa at pamumuhay ng mamamayan. Isa itong laro sa tatlong aktor—ang pamahalaan, ang mga nagpapautang, at ang mamamayan, na siyang puma!!pasan sa bigat ng pagbabayad-utang, gayong hindi naman nila ito napakikinabangan.



