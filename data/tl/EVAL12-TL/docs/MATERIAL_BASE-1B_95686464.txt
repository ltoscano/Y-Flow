
68,250 cc ng dugo, nakalap sa Ibaan bloodletting activity

SSeptember 07, 2016 Lala Esmana-Ibaan LGU

IBAAN, Batangas, Set. 7 (PIA) --Umabot sa 68,250 cc ng dugo ang nakalap sa isinagawang bloodletting activity ng pamahalaang lokal sa pakikipagtulungan sa Batangas Medical Center (BatMC) noong Agosto 16, 2016.

May 146 residente ang nagpatala upang makapag-donate ng kanilang dugo, ngunit may 137 lamang ang nakapasa dahil sa mataas ang kanilang blood pressure, mababa ang hemoglobin ng iba at meron namang kulang sa timbang na dapat ay mula 50 kg pataas.

Ang dugong nakolekta ay magiging bahagi ng mga dugong naka-imbak sa blood bank ng BatMC para naman sa mga nangangailangan ng dugo.

Ayon sa BatMC, bibigyan ng prayoridad o pribilehiyo ang mga mamamayan ng Ibaan na makakuha ng libre o suportang dugo kapag nangailangan sa pamamagitan ng lokal na pamahalaan.

â€œAng proyektong ito ay nagsimula pa noong 2010. Taon taon na ginagawa upang masiguro na may makukuhang tulong ang mga kababayan natin lalo pa at isa ang dugo sa inihihingi nila ng tulong sa ating tanggapan," sabi ni Ibaan Mayor Juan Toreja. Saludo rin ako sa ginagawang pagtulong ng mga Ibaaeno upang makapag-ambag ng kanilang bahagi at makapagligtas ng buhay.

Pinasalamatan din ni Mayor Toreja ang mga kawani ng Municipal Health Office at mga kawani ng BatMC na katuwang ng pamahalaang lokal sa gawain. Bawat donor ay pinagkalooban ng pamahalaang lokal ng certificate of appreciation. (BHABY P.

DE CASTRO-PIA BATANGAS with reports from Lala Esmana-Ibaan LGU)



