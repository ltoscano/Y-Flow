
PILOSOPIYA NI PNOY, UTAK HUNGKAG

PAPAALIS na lang sa trono si Don Benigno Aquino 3rd, ugaling makasarili pa rin siya.
Mula noong bata pa siya hanggang maging Pangulo ng bansa, makasarili at walang pinaniniwalaan kundi ang sarili.
Maganda ang aktitud ng tiwala sa sarili kung ito’y bukas sa pagtanggap ng mga mali at palpak na desisyon. Pero ‘yung alam na mali ang ginagawa at may nagpayo ng pagtutuwid, sa halip na sundin, sosoplahin pa ng may pang-iinsulto – mali!
Marami nang binastos si G. Aquino. Itong huli ay ang kanyang kaalyado-politikal na si Akbayan Partylist Congressman Walden Bello. Si Cong. Bello ay hindi lang orihinal na lider ng Akbayan kundi masigasig na rebolusyonaryo noong panahon ng diktadurya. Noon na hindi pa nahahati ang grupo ng mga militante!
Sinabihan ni PNoy si Bello na tumigil ito sa pagpuna sa kanyang liderato na may kinalaman sa mga maling patakaran at katamaran ng kanyang mga opisyal at DOBLE-KARA sa batas. Ayaw ni Cong Walden ang ginagawa ng rehimen ni Aquino – kapag kakampi, abswelto agad sa kaso ng katiwalian at korapsyon ngunit kapag kalaban sa politika – kulong agad!
Sagot ni Noynoy kay Bello, “mag-Presidente ka muna!”
Ganyan din ang sinapit ni Vice-President Jejomar Binay kamakailan. “Umalis ka sa gabinete kung hindi mo gusto ang mga patakaran ko at huwag kang tumingin sa problema kundi bigyan mo ng solusyon!”
Tama ang huling sinabi ni Aquino, solusyon sa bawat problema ang dapat. Kaya lang, kahit sino sa kanyang gabinete ang tanungin, wala na raw titigas pa ang ulo sa kanilang amo. Nakikinig nga sa payo pero hindi naman sinusunod, bagkos, taliwas sa solusyon ang gawa ng big boss sa Malacañang.
Binanatan din ni Noynoy ang media kamakailan na wala raw ginawa kundi batikusin siya at paliguan ng kritisismo araw-araw – almusal, tanghalian hanggang hapunan. May midnight snack attack pa raw?
Mr. President, una, kung wala ang media, wala ka sa puwesto ngayon. Ang tungkulin ng mass media ay maglagom ng tamang impormasyon para maipaalam bilang totoong impormasyon para sa taumbayan. Ang mass media ay nagtuturo at naglilinaw sa mga isyu para sa kapakanan ng mamamayan at hindi ng iilan lamang.
Kung mayroon ka mang alaga na taga-media na bulag sa katotohanan dahil sa laki ng iyong “ibinabayad” para magsinungaling at pagtakpan ang iyong mga personal na mga luho, so be it. Be happy and comforted – pero – mas marami sa hanay ng mass media ang tapat sa bayan!
Sana ay matuto ka sa iyong sarili. Ang mali ay mali at hindi maitutuwid kailanman ng isa pang mali. Tanggapin mo ang kritisismo dahil iyon ang magpapaunlad sa iyong pagkatao. Alisin mo sa iyong dibdib ang galit at paghihiganti – PANGULO KA NA NG BANSA – alam mo ba iyon? BALETODO/ED VERZOLA



