SI SP DRILON AT ANG 1987 CONSTITUTION

HANGA tayo sa tapang ng apog ni Senate President Franklin Drilon matapos sumabog ang isyu ng P10 bilyon na pork barrel scam.
Noong una ay tahimik lang siya. Nang maglabasan ang kuwento kung sino ang mga sangkot at ang P65 libo na Mont Blanc pen, umusok ang kanyang ilong na todo tanggi sa “paratang” daw at sinabing “demolition job” lang daw ‘yun laban sa kanya. Ang siste, habang nakaupo siya sa Senate President chamber sa isang pagkakataon, hawak niya ang nasabing mamahaling (ball o fountain) pen!
Naalala ko tuloy noong todo-batikos kay dating Pangulo at ngayon ay Pampanga Congresswoman Gloria Macapagal Arroyo (PCGMA), paiyak-iyak pa siya na nagsabi, “Madame President, join us in Iloilo and we will build a new Malacañang Palace for you because I/we believe in your leadership and presidency…”
Nang makita ni Drilon ang pagnipis ng suporta kay GMA, biglang talon ito sa tropa ni BS Aquino III at todong kasipsipan din hanggang makuha ang Senate Presidency!
Hindi nakapagtataka kung isang araw ay bigla siyang malaglag sa kanyang puwesto bilang Senate President dahil may mga umiikot na sa Senado na patalsikin siya dahil sa sobrang ipinakikita niyang pagharang kay pork barrel scam queen Janet Lim-Napoles na sumipot sa Blue Ribbon Committee hearing. Bakit nga?
At kayong mga senador, hanggang diyan na lang ba kayo?
Masaya na ba kayo na matapalan ng PDAF o pork barrel at magsasawalangkibo na lang kayo?
Sabagay, ‘di kayo nakapiyok sa pagbubulgar nina Senador Bongbong Marcos at Jinggoy Estrada na tumanggap kayo ng “impeachment bonus” na tig-P50 milyon!
Lantad din ang unang hulog bago ang impeachment at dagdag habang ginagawa ang proseso ng paghatol sa dating Punong Mahistrado na si Renato Corona. Hindi ba Senador Manny Villar?

KAPAG ordinaryong tao ang nasampahan ng kaso, sinasabayan ito ng salitang constitutional rights and due processes. Kapag ang malalaking tao, lalo na ang mga politiko ang nasangkot at itinuro ng witness, “unconstitutional” kaagad ang birada at sagot ng mga ito.
Sa totoo lang, ang 1987 Cory Constitution ay batbat ng mga maling patakaran. Ang mukha nito kung susuriing maigi ay mas marami ang hilaw na pamantayan, patakaran at garantiya ng katatagan.
Mas matimbang ang pampulitika na anyo nito at iisa ang tumbok – anti-Marcos constitution!
Inamin ito ng apatnapu at siyam na tao na personal na pinili ni Cory, nanay ni Noynoy, isang taon matapos makapasa sa plebisito. Nagsabi ang marami sa kanila (49) na dahil sa pagmamadali at kasiyahan na mapatalsik ang dating diktador na Pangulo ng bansa. Pikit-mata sila na sunod-sunuran sa mga dikta ni Cory.
Hindi tayo makaaalpas sa kahirapan kahit gaano pa kagaling ang mga mamumuno sa atin hanggang hindi binabago o itinutuwid ang lamang loob ng 1987 Constitution. Malaki ang hadlang nito sa pag-unlad lalo na sa mga patakaran na nagtatali sa pang-ekonomiyang aksyon.
Pinatunayan ito noong panahon nina dating Pangulong Fidel Ramos at Erap Estrada, at kay PCGMA. Gumanda ang ekonomiya, hindi maitodo dahil sa maraming batayan sa 1987 Constitution ang pumipigil. In short, kailangan ang total charter change!



