TAMANG DESISYON

HALOS sampung taon nang dinirinig sa korte kung sino – Malabon ba o Caloocan – ang may-ari sa 80-hectare land na makikita malapit sa NLEX.
Ang nasabing pinag-aagawang lupa ay nasasakupan ng Brgy. Potrero sa Malabon at Brgys. 160, 161 at 162 sa Caloocan.
Maituturing na prime lot, nasayang ang maraming taon na ito’y hindi napakinabangan dahil sa tagal ng pagkakatengga.
Pero kahit na ito’y nakasalang pa sa korte, may naisip na ‘win-win’solusyon ang pamahalaang lungsod ng Malabon at Caloocan.
Imbes nga naman na ito’y nakatengga na walang kasiguruhan, ide-develop ng dalawang lungsod ang nasabing lugar.
Sa darating na mga araw ay magkakaroon ng signing ng Memorandum of Understanding (MOU) ang Malabon at Caloocan.
Sa MOU ay nagkasundo ang dalawang siyudad na magsasagawa ng ‘joint venture’ para sa development ng nasabing disputed land.
Ang joint venture company na itatayo ang magdedevelop, mamamahala at mag-ooperate sa 80-hectare lot sa loob ng 50 taon.
Ilan sa itatayo ay ang integrated bus terminal, economic at industrial zones, business at financial centers at paaralan at development centers.
Inaasahang malaking tulong at maraming benepisyo ang makukuha ng mga residente ng dalawang lungsod sa development ng lugar.
First of a kind ito dahil ngayon lang nangyari. Welcome development ito sa mga mamamayan ng Malabon at Caloocan.
Kung ang Makati at Taguig ay nag-aaway dahil parehong inaangkin ang lugar ng Fort Bonifacio, kabaliktaran naman sa Malabon at Caloocan.
Dahil imbes na mag-away, nag-usap na lang sina Mayor Lenlen Oreta at Mayor Oca Malapitan kung paano i-develop ang lupa na sa bandang huli ay ang dalawang lungsod ang makikinabang.
Ang nakikita nating aktuwasyon ng dalawang magiting na alkalde ay kapuri-puri dahil tama ang kanilang desisyon.
Syempre, malaki rin ang role ni Caloocan (2nd district) Rep. Egay Erice dahil siya ang namagitan na nauwi sa positibong sagot mula sa dalawang punong-lungsod.
Kudos sa tatlong lider na ito ng Malabon at Caloocan.



