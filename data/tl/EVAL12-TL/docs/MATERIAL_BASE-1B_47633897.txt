SONA 2014, TIYAK NA PURO ANGAS

ILANG tulog na lang, maririnig at mapanonood natin si Pangulong Benigno Aquino 3rd sa kanyang pang-apat na State of the Nation Address (SONA) sa Kongreso. (May duda na baka hindi raw gawin ni Aquino sa Kongreso dahil may banta raw ng gulo?)
Alalahanin natin ang kanyang mga litanya sa mga nagdaan niyang SONA. Kayo ang magsabi bayan, may natupad ba o nangyari na kongkreto maliban sa pagpapakulong ng kanyang pinaniniwalaan na mga kalaban sa pulitika at ng kanyang angkan-pamilya.
Ang mga pantas ng ating ekonomiya, panlipunan, ekonomiya at pulitika ay naghahanap ng mga sinabi at sinasabi ni BSA3. Kayo, may nakita na ba?
Masaya at sumulong na ba ang buhay ng mamamayan? Sapat na ba ang kita ng mga manggagawa sa lahat ng larangan? Nakapag-aaral na ba ang mga kabataan na sapat ang gamit sa kanilang eskuwela? May pagkain bang sapat sa mga mesa at kainan? Kumusta ang mga komunidad at kapaligiran? Payapa ba tayo?
Sa naganap na World Economic Forum ay sinabi ni Aquino na ang Pilipinas ay nakabawi na, umabante na sa larangan ng ekonomiya. Busog na raw ang mamamayan at makikita bukas ang higit pa na milagro ng ekonomiya sa kanyang mga kamay.
Kayo ang magsabi, bayan. Ang presyo ng bigas, bawang, sibuyas at mga kauring produktong agrikultura ay hindi na maabot bilhin ng ordinaryong mamamayan. Iyan ba ang mirakulo? Ang presyo ng langis ay nagpipista sa pagtaas. Bunga ba iyan ng kanyang mirakulo? Sira-sira ang mga pangunahing imprastraktura tulad ng paliparan, daungan, perokaril, kalsada, tulay at lansangan, ganyan nga ba ang bunga ng mirakulong Aquino?
At sa darating ng 2014 SONA, ano naman kaya ang mga ipagmamalaki ni Pang. Noynoy?
Wala nang mahirap na Filipino? Konti na lang ang walang trabaho? Ubos na ang nagugutom dahil patay na lahat? May bahay na ang mga biktima ng kalamidad dala nina Yolanda, Sendong at Pablo? Wala nang brownout sa buong bansa?
Kung iyan ang mga sasabihin niya sa kanyang 2014 SONA, itanong natin nang sabay-sabay, saan kaya siya kumukuha ng KAPAL NG MUKHA para patuloy niya tayong nililinlang!??!



