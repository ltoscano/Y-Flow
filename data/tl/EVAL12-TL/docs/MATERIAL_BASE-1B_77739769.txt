Panganib sa bayan at pamantasan

Ang panganib na kinakaharap ng bansa ay panganib ding kinakaharap ng mga mag-aaral ng UP.
Habang patuloy ang pagpapatupad sa Oplan Bayanihan, ang counter-insurgency program ng administrasyon ni Pangulong Benigno Aquino III, lalong nanganganib ang kaligtasan ng sinumang pinaghihinalaang rebelde, kahit pa iyong mga nagnanais lamang magsulong ng panlipunang pagbabago. At bilang lunduyan ng kaisipang kritikal at mapagpalaya, isa ang UP sa naging tahanan ng mga estudyanteng may alam at pakialam sa mga isyung pampamantasan at pambansa.
Mahigit isang taon pagkatapos ng insidente ng pananaksak sa estudyante ng UP na si Lordei Hina, patuloy na nahaharap ang unibersidad sa isyu ng kawalan ng seguridad sa kampus at kung paano ito pinakamahusay na masosolusyunan.
Malinaw ang kawastuhan ng mga solusyong naging tampok sa security summit na idinaos noong nakaraang linggo: karagdagang tauhan para sa UP Diliman Police at sapat na bilang ng makabagong mga kagamitang panseguridad.
Sa kasamaang palad, binibigo ang mga planong ito ng taunang krisis sa budget ng UP. Nitong nakaraang taon lamang, binawasan ng administrasyon ang bilang ng mga security guard na nagbabantay sa mga gusali ng pamantasan, mula 302 hanggang 234. Aabot sa P13 milyon ang tinatayang tinipid ng UP sa pasyang ito.
Wala ring natatanaw na makabuluhang pagbabago kung susuriin ang badyet ng UP ngayong taon. Sa mungkahing P18.4 bilyong badyet ng UP para sa taong 2013, P9.5 bilyon o halos 60 porsyento lamang ang inaprubahan ng gobyerno noong Oktubre ng nakaraang taon.
At upang punan ang mga pagkukulang, lumilikha ng siwang ang pamantasan sa posibleng panghihimasok ng mga ahente ng militar at kapulisan sa unibersidad—isang gawing mahigpit na ipinagbabawal ng mga memorandum of agreement na nilagdaan ng UP.
Dulot ng kawalan ng sapat na pasilidad upang pangasiwaan ang mabibigat na krimen, kinailangang pumasok ng mga tauhan ng Quezon City Police District sa UP para maimbestigahan ang pillbox na nahukay ng dalawang maintenance personnel malapit sa Palma Hall Annex. Noong nakaraang Disyembre din, kasabay ng taunang Lantern Parade, napabalitang nagsagawa ng land navigation exercises ang ilang mga miyembro ng militar sa mga komunidad ng UP malapit sa C. P. Garcia, ilang metro lamang ang layo mula sa College of Fine Arts, at ilan pang gusaling pang-akademiko ng UP.
Ngunit liban sa panganib na kusang pahintulutan ng administrasyon ang presensya ng militar o anumang panlabas na puwersa upang “makatulong” sa pagpapaigting ng seguridad sa UP, marapat ding isipin na matagal nang target ng mga ahente ng militar, sa ilalim ng Oplan Bayanihan, ang mga karaniwang mag-aaral ng UP.
Higit anim na taon na ang nakararaan, dinukot ng mga hinihinalang miyembro ng militar ang dalawang estudyante ng UP na sina Karen Empeño at Sherlyn Cadapan, habang nagsasaliksik ang dalawa sa Hagonoy, Bulacan, ukol sa kalagayan ng mga magsasaka sa nasabing lalawigan. Hindi pa rin tiyak ang kalagayan o kinaroroonan ng dalawa hanggang sa ngayon, at hindi pa rin naaaresto ang mga suspek na sina dating Heneral Jovito Palparan at isa pang sundalo.
Sa ganitong banta sa kaligtasan ng mga iskolar ng bayan, dapat na kilalaning ang panganib na kinakaharap sa pamantasan ay panganib ding kinakaharap sa lipunan. Nangangailangang tumindig ang buong komunidad ng UP hindi lamang laban sa anumang maaaring panghihimasok ng militar o ibang yunit ng kapulisan, kundi laban din sa mas malawak na paglabag sa karapatang pantao ng mga ahente ng Oplan Bayanihan ni Aquino.



