US servicemen, no show sa nightclubs, disco

Ni Joy Cantos

Clarkfield, Pampanga, Philippines – No show sa mga bar, nightclub ang mga US servicemen na kabilang sa mahigit 6,000 tropa na kalahok sa PH-US Balikatan 2015 joint military exercises.
Sa panayam sa ilang mga US servicemen, sinabi ng mga ito na bagaman nakakalungkot na wala silang R and R (Rest and Recreation) sa mga disco bar, nightclub ay dapat silang tumalima sa “no liberty policy’ na ibinaba ng US Pacific Command.
Ang pagbabawal sa mga US servicemen na magtungo sa mga bar, mga bahay aliwan at iba pa ay upang maiwasang maulit muli ang nangyari kay US Marine Lance Corporal Scott Pemberton na nasangkot sa brutal na pagpatay sa Pinoy transgender na si Jennifer “ Jeffrey “ Laude sa Olongapo City noong Oktubre 2014.
“ Well it’s a policy that we must abide, no disco, and we cannot even drink at the nightclubs”, pahayag ni US Air Force Sgt. Adam Bradwell.
Nabatid na sa ilalim ng naturang polisiya ay bawal ang mga itong lumayo sa mga hotel na kanilang billeting area at dapat ay nasa kanilang mga silid na dakong alas-10 ng gabi.
Kaugnay nito, sinabi naman ni US Balikatan Co-Exercise Director US Marine Brig. Gen. Christopher Mahoney na higit pang magpapatatag ng alyansa sa pagitan ng US at AFP troops ang idinaraos na war games na pinakamalaki sa kasaysayan.

Nasa 5,023 AFP troops ang nagpartisipa dito habang 6,656 naman sa US forces at 61 mula sa Australian Defense Force.



