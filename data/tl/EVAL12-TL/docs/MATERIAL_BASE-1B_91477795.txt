TAGAMASID: Perfect fit
June 25, 2016 Sa lahat ng mga naging chairman ng Philippine Sports Commission, si Butch Ramirez ang siyang pinakamatagumpay.
Noong 2005, nang gawin dito ang Southeast Asian Games, tinanghal tayong overall champion, ang unang pagkakaton kung saan ang Pilipinas ang nanguna sa medal standings mula nang una tayong sumali sa nasabing palaro noong 70s.
Para sa mga nakalimot na, ang tinanghal na Athlete of the Year nang taong ‘yun ay walang iba kundi ang athletang Pinoy.

Natatandaan ko ito dahil ako noon ang presidente ng Philippine Sportswriters Association. Hindi ako nabigla nang ipahayag noong nakaraang Miyerkules na babalik si Ramirez bilang chairman ng PSC. Sino pa ba ang pinakaakma para sa naturang posisyon kundi ang mama? Perfect fit, ika nga.
Para sa mga hindi nakakaalam, kasama si Ramirez sa kampanya ni President-elect Rodrigo Duterte bilang advance party nito sa mga lugar kung saan mangangampanya ang Davao City mayor. Hindi madaling trabaho dahil maraming kailangang ayusin para maging matagumpay ang kampanya.
Dahil bihasa sa paghawak ng tao si Ramirez, naging A-okay ang lahat.
Ang inaasahan ko ay mabibigyan ng ibang puwesto si Ramirez dahil tapos na nga naman nitong hawakan ng PSC. Pero baka ang kanyang pagbalik sa PSC ang talagang nakasulat sa mga bituin.
Ano ang maaasahan natin kapag nakaupo na ulit sa PSC si Ramirez, bukod sa malapit siya sa kusina ng Malacañang?
Buweno, ang inaasahan ng marami, at maging ng outgoing PSC chairman at ng presidente ng Philippine Olympic Committee ay ang muling pag-angat ng sports sa pangunguna ni Ramirez. Mahirap gawin pero kayang gawin.
Matuloy din kaya ang balak ng PSC at ng POC na magkaroon ng bagong training center para sa mga atletang Pinoy? Bakit hindi? Wala namang imposible.

At ano naman ang naghihintay sa mga National Sports Associations na nakatanghod lang sa suportang nanggagaling sa PSC? Buweno, abangan natin kung ano ang sasabihin ni Ramirez tungkol diyan.
Ang masasabi ko lang, akmang-akma si Ramirez para sa PSC.
Welcome back, chairman!



