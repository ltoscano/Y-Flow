IT inventors at technopreneurs sa Mimaropa, bibigyan ng oportunidad ng DOST

January 03, 2016 Lyndon Plantilla

LUNGSOD QUEZON, Enero 3 (PIA) \-- Naka-imbento ka nga gadget o kaya game application pero 'san mo gagamitin? Baka gusto mong pagkakitaan? Kahit ideya palang, isangguni na sa Palawan International Information and Communications Technology (ICT) Business Incubator cum Start-up Hub o Palawan ITBI. Nilalayon ng Palawan ITBI, nakabase sa Palawan State University-Main Campus sa Puerto Princesa City, na matulungang umunlad at lumaki ang mga lokal na negosyo sa Information Technology. Ayon kay Regional Director Josefina Abilay ng Department of Science and Technology – Mimaropa, tuturuan sa Palawan ITBI ang mga maliliit na negosyante at ang mga nangangarap magkaroon ng negosyo na gawing primera klaseng produkto at maibenta sa publiko ang kanilang mga ideya. Ang Palawan ITBI ay itinataguyod ng DOST Mimaropa kabalikat ang Palawan State University (PSU), Palaweño ICT Association (PICTA), at ng Make a Difference (MAD) Industries of Malaysia. Ang pagpapatakbo sa Palawan ITBI ay isinunod sa sistema ng pangangasiwa sa MAD. Inaasahang makakatulong ang Palawan ITBI sa pagpapalago ng mga lokal na negosyong pang-IT at magbukas ng mga oportunidad sa trabaho at kabuhayan sa Timog Silangan Asya lalo na sa Brunei Darussalam, Indonesia, Malaysia at Pilipinas. (LP/LBR/PIA4B)



