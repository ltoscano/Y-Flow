
SUGAL NG BATANGAS PD AT BABALA NI BRILLANTES

NAGSISIMULA na namang umepal itong chairman ng Commission on Elections na si Sixto Brillantes.
Kesyo, maliban kay Gov. Ejercito ng Laguna ay may mga politiko pa sa ilang lugar na nakatakda nilangidiskwalipika dahil sa paglabag sa mga batas ng halalan.
Kung tutuusin, nararapat naman talaga na masampolan ang mga demonyong politiko para hindi na maging garapalan ang kanilang mga paglabag sa batas tuwing may halalan.
Kaya lang nagkakaroon ng ibang kulay itong mga hakbang ni Brillantes at ng kanyang mga kakosa ay dahil nga sa sumambulat na milyones na “intelligence fund” naipinalunok sa kanila ni PNoy noong nakaraang eleksiyon.
Milyones na isinuhol, este, ibinigay sa kanila ng Palasyo!
Ibig ko lang sabihin Mang Sixto, maganda ‘yang mga inililitanya mo. Lalo na ang tungkol sa usapin na huwag masyadong magastos. Pero dapat ay ginagawa mo rin ito!
Hmp!

Hindi natin gustong husgahan kaagad ang PNP Provincial Director ng Batangas na si S/Supt. Jirhe Omega Fidel kaugnay sa mga natanggap nating sumbong tungkol sa talamak na iligal na sugal sa nasabing lalawigan.
Ayon kasi sa mga sumbong sa Burdado, talagang garapalan ang lotteng sa mga bayan ng Balayan, Nasugbo, Lian, Calatagan at Calaca sa Batangas.
Katunayan, pilit tayong pinaniniwala na ang utak ng nasabing iligal na sugal na si Pering Bautista ay “dummy” lamang ng provincial director. Na kesyo ay mismong si PD ang may pakana ng nabanggit na iligal na sugal.
Kernel, hindi ko muna paniniwalaan ang mga sumbong na ito. Ika nga eh, pipilitin ko munang papaniwalain ang aking sarili na hindi ikaw ang utak ng nasabing iligal na sugal. Kaya lang dapat mo ring patunayan na tama ako.
Iparatsada mo ang iligal na sugal ni Bautista sa mga nabanggit na lugar!



