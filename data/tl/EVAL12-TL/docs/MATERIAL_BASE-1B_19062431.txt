Eksplosibong V-League finals By Elech Dawa November 11, 2016
Dalawa sa mga sikat na teams sa Shakey’s V-League Season 13 Reinforced Conference ang magkikita sa Finals kaya naman dadagsa ang mga fans sa Game 1 bukas sa PhilSports Arena sa Pasig para saksihan ang pagtutuos ng Pocari Sweat at Bureau of Customs. Sumandal ang Transformers kina Thai import Kanjana Kuthaisong at volleyball superstar Alyssa Valdez para gupuin sa Game 3 ng do-or-die semifinals ang BaliPure, 25-21, 25-16, 24-26, 8-25, 15-8, Miyerkules ng gabi.
Naunang sumampa sa Finals ang Lady Warriors matapos kalusin sa Game 2 ang University of Sto. Tomas noong Lunes sa event na inisponsoran ng Shakey’s.
Parehong may matitibay na reinforcements at malulupit na back-up local netters, pero para kay Customs head coach Sherwin Meneses ay dehado sila sa laban.
“We’re the underdogs,” ani Meneses matapos gabayan ang Transformers sa come-from-behind series win kontra Water Defenders. “For us to beat them (Lady Warriors), we have to play solid in reception and blocking.”
Nasa No. 5 ang Customs sa reception, mas mataas sa Pocari Sweat pero pagdating sa blocking ay nangunguna ang Lady Warriors sa eight-team field sa average na 2.03 per set.
Nakatutok naman ang Pocari Sweat sa kanilang pangalawang sunod na titulo ngayong taon matapos sikwatin ang Open Conference.
Huhugot ng puwersa ang Lady Warriors sa kanilang imports na sina Breanna Mackie at Kay Kacsits, makakatuwang nila sina Myla Pablo at Michelle Gumabao.

Magtatapat sa battle for third ang Water Defenders at Tigresses sa alas-kuwatro ng hapon.
Samantala, pakay ng Air Force na tapusin ngayong araw ang Cignal para makopo ang titulo sa Spikers’ Turf Season 2 Reinforced Conference.



