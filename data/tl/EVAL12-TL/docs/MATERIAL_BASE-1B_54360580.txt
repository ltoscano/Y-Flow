Unity Walk at Peace Covenant Signing, isinagawa sa Occ Min

March 22, 2016

SAN JOSE, Occidental Mindoro, Mar 22 (PIA) – Isinagawa ang Unity Walk at Peace Covenant Signing ng mga kandidato sa lalawigan sa Camp Ebersole, bayan ng San Jose kamakailan. Ang paglahok ng mga kandidato sa naturang aktibidad ay katibayan ng kanilang pagsuporta upang tumulong na magkaroon ng maayos at mapayapang eleksyon sa darating na halalan ngayong Mayo. Ito rin ay naayon sa hangarin ng pamahalaan para sa Secure and Fair Election (SAFE) 2016. Ayon kay Philippine National Police (PNP) Provincial Director P SSupt Reynaldo Jagmis, ang Peace Covenant Signing ay isa sa mga aktibidad na pinangungunahan ng kapulisan katuwang ang Philippine Army (PA) at Commission on Elections (Comelec) tuwing sasapit ang eleksyon.
“Dapat maitanim sa puso’t isipan ng ating mga kandidato na ang layunin ng kanilang pagtakbo ay upang maging public servant (lingkod bayan)”, ayon pa kay Jagmis, bilang paalala na dapat sumunod ang mga kandidato sa mga batas na ipinaiiral ng Comelec. Nagbigay rin ng pahayag si Col. Elias Escarcha, 203rd Brigade Deputy Commander na lubos ang kanyang paniniwala na malaki ang magagawa ng isinagawang inisyatibong pangkapayapaan upang maseguro na walang mangyayaring kaguluhan sa lalawigan pagsapit ng eleksyon. Samantala kasunod na ihahanda ng PNP at PA ay ang mga madedestino sa mga gagamiting presinto sa eleksyon at Precinct Count Optical Scanner (PCOS) Machines. (VND/LBR/PIA 4B/Occ Min)



