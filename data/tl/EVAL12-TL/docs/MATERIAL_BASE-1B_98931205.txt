
I KNOW BETTER: Cenematic revolution sa 2016 MMFF inilunsad!
By Jun Nardo June 30, 2016
Atty.Emerson Carlos at Boots Anson Rodrigo Inilunsad ng Executive Committee ng 2016 Metro Manila Film Festival (MMFF) ang tinatawag nilang cinematic revolution or #reelvolution tungo sa pagbabago ng patakaran sa taunang okasyon upang ipagdiwang ang artistic excellence ng mga Pilipino at pag-ibayuhin ang sustainability ng Philippine film industry.
Pinangunahan ng Metro Manila Development Authority (MMDA) Chairman, Atty. Emerson Carlos ang pagbabagong ito sa MMFF nu’ng Martes nang gabi sa SMX Convention Center na may kinalaman sa criteria ng mapipiling entries, deadlines at pagtanggal ng labanan ng New Wave Films. Ipinakilala rin niya ang bumubuo ng Executive Committee at ang mga kasapi ng Screening Committee mula sa iba’t ibang sector ng lipunan.
Sa mga producer na gustong sumali, kailangang magbigay ng letter of intent sa July 8 ang deadline nito. Kailangang maisumite ang finished product ng October 31, 2016 at ang announcement ng walong official entries ay November 10, 2016.
Tinanggal na rin ang criteria na may kinalaman sa box office strength ng entry.
Ang official criteria ay 40% story, audience appeal, over all impact; 40 % cinematic attributes at technical excellence; 10% global appeal; at 10% Filipino sensibility.
Ang ilan pang changes sa 2016 MMFF ay ang launching ng logo design at theme song.
Bukas ang submission ng logo at theme song simula sa Hulyo 15 hanggang Agosto 15 at ang winners ay malalaman sa Setyembre 15.
Bukod sa criteria, ang isa pang major change ay ang Gabi ng Parangal.
Kung dati-rati ay ginaganap ito ilang araw matapos ang December 25, this time, mangyayari na ito sa Enero 8, 2017.

Wala pang announcement kung sinu-sino ang bubuo ng judges subalit magdaragdagan ng People’s Choice Award dito.
Ayon sa MMDA Chairman, mahigpit sila sa deadlines at walang extension na magaganap.
“Deadline? Deadline, it’s dead. Patay. So talagang we should stick to it. Of course, dati na nating pinag-uusapan ‘yan.
“This came all about because we want change, di ba?

Actually, the demand came from the stakeholders.
Sabi nila, dapat hindi script ang batayan ng pagpili ng mga entry ng festival.
We listened to this. We discussed it. Sabi nga, madugong talakayan ang ginawa namin para magkaroon ng desisyon.
Siguro this is the right time to accept entries based on finished products.
Maybe it would be very hard for the first time, for this year. But people can adjust.
“But eventually, pag nasanay tayo na finished product talaga, ang basehan ng pagpili, eh mag-a-adjust na rin tayo next year.
Masasanay na tayo maaga pa lang sa taon, nagpaplano na tayo.
With that we can achieve the change we want at lahat tayo nagpaplano ng film festival, hindi at the last moment. Pero pinaplano na natin.
Eventually, we will have a film festival that will also hit the box office.
“Were expecting this year na lahat ng entries will make it good at the box office.
“We’re expecting na iaangat natin ang kalidad ng lahat ng kasaling entries dito sa film festival.“
Tutulungan nating i-promote lahat ng ito and this is one of the issues agreed upon by the Executive Committee,” paliwanag ng MMDA Chairman.
Sa panig naman ni Wilson Tieng, inagahan nila ang deadlines nang sa gayon ay matulungan nila ang mga entry pagdating sa promotions ng napiling movies.
Magiging democratic daw ang festival ngayon dahil tinanggal na ito ng classification sa mainstream at indie movies.
Wala na ring limitasyon sa pipiliing entry dahil tinanggal na nila ‘yung pagkakaroon ng iba’t ibang genre sa kalahok.
Bahagi rin ng MMFF si Boots Anson-Rodrigo na president ng Mowelfund.
May mga bagong mukha sa committees at meron namang nanatili.
Present sa nasabing event ang magkapatid na Dondon at Roselle Monteverde, direk Tony Reyes, Vincent del Rosario ng Viva Films, Mr. Rocha at Mr. Ortigas na producers ng Heneral Luna. Nagsilbing hosts naman sina Iza Calzado at Epi Quizon.
Kung dati ay urong-sulong ang Regal sa pagsumite ng kalahok, desidido na ang mag-inang Lily at Roselle Monteverde na i-submit ang entry nilang Mano Po 7: Tsinoy na pagbibidahan ni Richard Yap.
Nakakapanibago ang bagong patakaran pero kung tungo ito sa pagbabago sa MMFF, palakpakan natin ang namumuno sa 2016 Metro Manila Film Festival, huh!



