
Tagalog News: COMELEC, PNP, AFP pusposan na ang paghahanda para sa darating na halalan

April 28, 2016 Jennifer P. Gaitano

BUTUAN CITY, Abril 28 (PIA) – Patuloy ang ginagawang paghahanda ng Commission on Elections (COMELEC) sa Caraga kasama ang Philippine National Police (PNP) at Armed Forces of the Philippines (AFP) sa darating na eleksyon ngayong Mayo 9.
Sa ginanap na Regional Coordinating Conference dito sa lungsod, pinag-usapan ang mga nagawang preparasyon at patuloy na koordinasyon ng ibat-ibang ahensya upang matiyak ang seguridad ng lahat sa darating na halalan.
Napag-alaman kay COMELEC Caraga regional election director Atty. Renato Magbutay, na handang-handa na ang mga personahe ng COMELEC kasama na ang Philippine Army, PNP at iba pang law enforcement agencies ng rehiyon.
Anya, may mahigit isang milyong rehistradong botante ang Caraga na inaasahang boboto sa eleksyon, at handang-handa na umano ang mga gagamiting balota na inaasahan ding mahahatid sa ibat-ibang probinsya sa Caraga mula May 2 hanggang May 5, 2016.
“All systems go na tayo for the coming May 9, 2016 elections. Patuloy ang ating ginagawang koordinasyon sa hanay ng AFP at PNP upang masigurong mapayapa ang gaganaping halalan,” dagdag ni Atty. Magbutay.
Binigyan-diin din ni Atty. Magbutay na sa Mayo 8 at sa araw mismo ng halalan ay maigting na ipapatupad ang liquor ban, pagbigay o pagtanggap ng transportation allowance at pagkain galing sa mga kandidato. Ipinagbabawal din ang cock fights at iba pang uri ng sports.
Ipinahayag din ni Major General Benjamin Madrigal Jr., division commander ng 4th Infantry Division ng Philippine Army ang kanilang kahandaan kasama na ang ibang ahensya ng gobyerno upang masiguro rin ang kaligtasan ng lahat sa ibat-ibang polling stations sa rehiyon.
Ayon naman kay Police Chief Superintendent Rolando Felix, regional director ng PNP Caraga, na gagawin anya nila ang kanilang tungkulin upang maging mapayapa at matagumpay ang gaganaping halalan.
“Papaigtingin pa namin ang police visibility sa mga probinsya at patuloy ang aming kampanya laban sa kriminalidad, campaign against illegal firearms, at paghuli sa mga wanted persons,” sabi ni PCSupt Felix.
Napag-alaman din na ang final testing at sealing ng mga balota ay gagawin ng COMELEC mula May 2 hanggang May 6, 2016, pitong araw bago ang halalan sa Mayo 9. (JPG/PIA-Caraga)



