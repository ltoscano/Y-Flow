SISIKWATIN NG NATIONAL U By Elech Dawa November 19, 2016
Kahit hindi kasali ang matikas na University of the Philippines, dadaan pa rin sa butas ng karayom ang National University bago sikwatin ang fourth straight title sa UAAP cheerdance competition na papagitna ngayong araw sa Smart Araneta Coliseum.
Dahil wala ang UP Pep Squad, ang NU Pep Squad ang mananatiling team to beat sa competition na magsisimula sa alas-dos ng hapon. Nakopo ng Bulldogs ang korona sa nakaraang season matapos umiskor ng 668 points – 91.5 sa tumbling, 70.5 sa stunts, 84 sa tosses, 88 sa pyramids at 340 sa dance.
Magiging sagabal para sa NU Pep Squad ang University of Santo Tomas’ Salinggawi Dance Troupe at Far Eastern University Cheering Squad.
Katabla ng Growling Tigers ang Maroons sa pinakamaraming cheerdance titles na may eight habang ang Tamaraws ay may dalawa.
Ang pagkakasunod sa araw ng laban; La Salle Animo Squad, UST Salinggawi Dance Troupe, Ateneo Blue Babble Battalion, FEU Cheering Squad, Adamson Pep Squad, UE Pep Squad at NU Pep Squad.
Lahat ng teams ay desididong hubaran ng titulo ang NU, kinuha ng Ateneo Blue Babble Battalion ang serbisyo ni former FEU Cheering Squad coach Jacqueline Alolor-Alota.
Wala munang laro sa men’s basketball matches, mag-uumpisa ang Final Four sa Miyerkules sa MOA kung saan maghaharap ang No. 1 La Salle at No. 4 Adamson.
Magkakaldagan naman ang No. 2 Ateneo at No. 3 FEU sa Saturday para sa isang pares ng semifinals.



