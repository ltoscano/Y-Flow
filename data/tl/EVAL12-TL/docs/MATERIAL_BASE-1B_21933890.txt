Philhealth, nagdiwang ng ika-21 anibersaryo; karagdagang benepisyo, inihayag

February 26, 2016

LUNGSOD NG BATANGAS, Pebrero 26 (PIA) --Ipinagdiwang ng Philhealth ang kanilang ika-21 taong anibersaryo na may temang “Mas Matatag na Kaseguruhan sa Ating Kalusugan” sa pamamagitan ng iba’t-ibang aktibidad sa buong buwan ng Pebrero. Sa isang press conference na isinagawa ng tanggapan, ibinida nito ang orthopedic implants na karagdagang Z benefits na kanilang ipinagkakaloob, ang pagsusulong ng no balanced billing (NBB) para sa mga sponsored, indigent at kasambahay members. Gayundin ang peritoneal dialysis para sa may mga end stage renal disease na mas mura ang halaga kumpara sa hemodialysis. Sinabi ni Paulo Johann Perez Regional Vice President ng Philhealth IV-B, na sa ilalim ng expanded Z benefits may kanya-kanyang packages na ang iba’t-ibang case type tulad ng coronary artery bypass graft na may P550k, prosthesis on lower limbs P15K, tetralogy of fallot P320k, ventricular cefal defect P250K, cervical cancer chemoteherapy para sa lose dose P120k at high sode P175k. Sinabi naman ni Dr. Vergel Roxas,medical specialist I na hinihikayat ng kanilang tanggapan ang mga doctor na sumailalim sa pagsasanay kaugnay ng peritoneal dialysis lalo na ang mga nasa malalayong lugar upang maituro nila ng tama sa mga pasyente ang paggawa nito. Kumpara sa hemodialysis,bukod sa malaking mura ang peritoneal dialysis ay maaari rin itong gawin kahit saan at hindi na kinakailangan ang makinang tulad ng ginagamit sa hemodialysis. Bagamat dapat ay may tamang kaaalaman kapag ginawa ito. Sa kasalukuyan ay wala pang doktor na nagpapa-accredit sa Philhealth para sa pagsasanay kaugnay ng peritoneal dialysis ngunit inaasahan nila na sa mga susunod na araw ay magkakaroon na nito. Samantala, nasa 96 porsyento na sa Rehiyon IV-B at lalawigan ng Batangas ang bahagi na ng Philhealth at kaunting porsiyento na lamang ang kailangan upang maisulong ang Kalusugang Pangkalahatan ng tanggapan. Ilan sa mga nagiging dahilan upang hindi ito agad maabot ay ang migration, kawalan ng trabaho at mga OFW na hindi na nakakapagrenew ng kanilang kontrata. Ilan sa mga isinagawang aktibidad ng ahensya ang pagbisita sa pediatric cancer patients sa Lipa city District Hospital, bloodletting activity, pagkakaloob ng mga libro sa adopted library ng ahensya sa Calicanto Elementary School at pagsusulong ng anti-red tape act. (BHABY P. DE CASTRO-PIA BATANGAS)



