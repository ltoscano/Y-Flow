
DAP, CONSTITUTIONAL DAW?

NAGSALITA mula sa Malacañang si Benigno Simeon Aquino III (BSA3) kamakailan.
Ang tema ay ang pagtatanggol niya sa inabusong pondo ng bayan, ang Disbursement Acceleration Program (DAP).
Sinabi ni BSA3 na “konstitusyonal” ang pagbuo nila sa DAP.
Iyan ang kanyang paniniwala, kasama ng kanyang tropa.
Lumalabas na mali at tabingi ang pang-unawa ng isa sa lumikha sa ating 1987 Cory Constitution, si Fr. Atty. Joaquin Bernas, kasama ang apatnapu’t pito pa (marami na sa sumulat ang patay na).
Lumalabas din na mali si dating Senador Joker Arroyo, gayundin si Senadora Miriam Defensor Santiago.
Ang tatlong lider ay nagsabi na iligal at hindi makatwiran ang pagkakabuo ng DAP dahil na rin sa walang maipakita ang Malacañang na isang kautusan sa pagkabuo nito.
Isinasaad din ng Saligang Batas na tanging ang Kongreso ang may karapatan sa gayong institusyon.
Ang tanong, sino ba talaga ang tama? Ang mali?
Okay. Payagan na natin si Noynoy na may tama siya, sa DAP.
Totoo rin naman na kailangan ng isang Pangulo, ng sinoman na maging Pangulo na mayroon siyang hawak na pondo katulad ng Presidential Social o Emergency Fund (PSF).
May tama siya. Sa oras ng kagipitan o pangangailangan ay kagyat siya na may magagamit, lalo na sa oras ng bagyo at kalamidad katulad ng nangyaring lindol sa Bohol at Cebu.
Pero ang kuwestyon, kung malinis man siya katulad ng kanyang sinabi sa kanyang mga boss, “hindi ako nagnakaw,” eh, ‘yung kanyang mga tauhan, kaibigan, kaklase at kabarilan na naipuwesto sa iba’t ibang ahensiya ng gobyerno?
Lahat ay naglalabasan ang kanilang pagkasangkot sa mga katiwalian at korapsyon.
Hindi man lang niya kinastigo ang mga ito.
Patuloy ang kanilang gawi ng kamalian.
At kailangan ba niya talaga ang humigit-kumulang sa P1 trilyong piso sa kanyang bulsa?
Ang DAP ay katulad din ng maanomalyang Priority Development Assistance Fund (PDAF) na mas kilalang PORK BARREL.
Kapag sinabing pork barrel, ito ang pondo na nilalaspag ng mga kongresista at nasa ehekutibo.
Tama na mahalaga ang PDAF. Ito ay kung ginagamit sa tamang diskresyon.
Pero napatunayan na ngayon kung papaano nila inabuso ang pork barrel sa katauhan ni JLN Corporation owner Janet Lim-Napoles.
Naniniwala ako na hindi nag-iisa sa krimen si Napoles katulad noon pa man nang mabulgar ang P10 bilyon pork barrel scam.
Tiyak ako na marami pa ang katulad ni Napoles na sumikwat sa kaban ng ating yaman.
Dahil maingay na ang PDAF, inamin ni Butch Abad na binuo nila ni PNoy ang DAP.
Kung papaano ay hindi malinaw kaya naman tumindig sina Fr. Joaquin Bernas, Joker Arroyo, Miriam Defensor Santiago at marami pang legal luminary na nagsabing hindi lamang iligal ang pagkabuo ng DAP kundi unconstitutional!
Pero sa kanyang talumpati kamakailan, pinanindigan ni BSA3 na constitutional at ligal ang kanyang DAP.
Now who is talking the truth?
Mas mahusay ba si Aquino sa legal experts at constitutionalists? Wow.
Ano ang say ninyong mga constitutionalist?
Payag ba kayo sa kanyang sinabi?
Okay ba sa inyo?
Ang hanap ko lang kasi sa mga sinabi ni BSA3 ay ‘yung mga proyekto?
Nasaan iyon?
Pakituro nga lang ninyo?



