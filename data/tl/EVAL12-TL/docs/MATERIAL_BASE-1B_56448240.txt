21 kalalakihan sa Odiongan, nagtapos sa pagsasanay ng TESDA

SSeptember 04, 2016 Dinnes M. Manzo

ODIONGAN, Romblon, Setyembre 4 (PIA) --- Ang lokal na pamahalaan ng Odiongan at Technical Education and Skills Development Authority (TESDA) Romblon ay nagkaisa upang magsagawa ng Special Training for Employment Program (STEP) sa 21 kalalakihang residente ng bayang nabanggit.

Ang training on small engine repair with specialization on Perform Diesel Gas Engine Tune Up Leading in Automotive Servicing NCI ay isinagawa sa loob ng 14 na araw sa tulong ng trainor ng Montfort Academy.

Ito ay ilan lamang sa mga proyekto ng lokal na pamahalaan upang magkaroon ng hanapbuhay ang mga mamayan ng Odiongan para makaiwas din sa pagtutulak o paggamit ng ilegal na droga lalo na kapag nangangailangan sila ng pera.

Sa maikling programa na ginanap kahapan sa harapan ng Odiongan Municipal Hall ay hinimok ni Mayor Trina Firmalo-Fabic ang mga nagtapos at mga nakikinig sa graduation na sana magtulungan para maabot ang vision ng pamahalaang bayan na maging drug-free ang Odiongan.

Sinabi naman ni Police Senior Inspector Manuel Fernandez Jr., na kabilang sa mga nagsipagtapos ang limang sumuko sa Oplan Tokhang ng Odiongan Municipal Police Station. Hindi na niya pinangalanan ang mga ito upang mapangalagaan ang kaparatang pantao ng mga ito. Ang limang sumuko aniya ay kinakitaan ng pagtupad sa kanilang pangako na lalayo na sa ilegal na droga at tuluyan ng magbabago.

Ang pagsasanay ay libre at pinagkalooban din ng libreng toolkits ang mga participants para makapagsimula sila kaagad ng hanapbuhay sa tulong ng bagong mga natutunan nito.(DM/PIA-MIMAROPA/Romblon)



