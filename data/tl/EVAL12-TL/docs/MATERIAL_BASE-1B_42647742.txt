
Migrante, dinala ang panawang pagbaba sa puwesto ni Aquino sa tarangkahan ng Malakanyang

by Pher Pasion March 12, 2015

Mga miyembro ng Migrante International sa isinagawang lightning rally sa Gate 7 ng Malakanyang para pababain ito sa puwesto kaugnay ng kapabayaan sa mga overseas Filipino worker. Pher Pasion Naglunsad ng isang lightning rally ang mga miyembro ng Migrante International sa Gate 7 ng Malakanyang sa Maynila para ipanawagan ang pagpapatalsik kay Pangulong Aquino sa puwesto.

Kaugnay ito sa sunud-sunod na pag-atake sa mga migranteng Pilipino na pinababayaan umano ng administrasyong Aquino. Pinakahuli ang pagbitay sa isang overseas Filipino worker (OFW) sa Saudi Arabia. Kasabay din nito ang pagdukot sa apat na OFW ng Islamic State Jihadists sa Libya, at nawawalang 13 Pilipinong seafarers sa lumubog na barko sa South Atlantic Ocean.

“Ayaw na namin na may mga susunod pa na OFWs na mamamatay o nailagay sa panganib dahil sa kriminal na kapabayaan ng gobyerno. Nais na naming matanggal si Aquino,” ayon kay Gary Martinez, tagapangulo ng Migrante International.

Panawagan ng Migrante na patalsikin o magbitiw sa puwesto si Aquino. Pher Pasion Ang mga huling pangyayari sa mga OFW kasabay ng mga isyu gaya ng pagdanak ng dugo sa Mamasapano, isyu ng pork barrel at korapsyon, patuloy na pagtaas ng mga singilin at bilihin, patuloy na kapabayaan sa mga biktima ng bagyong Yolanda at iba pa, ang nagpapatingkad na kailangan nang matanggal sa puwesto si Aquino, ayon sa Migrante.

Sa darating na Marso 17, magsasagawa ng “Global Day of Action for Aquino’s Resignation” ang Migrante kasabay ng paggunita sa ika-20 anibersaryo ng pagkamatay ni Flor Contemplacion, ang Pilipinang binitay sa Singapore noong 1995.

Bahagi ang Migrante ng Noynoy Out Now! (NOW!), isang multi-sektoral na pormasyon na nananawagan sa pagbibitiw sa puwesto ni Aquino at pagtatayo ng People’s Council bilang kapalit para makapaglatag sa mga makabuluhang reporma at magbigay-daan sa eleksiyon.



