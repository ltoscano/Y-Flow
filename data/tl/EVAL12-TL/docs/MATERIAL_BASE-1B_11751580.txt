ISPORT LANG!: Sinu-sino sa F12?
By Zaldy Perez June 26, 2016
Ngayong araw ilalabas ni national coach Tab Baldwin ang Fighting 12 na makikipaghamok sa Manila Olympic Qualifying Tournament (OQT) para sa nag-iisang tiket na natitira sa Rio Olympic Games sa Agosto.
Sisimulan ang OQT sa Hulyo 5 sa MOA kung saan ang paboritong France ang makakasagupa kaagad ng Gilas Pilipinas.
Nasa Europe pa sa kasalukuyan ang Gilas para sa isang pocket tournament sa Bologna kontra sa Olympic qualifier China,Canada at mga Italians. Nanggaling na sila sa Turkey at nag-training doon. Mula sa 14 players, dalawa na lamang ang aalisin ni Baldwin at ilalagay sa reserved list para sa Hulyo 5 to 10 tournament.
Ang mga inaasahan na makakasama sa final 12, bukod kay Andre Blatche ay sina JunMar Fajardo, Gabe Norwood, Jason Castro, Marc Pingris, Calvin Abueva, Japeth Aguilar at Ranidel de Ocampo.
Si Jeff Chan ang tatayong outside gunner ni Baldwin dahil sa pagkawala ni Marcio Lassiter.

May groin injury si Lassiter, isa sa mainit na shooter sa ngayon sa PBA.
Ang iba pang nasa national pool ay sina Terrence Romeo, Troy Rosario, Ryan Reyes at LA Tenorio.
Sa kanilang apat, naging malaking rebelasyon kay Baldwin si Romeo sa Jones Cup at Fiba Asia Championship nang nakaraang taon.
Mula sa Europe nakatakdang bumalik sina Baldwin at Gilas sa Hunyo 28 dalawang araw bago ang exhibition match uli laban sa Turkey sa Hulyo 1.
Inaasahan na babawi ang Gilas sa Turkey sa ginawang pag-masaker sa kanila sa exhibition match sa Istanbul.

Nasa Group A ang Turkey kasama ang Canada at Senegal samantalang ang Pilipinas ay ka-grupo ang France at New Zealand.
Kailangan lamang ng Pilipinas na manalo ng isa para umusad sa Final 4 ng Manila OQT.



