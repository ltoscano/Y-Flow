‘Patalsikin si Aquino’—SONA ng Bayan

ni Ronn Joshua Bautista
Sa mismong araw ng State of the Nation Address (SONA), nagmartsa ang humigit-kumulang 18,000 tao upang ipanawagan ang pagpapatalsik kay Pangulong Benigno Aquino III na patuloy umanong nagpapatupad ng mga palisiyang nagpapahirap sa iba’t ibang sektor ng bansa.
Kinundena ng mga progresibong grupo gaya ng Anakpawis, Kilusang Mayo Uno at Gabriela sa inilunsad na “SONA ng Bayan” sa Commonwealth Avenue ang paglobo ng bilang ng mga mahihirap at walang trabaho sa Pilipinas.
Apat na taon na umanong binabalewala ni Aquino ang mga isyung ito. Ngayong taon, muling dinahas ng mga pulis, binombahan ng tubig at inaresto ang apat sa mga organizer nang ikinasang kilos-protesta.
Sa ginawang pandarahas ng mga pulis, pinatunayan lamang ang takot ng administrasyon Aquino sa kapangyarihan ng taumbayan na ilantad ang katotohanan, ani Renato Reyes Jr., pangkalahatang-kalihim ng Bagong Alyansang Makabayan (BAYAN).
Nauna nang nagsampa ng tatlong impeachment complaints laban kay Aquino ang BAYAN, Youth Act Now at Makabayan Coalition ilang linggo bago ang SONA. Pinatatalsik ng mga grupo si Aquino na nilabag umano ang Konstitusyon nang ipatupad niya ang Disbursement Acceleration Program (DAP) at Enhanced Defense Cooperation Agreement (EDCA).
Idineklarang unconstitutional ng Korte Suprema ang DAP dahil binalewala umano ng ehekutibo ang kapangyarihan ng Kongreso na pamahalaan ang pambansang badyet. Kasalukuyang dinidinig ngayon sa mataas na hukuman ang tatlong petisyon ukol sa paglabag umano ng EDCA sa soberanya at Saligang Batas ng bansa.
Bagaman kasado na ang mga impeachment complaint sa Kongreso, nasa kamay pa rin ng mga Pilipino ang pagpapanagot kay Aquino hindi lamang sa paglabag nito sa Konstitusyon maging ang pagpapatupad ng mga palisiyang “kontra-mamamayan,” ani Bayan Muna Party-list Representative Carlos Zarate.
“The genuine state of the nation is that the Filipino people continue to live in poverty, millions are unemployed, and prices are spiralling beyond the reach of poor Filipinos and not the rosy picture that Aquino painted during his SONA,” pahayag ng Makabayan coalition (sumangguni sa sidebar).
‘Walang pagbabago’
Sa kabila ng pagbatikos sa SONA ng pangulo, patuloy pa ring ipinagmamalaki ni Aquino ang paglago ng Gross Domestic Product (GDP), na pangunahing batayan umano ng maunlad na ekonomiya ng bansa, at pagtaas ng credit rating, o ang kakayahan ng isang bansang makapagbayad ng utang.
Noong 2013, pumalo sa 7.2 porsyento ang pagtaas ng GDP ng Pilipinas at apat na magkakasunod na credit upgrade ang nakamit ng bansa mula sa mga dayuhang institusyon katulad ng Fitch, Moody’s at Standard and Poor.
“[Dahil] sa pagsusuri nila ng ating macroenomic fundamentals at governance, mas maraming [m]aaakit na mamuhunan sa ating bansa, at mas mabilis na [m]atatamasa ng Pilipino ang benepisyo [nito],” ani Aquino sa kanyang SONA.
Ngunit ilang beses nang pinabulaanan ng mga progresibong grupo ang pahayag ng pangulo dahil iilan lamang umano ang nakikinabang sa paglago ng ekonomiya sa ilalim ng administrasyong Aquino.
Batay sa mismong tala ng gobyerno, hindi nagbago ang bilang ng mahihirap sa bansa. Sa pinakahuling ulat ng National Statistical Coordination Board (NSCB), isa sa bawat apat na Pilipino pa rin ang naghihirap katulad noong rehimeng Arroyo.
Iginiit naman ng Bayan Muna Party-list, na hindi umano representasyon ang nasabing datos ng gobyerno ng tunay na kalagayan ng kahirapan sa bansa dahil tanging mga taong kumikita lamang ng mas mababa sa P53 kada araw ang binibilang dito.
Ayon sa institusyong pananaliksik na IBON Foundation, aabot sa P1,034 kada araw ang kinakailangan ng isang pamilyang may anim na miyembro upang mamuhay nang disente.
Gayunman, P466 lamang ang arawang kita ng mga manggagawang sumasahod ng minimum wage. Ayon pa sa Philippine Statistics Authority, 7.5 porsyento ng lakas-paggawa ang walang trabaho.
Kawalan ng aksyon
Upang maramdaman ang tunay na paglago ng ekonomiya, kailangan umanong tugunan ng gobyerno ang isyu ng pinakamalaking sektor— ang mga magsasaka, ani Zarate,
Tiyak umanong matutugunan ng tunay na reporma sa lupa ang kahirapan dahil makapagbibigay ito ng hanapbuhay sa pinakamalaking porsyento ng populasyon sa Pilipinas.
Sa kabila ng pagpapatupad ng Comprehensive Agrarian Reform Program Extension with Reform, pito sa bawat 10 magsasaka ang wala pa ring sariling sakahan. Kabilang na dito ang mga mambubukid ng Hacienda Luisita na pag-aari ng pamilya Aquino.
Nauna nang nagbaba ng desisyon ang Korte Suprema na tuluyan nang ipamahagi ang 4,915 ektaryang lupa ng Hacienda Luisita sa 6,212 magsasaka noong 2012. Kaugnay nito naglabas din ng pondo ang pamahalaan sa pamamagitan ng DAP para sa kompensasyon ng pamilya Aquino at Cojuangco.
“The first step in changing the decaying system is by removing its figurehead, no other than the ‘Thief Executive’ Benigno Simeon Aquino III. We are calling on everyone to stand up and fight the system that is breeding oppression and exploitation. Let us fill the streets and change the system,” ani Vencer Crisistomo, tagapangulo ng militanteng grupong Anakbayan.



