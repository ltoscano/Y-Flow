ISPORT LANG: Medalya sa boksing?
By Zaldy Perez August 3, 2016 Marami ang humuhula na sa ‘Dose Pares’ na isasabak natin sa Rio Games na magsisimula na sa Aug. 5, ang boksing ang malaki ang tsansa na manalo ng medalya. Ang dalawang boxer na sasabak sa Olympics ay sina lightflyweight Rogen Ladon at 2012 Olympic veteran na si lightweight Charly Suarez.
Mataas ang expectations ni ABAP executive director Ed Picson sa dalawa dahil hindi lamang ang P10-million incentives ang nasa utak nila kundi ang manalo ng medalya at kung maari ay ginto.
Huling nakatikim ng silver medal ang Pilipinas sa Olympics mula kay Onyok Velasco sa 1996 Atlanta Games. Sina Ladon at Suarez ang unang Pinoy athletes na sasabak sa Olympics at dito masusukat ang kanilang tsansa na maka-medalya.
Idaraos ang draw sa boksing sa Aug. 5 at kinabukasan ay maaring umakyat na sila ng ring.
Batay sa kalendaryo ng Rio Games, ang lightflyweight at lightweight division kaagad ang magbubukas ng boxing event sa Aug.

6.
Mahigit sa isang buwang nag-ensayo sina Ladon at Suarez sa Las Vegas at mukhang sharp na sharp ang dalawa, ayon kay Picson.
Nag-qualify si Ladon, 22 years old, sa Rio Games matapos na hindi sukat akalaing talunin niya ang 2012 Olympic veteran na si Mark Anthony Barriga.
Umaasa naman si Picson sa magandang performance ng 27 years old na si Suarez dahil sa kanyang malawak na karanasan sa AIBA Pro Boxing at World Series of Boxing bukod pa dito ang pagiging Olympic veteran niya.



