
Comelec bidding, huwag araruhin December 7, 2014 Written by Erwin Tulfo Published in Opinion Read: 1069 PAANONG magiging mapanatag, maayos at malinis ang ating mga eleksiyon kung maligalig, magulo at kaduda-duda ang kalakaran at mga transaksiyon sa Commission on Elections? Habang nagkakagulo ang mga pulitiko at mga partido, nagkakagulo rin sa Comelec dahil sa walang tigil na pagrereklamo ng “watchdog” groups ukol sa mahigit P2 bilyon na kontrata na ibini-bid bilang paghahanda sa 2016 national elections. Ito ay ang pagsu-supply ng mga karagdagang voting machines at ang pagkukumpuni at pagpapakondisyon ng may 81,000 precinct count optical scan (PCOS) machines. “Niluluto” diumano ng Comelec ang bidding nito para paboran ang Smartmatic Philippines, na siyang supplier ng PCOS machines, reklamo ng ilang grupo kabilang ang Citizens for Clean and Credible Elections (C3E) and the Automated Elections System-Watch (AES-Watch). Bakit nga ba tila nagmamadali ang Comelec sa paggawad ng kontratang ito? Hindi ba’t may 15 buwan pa bago sumapit ang May 2016 polls? Sa limang mga kumpanya na una’y nagka-interes sa bidding, dalawa lamang ang sumulpot sa pagbubukas ng bidding process ng Comelec Bids and Awards Committee (BAC) noong Martes. ‘Di ko matiyak kung ang mga grupong ngalngalan nang ngalngalan ay seryosong “poll watchdogs” o “attack dogs” lamang ng mga karibal sa negosyo ng Smartmatic. Noong una’y gusto nilang ibalik sa manual voting at manual counting ng mga boto sa 2016. Iyan ay dahil maraming aberya sa paggamit ng PCOS, tulad ng nadiskubreng “digital lines” sa digital images ng ballots na siyang nagbunsod ng “dagdag-bawas” sa mga boto ng iba’t-ibang kandidato noong 2013. Ngunit nitong huli’y nakatuon na sa Comelec bidding ang mga naturang grupo at hindi nilubayan ang Smartmatic na kanilang ipinabla-“blacklist” pa. “Partners in crime” raw ang Comelec at Smartmatic at sigurado itong huli ang makaka-korner ng tumataginting na P2 bilyong kontrata. It’s interesting na ilan sa mga namumuno sa watchdog groups na tahol nang tahol laban sa Smartmatic ay mga dating commissioner ng Comelec. Kabilang diyan sina ex-Comelec commissioners Gus Lagman at Greg Larrazabal. Kasama rin nila si dating Comelec executive director na si Melchor Magdamo na dating alalay at naging whistleblower sa kaso ng “overpriced ballot envelopes.” ‘Di maiiwasang isipin na kung masyado silang obsessed ngayon sa mga bidding ng Comelec, e ano pa kaya noong mga opisyal pa sila ng poll body. Ito si Larrazabal ay siyang commissioner-in-charge noon sa pagpapatupad ng isinabatas ng Automated Election System. Ibig sabihin ba’y pinapatotohanan niya ang mga alegasyon na may malawakang pandaraya noong 2010 gamit ang PCOS machines? Dahil nga sa mga pagdududa ukol sa PCOS machines, iginiit nitong si Senador Koko Pimentel na sagutin at linawin na ng Comelec at Smartmatic ang ukol sa isyu ng “digital lines.” Hindi matanggap ni Pimentel na maaaring nakalamang siya at nanalo dahil nadagdagan siya ng mga boto bunsod ng digital lines. Bagaman tinanggap ng taumbayan ang mga resulta ng 2010 at 2013 elections, nararapat lamang na alisin lahat ng pagdududa ukol sa PCOS machines na balak gamitin ng Comelec sa 2016. Hindi dapat magmadali ang Comelec BAC sa paggawad ng kontrata sa Smartmatic o sa karibal nitong bidder, ang Indra Philippines, na may head office sa Spain. Tulad ng Smartmatic na humaharap sa maraming isyu bilang “reseller” ng PCOS technology, ang Indra naman ay napabalitang sangkot din sa corruption scandals sa Spain. Malaking bahagi ng kumpanyang ito ay pag-aari raw ng gobyerno na siya ring nagtatalaga ng mga miyembro ng board of directors. Si Chairman Sixto Brillantes at ang BAC ay hindi dapat magmadali sa pagpili ng bidder. Siguro’y dapat ipagpaliban ang bidding upang bigyan ng pagkakataon ang iba pang mga vendor na makapag-alok ng kanilang produkto at serbisyo para pabutihin ang automated election system. Hindi naman monopolya ng London-based Smartmatic ang teknolohiya sa electronic voting and counting. Iniaalok daw ng Indra ang touch-screen voting machines na mas advance sa “obsolete” na PCOS. Dapat lang bigyan ng panahon na pag-aralan kung sino ang karapat-dapat na magwaging bidder sa P2 bilyon kontrata ng Comelec. Yun nga lang, mukhang wala nang panahon ang ilang Comelec officials na magreretiro sa Pebrero.



