Ateneo lumalayo sa pool By Elech Dawa October 24, 2016
Lumapit pa sa three-peat ang Ateneo nang ilayo ang lead sa men’s at women’s division ng UAAP Season 79 swimming championship sa Rizal Memorial Swimming Pool nitong Sabado.
May naipon nang 262 points ang Blue Eagles papasok sa halfway mark. Nasa malayong second ang De La Salle (142), kasunod ang UP (90).
Ikinuwintas ni MVP Jessie Lacuna ang ikalawang gold nang mangibabaw sa men’s 100-meter butterfly sa tiyempong 56.29 seconds. Naka-gold din para sa mga taga-Katipunan sina Axel Ngui sa 400-m free (4:07.66), Gerard Reyes sa 100-m back (2:11.84), at ang 4×400 free relay team (3:39.89). Galing kay Alfonso Bautista sa 50-m free ang nag-iisang gold ng Archers.
Nangibabaw si Hannah Dato sa women’s 400-m free (4:40.87) at 100-m butterfly (1:04.63), nag-reyna si Arianna Herranz sa 100-m back at may two-day total 210 points na ang Lady Eagles.
Nasa second spot ang Lady Maroons (189).



