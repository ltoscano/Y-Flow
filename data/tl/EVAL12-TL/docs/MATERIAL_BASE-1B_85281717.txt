Final testing and sealing ng mga VCM isinagawa ng COMELEC

May 05, 2016 LUNGSOD NG KORONADAL, South Cotabato, May 5 (PIA) -- Kasalukuyang isinasagawa ng Commission on Elections- South Cotabato ang final testing and sealing ng mga vote counting machine (VCM) na gagamitin sa halalan sa Lunes, Mayo 9. Sa isang panayam, sinabi ni Provincial Election Supervisor Atty. Kendatu Laguialam na inaasahang matatapos ang final testing and sealing sa Biyernes, Mayo 6. Paliwanag ng opisyal, susubukan ang kung maayos at tamang makakabasa ng boto ang mga VCM bago ito sisilyuhan at mananatiling sarado hanggang sa mismong araw ng halalan sa Lunes. Aniya, sampung balota ang isusubo sa bawat VCM para matiyak na gumagana ito at tamang bumibilang ng boto. Kinumpirma rin ni Atty, Laguialam na nakompleto ang paghatid sa South Cotabato ng 1,127 na vote counting machines. Kaugnay rito, iniimbitahan ni Atty. Laguialam ang mga botante at mga kandidato sa South Cotabato na saksihan ang final testing at sealing ng mga vote counting machine. Sa isang press conference, alas-9 ng umaga, inihayag ni Atty. Laguialam na wala pa silang natanggap na ulat na pumalyang VCM, kasama na ang mga makinang idinaan sa FTS sa General Santos City kahapon. (DEDoguiles-PIA 12)



