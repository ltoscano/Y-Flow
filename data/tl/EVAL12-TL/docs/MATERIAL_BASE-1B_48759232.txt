Walang tunay na pagbabago sa dalawang taon ni Aquino – Bayan

Kung ang Bagong Alyansang Makabayan (Bayan) ang tatanungin sa nakalipas na dalawang taon ni Benigno Aquino III bilang pangulo, wala itong pinag-iba sa naging mga pangulo ng bansa na naging sunud-sunurang lahat sa nais ng mga uring mapagsamantala at dikta ng dayuhan sa pangunguna ng US sa kapariwaraan ng mga ordinaryong mamamayan.
Ganito inilarawan ng iba’t ibang progresibong grupo ang kanilang mga kalagayan sa ilalim ni Aquino nang magprotesta sila sa Mendiola at pagkatapos ay sa embahada ng Amerika kung saan sila nakipaggirian sa mga pulis nang harangin ng mga ito.
“Dalawang taon na nang ipahayag ang “Daang Matuwid.” Si Gloria Arroyo ay naka-hospital arrest. Si Gen. (Jovito) Palparan ay hindi pa nahuhuli. Bigo ang gobyerno na pigilan ang kawalang trabaho, kahirapan, at kagutuman. Habang hindi bumubuti ang sitwasyon, nagsisimula nang makita ng mga mamamayan kung tungkol ba talaga saan ang gobyernong ito,” pahayag ni Renato Reyes Jr., pangkalahatang kalihim ng Bayan.
Walang dapat ipagdiwang
Walang naging makabuluhang pagbabago ang dalawang taon ni Aquino bilang pangulo, bagkus, lumala pa ito sa kasalukuyan, ayon sa iba’t ibang sektor sa ilalim ng Bayan na nagpahayag ng kani-kanilang kalagayan.
“Sa ilalim ng rehimeng ito, ang mga ubod-ng-yaman ay lalong yumaman, at ang mga mandarambong at lumalabag sa karapatang pantao ay hindi naparurusahan. Iniisip ng gobyernong ito na kaya nitong linlangin ang mga mamamayan sa pamamagitan ng mga gimik. Ito ang gobyernong gumagamit ng mga “sandata ng pangmadlang panlilinlang” tulad ng Conditional Cash Transfer, Public-Private Partnership, at walang lamang retorika ng anti-korupsyon,” pahayag ni Reyes.

Inilahad ni Reyes ang patuloy na pagpapakatuta ng administrasyong Aquino sa mga dayuhang intitusyon gaya ng International Monetary Fund (IMF) na dominante ng mga kapitalistang bansa sa pangunguna ng Amerika, kung saan nakatakdang maglaan ng $1 Bilyong dolyar ang gobyerno ni Aquino habang lumalaki ang bilang ng nagugutom na mga Pilipino.
Kinondena rin ni Reyes ang patuloy na interbensiyong militar sa bansa gaya ng patuloy na pagdating ng mga tropang Kano sa pamamagitan ng pagpapatuloy ng Visiting Forces Agreement (VFA) at paggamit ang iba’t ibang sasakyang pandigma gaya ng submarino na bigla na lang sumusulpot sa teritoryo ng Pilipinas.
Ampaw na pag-unlad
Ipinaliwanag ni Reyes na sa kabila ng “paglago” ng Gross Domestic Product (GDP) ng bansa, kawalan ng trabaho, kagutuman at kahirapan ay tumaas sa nakalipas na sarbey ng Social Weather System (SWS). Habang may 15 bilyonaryo sa bansa, mayroon itong 10-11 milyong pamilya o mahigit sa 50% ng kabuuan, ang nagsasabing mahirap sila. Karamihan sa mga ito ay nasa kanayunan na pangunahing problema pa rin ang kawalan ng tunay na repormang agraryo, diin ng Bayan.
Ayon naman kay Elmer Labog, tagapangulo ng Kilusang Mayo Uno (KMU), mas napasama ang kalagayan ng mga manggagawa sa ilalim ni Aquino. Mas binarat umano ngayon ang sahod ng mga manggagawa sa implementasyon ng two-tiered wage system na kakaltas at magpapako sa sahod ng mga manggagawa, mas malaganap ang trabahong kontraktuwal, at mas matindi ang kawalang trabaho.
“Dahil sa patuloy na kawalang trabahong malikha sa bansa at nakaasa sa mga dayuhan ang gobyernong ito, libu-libong manggagawang Pilipino ang umaalis patungong ibang bansa araw-araw para magpaalipin sa iba’t ibang paraan; pinahihirapan; ginagahasa,” pahayag ni Garry Martinez, tagapangulo ng Migrante International.
“Nagpatupad pa nga si Aquino ng mga mayor na patakaran na lalong magpapababa sa halaga ng lakas-paggawa ng bansa. Salot siya sa mga manggagawa pero biyaya para sa malalaking kapitalista,” dagdag ni Labog.
Ayon kay Vencer Crisostomo, tagapangulo ng Anakbayan, ipinakita ni Aquino sa dalawang taong panunungkulan ang sarili bilang “American Boy” na nagpapatupad ng mga anti-mamamayan, anti-nasyunalista, at anti-progresibong polisiya sa kagustuhan ng kanyang mga kolonyal na panginoon.
Sinang-ayunan naman ni Gemma Canalis, tagapangulo ng League of Filipino Students (LFS), ang KMU sa epekto ng K+12 sa mga manggagawa na lilikha ito ng mga manggagawang tatanggap ng murang lakas paggawa at hihila pababa sa sahod ng mga manggagawa sa kapakinabangan ng mga kapitalista at dayuhan.
Nagpahayag naman ng pagkabahala ng Kilusang Magbubukid ng Pilipinas (KMP) sa pagtatapos ng quantitative restrictions na ipinatupad ng World Trade Organization (WTO) ngayong buwan na nangangahulugan ng muling pagbuhos ng mga inangkat na bigas sa tulad ng “malayang kalakalan” na tiyak na magpapahirap sa mga magsasaka, ayon sa grupo.
“Inaasahan namin ang paglala ng pangangamkam sa lupa, pagpapalit-gamit sa lupa, pagiging depende sa pag-aangkat ng bigas, kagutuman at kahirapan,” pahayag ni Antonio Flores, tagapagsalita ng KMP.

Kasama ng KMP ang Alyansa ng mga Magbubukid sa Gitnang Luson (AMGL) at mga mangagawang bukid sa Hacienda Luisita na nagpahayag ng patuloy na paggigipit, panlilinlang, at militarisasyon sa loob ng Hacienda Luisita na pinag-aari ng pamilya Cojuangco-Aquino.
Kinondena naman ng Health Alliance for Democracy (Head) ang Public-Private Partnership (PPP) ng administrasyong Aquino kung saan isasailalim ang 26 na publikong ospital sa korporitisasyon na sa esensya ay pribatisasyon, habang ang mga benepisyo ng mga manggagawang pangkalusugan tulad ng hazard pay at subsistence allowance ay binawasan o hindi na ibibigay.
Paghahanda sa SONA
Sa nalalapit na State of the Nation Address (SONA) ni Aquino, inaasahan na ng Bayan ang pagyayabang ng administrasyon sa pagpapatalsik kay Corona at sa umanong paglago ng ekonomiya ng bansa. Subalit iisa ang naging pahayag ng mga organisasyon sa ilalim ng Bayan: mas malaking kilos protesta ang isasalubong nila sa SONA ni Aquino upang ipakita ang tunay na kalagayan ng mamamayan na nalulunod sa kumunoy ng kahirapan habang patuloy pa rin ang gobyerno sa pagpapakatuta sa dayuhan.
“Ang sinasabing daang matuwid ni Aquino ay naghatid sa atin sa bangin at higit na naglugmok sa atin sa krisis. Makatuwiran para sa mga mamamayan ang magprotesta laban sa mga polisiya ng rehimeng ito na nagpapahirap sa mamamyan,” pahayag ni Reyes.



