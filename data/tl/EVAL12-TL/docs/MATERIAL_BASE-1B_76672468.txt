BUTCH CHASE SA HALL OF FAME

SA 11th annual Golden Wheel Awards ay pinarangalan ng Hall of Fame award ang batikang motocross rider na si Edward “Butch” Chase ng Puerto Princesa, Palawan.

Si Chase ang unang motorcycle rider na nagawaran nito matapos nina Pocholo Ramirez (2004), Dante Silverio (2009), Robert Aventajado (2010), Yu Beng Tek (2011), Francisco Ventura (2012) at Bienvenido Manalo (2013) na mga racecar drayber.

1972 nang unang sumabak sa karera si Chase sa lalawigan ng Zambales at agad na nakasungkit ng 3rd place.

Dito niya naisip na may pag-asa siya sa ganitong uri ng paligsahan kaya naman hindi na siya napigilan hanggang naging kampeon noong 1977 at tinanghal na Rider of the Year kaya naman nagkaisa ang mga hurado ng Golden Wheel Foundation, Inc. na ibigay ang nasabing parangal kay Chase.

Noong magretiro si Chase sa karera taong 1982 sa edad na 30-anyos, nagpatuloy siyang tumulong sa motorcycle racing bilang organizer.

Dito’y napalaki at napag-isa niya ang industriya tulad na lang ng pagpasok ng Camel bilang title sponsor ng motorcross racing ng ilang taon.

Dito na rin nagsimula at sumikat ang mga sumunod na henerasyon ng mga kampeon tulad nila Jolet Jao, Jovie Saulog, Ernie Leongson at Glenn Aguilar.

“Hindi ko po inaasahan ang award na ito.

“Kaya naman nagpapasalamat ako kay Johnny Tan ng Golden Wheel Foundation.

“Ilang porsyento na lang ang natitira sa buhay ko kaya ang gusto ko sana’y makitang magkaisa muli ang motorcycle racing sa ating bansa,” ayon kay Chase.

Sa nasabing gabi ay ginawaran din ng Lifetime Achievement Award (Posthumous) ang batikang racecar drayber at navigator na si Jose “Boy” Ochoa na tinanggap ng kanyang buong pamilya sa pangunguna ng kanyang anak, ang aktor na si Dominic Ochoa.

Motorsports Achievement Award naman ang ibinigay kay Marlon Stockinger na ngayo’y nasa F1 junior team ng Lotus.



