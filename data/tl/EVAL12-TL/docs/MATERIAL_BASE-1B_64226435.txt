
PNoy, muling bibisita sa Bulacan

April 14, 2016 Shane F. Velasco

LUNGSOD NG MALOLOS, Abril 14 (PIA) -- Muling bibisita si Pangulong Benigno S.

Aquino III sa Bulacan ngayong araw upang pasinayaan ang dalawang malalaking proyekto na may kinalaman sa malinis na maiinom na tubig at patubig ng mga magsasaka. Una niyang pangungunahan ang groundbreaking ceremony ng Bulacan Bulk Water Supply Project o BBWSP sa lungsod ng San Jose Del Monte. Ang BBWSP ay imprastrakturang sasalok ng tubig sa Angat Dam patungo sa mga water district sa 21 bayan at tatlong lungsod sa lalawigan. Ilulunsad din ni Pangulong Aquino ang rehabilitasyon ng Bustos Dam na pangangasiwaan ng National Irrigation Administration.
Naitayo noong 1963 bilang kauna-unahang Rubber Dam sa Asya upang mapatubigan ang mga lupang sakahan sa Bulacan, partikular na ang bayan ng Plaridel, na siyang kauna-unahang nireporma sa lupa sa buong Pilipinas. Sa gagawing rehabilitasyon, gagawin na itong ganap na konkreto. Sa sitwasyon ng Bustos Dam, lumutong na sa tagal nang panahon ang istraktura nito na pinapangambahang mabutas kapag mataas ang lebel ng iniimbak na patubig dito. (CLJD/SFV-PIA 3)



