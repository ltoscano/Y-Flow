ASA PA SA TUWID NA DAAN NI PNOY

WALA pang reaksiyon si Pangulong Noynoy Aquino kaugnay ng una na nating inihayag dito na maanomalyang mahigit P50M CCTV project sa Subic na minaniobra ng Dept. of Budget & Management noong 2007.
Ito Ang Totoo: ang pangalan ng naturang proyekto ay Radio Frequency Identification (RFID) & Security Systems Project (SSP). July 13, 2007 ay buong binayaran ng Procurement Service ng DBM ni noo’y Subic Bay Metropolitan Authority Administrator Armand Arreza ng P49,430,956.64, kasunod ng naunang P1,248.23M noong July 2.
DBM ang binayaran ng SBMA dahil DBM ang nagpa-bid na napanalunan ng Pilipinas Micro-Matrix Technology, Inc. na binuo ng pinagsama-samang mga bidder. Lumalabas, bago pa ang kontrata sa PMTI noong Aug. 15, 2007 ay bayad na ang proyekto. Kahit kailan ay hindi napakinabangan ang RFID&SS Project dahil wala talagang intensiyong tapusin ito.
Kung tinapos ang proyekto, nabawasan sana noon pa, kung hindi tuluyang napigilan, ang kalokohan sa gates ng Subic Freeport dahil mamo-monitor at mare-record ang lahat ng papalabas at papasok sa Main Gate, Rizal Gate, 14th St. Gate, Tipo Gate, Morong Gate at maging sa Sta. Rita Tower.
Ito Ang Totoo: makailang ulit nagsumite kay Arreza ang Internal Audit Service ng SBMA ng official report na may kasamang rekomendasyong ipahabol sa legal department ang DBM at PMTI pero wala itong ginawa.
Bakit? Baka kasi, siguro, buntot niya ang mahabol sa nangangalingasaw na transaksiyon, hindi ba?
Malinaw na hindi binantayan ang interes ng SBMA at taumbayan sa transaksiyon kaya malamang sa malamang na nagkasabwatan nga para gumawa ng pera at panatilihing maluwag ang kalokohan sa mga gate ng Subic Freeport.
Wika nga, “tip of the iceberg” lang ito sa sandamakmak na anomalya ng nakaraang administrasyon ng SBMA kaya kung seryoso si Pangulong Aquino (asa ka pa, sabi ng isang kaibigan) sa kanyang tuwid na daan, kikilos siya para pakilusin ang mga bata niyang tutulog-tulog sa pansitan sa kani-kanilang dahilan. Ito Ang Totoo!



