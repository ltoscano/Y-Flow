Kinitang P500 libo sa Northern Lights Music Festival, ipagpapatayo ng aklatan sa DRT

June 15, 2016 Shane F. Velasco

BALIWAG, Bulacan, Hunyo 15 (PIA) -- Gagastusin sa pagpapatayo ng isang silid-aklatan sa Camachin Elementary School sa bayan ng Donya Remedios Trinidad o DRT ang kinitang 500 libo pisong nalikom mula sa ginanap na Northern Lights Music Festival kamakailan sa SM Baliwag. Ayon kay SM Baliwag Information Officer Scarlet Pagdanganan, tinatayang may 20 libong mga kabataan ang nakiisa sa nasabing Music Festival na inorganisa ng SM Cares Foundation. Tampok dito ang bandang Parokya ni Edgar, si Sam Concepcion, mga kandidata ng Ms. Earth-Philippines, Jennifer Lee, Makoy Fundales, Noel Cabangon, Six Part Intervention, Salacot, Keen, Silent Sanctuary at Tom Taus. Ito na ang pangalawang Northern Lights Music Festival na ginanap sa SM Baliwag. Taong 2014 ginanap ang una na ang kinita naman ay ginugol upang makapagpatayo ng isang unit ng bahay, na bahagi ng may 50 kabahayang ipinatayo ng SM Cares Foundation. Ipinagkaloob ang nasabing mga bahay sa mga biktima ng bagyong Yolanda sa Kabisayaan. (CLJD/SFV-PIA 3)



