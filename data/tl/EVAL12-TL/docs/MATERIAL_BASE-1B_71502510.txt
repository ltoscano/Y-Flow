Rematch vs Mayweather: Bukambibig ni Pacquiao By Boyet Jadulco November 18, 2016
Madalas umanong ikuwento ni Pambansang Kamao at Senador Manny Pacquiao sa kanyang mga kasamahan sa Senado na gumugulong na ang negosasyon sa muling pagtutuos nila ng undefeated American boxer Floyd Mayweather Jr.
Simula nang talunin ni Pacquiao si Jessie Vargas sa Las Vegas, Nevada nitong Nobyembre 5 at sikwatin ang WBO welterweight belt, palagi na lang ibinibida ng fighting senator sa mga kasamahan niya na ongoing na ang negosasyon sa ikalawang bout nila ni Mayweather.
“Sabi ni Manny sa boss ko, ongoing na raw ang negotiations kay Mayweather,” wika ng staff. Ayaw lang daw ng mga sinabihang senador na magsalita sa media dahil sa baka maudlot pa ang Part 2 ng Pacquiao-Mayweather fight.
Matatandaan na hinamon ni Pacquiao si Mayweather ng rematch matapos ang unanimous decision win niya kay Vargas kung saan nanood sa ringside ng Thomas and Mack Center ang Amerikanong boksingero.
Nang umuwi si Pacquiao sa Pilipinas, tila ipino-promote pa niya ang laban nila ni Mayweather dahil sa nakapintang mukha nilang dalawa sa ipinasadyang jacket ng Pambansang Kamao.
Pero nang matanong siya sa ambush interview sa Senado tungkol sa jacket, sinabi niyang “wala naman, wala naman, katuwaan lang!”
Sa unang bakbakan nina Pacquiao at Mayweather noong May 2, 2012 sa MGM Grand Garden Arena, tinalo ng Amerikanong boksingero ang natatanging 8-division world champion via unanimous decision.
Ang kanilang laban ay humatak ng 4.6 milyong PPV, pinakamalaki sa kasaysayan ng professional boxing at kitang umabot sa US$410 milyon.
Matapos ang isa pang laban, nagretiro na si Mayweather hawak ang record na 49 panalo sa 49 na laban, kapantay ang record ni undefeated heavyweight legend Rocky Marciano.

Habang si Pacquiao, nagretiro rin matapos ang laban kay Timothy Bradley noong Abril 2016 subalit tinapos ang maikling panahon ng retirement nang lumaban kay Vargas at manalo.



