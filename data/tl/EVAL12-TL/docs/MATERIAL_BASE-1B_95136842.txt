Out Of Order: Sigaw ng Pugadlawin at si Gat Andres Bonifacio
By Raymond Burgos August 30, 2016 Kahapon ay ipinagdiwang ng buong bansa ang Araw ng mga Bayani at sa kauna-unahang pagkakataon ay pinangunahan ni Pangulong Rodrigo Duterte ang paggunita ng dakilang araw sa Libingan ng mga Bayani na malapit sa Fort Bonifacio na headquarters ng Philippine Army.
Agosto 29, 1896 din ang araw kung kailan nagdeklara si Supremo Andres Bonifacio ng armadong pag-aalsa laban sa mga kolonyalistang Espanyol at ito ay ginawa sa Pugadlawin na matatagpuan sa kasalukuyang lungsod ng Caloocan.
Kaya tinawag na Sigaw ng Pugadlawin ang Agosto 29 dahil ito ang simula ng armadong rebolusyon ng Kataastaasan at Kagalanggalangang Katipunan ng mga Anak ng Bayan na mas kilala sa tawag na KKK o Katipunan. Limang araw bago ang Sigaw ng Pugadlawin, noong Agosto 24, 1896 ay nagkaroon muna ng kumbensyon ang kataastaasang kapulungan ng Katipunan sa bahay ni Melchora Aquino (Tandang Sora) sa Barrio Banlat na sakop din ng Caloocan City.
Tatlong resolusyon ang ipinasa ng naturang assembliya at kabilang dito ang pagdedeklara ng pangkalahatang armadong rebolusyon laban sa Espanya; pagtatatag ng isang sentral na pamahalaan at ang paghalal ng mga mamumuno sa naturang pamahalaan at sa rebolusyonaryong hukbo ng Katipunan.
Kaya nga base sa naturang resolusyon noong Agosto 24, 1896 ay itinuturing na unang pangulo ng bansa si Gat Andres Bonifacio na siyang unang organisador ng Katipunan at unang namuno ng armadong rebolusyon laban sa mga Kastila.
Ito rin ang dahilan kung bakit isinusulong ngayon sa Kamara ni Bayan Muna Party-list Rep. Isagani Zarate ang isang panukalang batas at resolusyon na naglalayong ideklara si Bonifacio bilang unang pangulo ng Pilipinas at isang pambansang bayani na karanggo ni Gat Jose Rizal.
“Bonifacio’s presidency has long been established in academic circles based on original and authentic documents of the Philippine Revolution against Spain, and as attested by historians of note such as Milagros C. Guerrero, Emmanuel N. Encarnacion and Ramon N. Villegas, Andres Bonifacio founded the first national government of the Philippines and served as its President from August 24, 1896 until his tragic death on May 10, 1897. What is needed now is for all of Filipinos to know this especially the youth,” paliwanag ni Congressman Zarate.
Hindi ito ang unang pagkakataon na maghain ng bill at resolusyon ang Bayan Muna na magdidiklara kay Bonifacio na unang pangulo ng bansa at isang pambansang bayani. Noong 16th Congress, naghain din sila ng House Resolution 651 na kumikilala kay Bonifacio bilang “first Philippine president” at House Bill 3431 na nagdidiklara kay Bonifacio bilang pambansang bayani.
Mas malaki ang posibilidad na suportahan ng mga kongresista ang resolusyon at bill ng Bayan Muna dahil na rin sa pagiging mahilig sa kasaysayan ni President Rody.

Sa katunayan ay malimit sabihin ng Pangulo sa kanyang mga talumpati ang hinggil sa mga pang-aabuso ng mga kolonyalistang Espanyol at imperyalistang Amerikano kabilang na ang 600,000 Pilipino na pinatay ng mga sundalong Amerikano noong Filipino-American War mula 1899 hanggang 1907 sa Luzon at ilang bahagi ng Kabisayaan at 1899-1913 sa teritoryo ng mga Moro sa Mindanao.
Hindi matatawaran ang naging papel ni Bonifacio sa pagpapabagsak sa kolonyalistang Espanyol at karapat-dapat lang na gawin siyang pambansang bayani at kilalanin bilang unang pangulo ng Pilipinas bago si Emilio Aguinaldo na nagpapatay kay Bonifacio sa Cavite.



