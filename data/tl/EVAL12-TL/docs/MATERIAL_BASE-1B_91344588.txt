SALAMAT SA MGA TUNAY NA PUBLIC SERVANT

GOVERNMENT works! Ito ang madalas na gustong patunayan ni BF noong siya ay nanunungkulan pa.
At ito naman ang aking nakita nang bumisita ako sa munisipyo ng Tanay, Rizal noong isang araw. Unang beses pa lang ako napunta roon pero maganda ang aking naging experience sa kamay ng mga kapwa kong public servant.
Salamat kay Father Bong Sanchez na parish priest ng Sampaloc, Tanay dahil pinagbilin niya ako sa kanyang katukayo na si Bong Bati.
Maganda at maaliwalas ang munisipyo ng Tanay. Sa bungad pa lang ay sasalubungin na kayo ng matamis na ngiti ng kanilang guwardiya sa lobby at iba pang empleyado.
Napakabuti ng mga tauhan ng Assessors at Treasury offices kasi very accommodating sila at very helpful, kahit pa hindi ka nila kakilala. Ito ay reflection ng good leadership ng kanilang mayor, Rafael Tanjuatco, at iba pang municipal officials.
Napakabilis ng proseso at talagang aalalayan ka nila. Salamat kay Wilfredo Marindo ng Assessor’s Office. Matiyaga siya sa pagsagot sa mga tanong ko at pinawi niya ang aking mga pangamba.
Pumunta kasi ako mismo sa munisipyo para alamin kung walang problema ang papeles ng isang lote na binebenta sa amin. Marami kasi ang nagsabi na maraming kaso ng patong-patong na titulo rito sa Tanay.
Normally, wala akong tiyaga sa paglakad ng mga papeles. Nakaiinip kasi ang proseso. Ngunit, natuwa talaga ako sa bilis ng serbisyo nila sa Tanay.
Pati nga sa Provincial Capitol ng Rizal, gayundin ang aking naranasan na kabaitan mula sa kanilang mga civil servant. Hinaharap ka ng mga pinuno kahit ‘di ka kakilala. Very kind, accommodating, at helpful sila. Lalong-lalo na ang kanilang Provincial Treasurer na si Teresa Lasquety.
Ubod ng bait sa pagnanais na mapagsilbihan ang kanilang mga residente.
Paging DILG Sec. Mar Roxas at Mayor Del de Guzman … hindi lang pala Marikina ang magandang ehemplo ng exemplary public service at good governance! Pati pala ang Municipality of Tanay at ang Rizal Provincial Government kakaiba rin sa kanilang pagsilbi sa publiko.
Salamat OIC Willy Marindo at Provincial Treasurer Tess Lasquety, napahanga ninyo ako!



