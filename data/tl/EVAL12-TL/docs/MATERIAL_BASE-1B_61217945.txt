
MAGIC NG FRIDAY CLUB SA NFA

MUKHANG kailangang pag-aralan nang mabuti ng bagong talagang National Food Authority (NFA) Administrator Renan Dalisay ang mga pasikot-sikot sa loob ng ahensiyang pinamumunuan niya.
Dahil kung hindi niya ito gagawin ay malamang na lagi siyang maiisahan ng mga taong nakapaligid sa kanya, na pawang mga beterano at bihasa na kung paano gumawa ng pera sa loob ng NFA.
Isang impormante mula sa loob ng ahensya ang nagsabi sa akin na aktibo na naman daw ang grupong kung tawagin ay NFA Friday Club, na binubuo nang ilang tiwaling opisyal na kakutsaba naman ng mga illegal rice trader at importer.
Ang grupong ito ang itinuturong nasa likod ng talamak na illegal rice importation noong nakaraang mga panahon na siya rin namang may kontrol sa supply at presyo ng bigas sa merkado.
Ito rin ang grupong tinangkang buwagin ni dating NFA administrator Orlan C. Calayag noong panahon niya subalit ginamit nila ang kanilang pera at impluwensya sa media para gibain at tuluyang masibak sa puwesto ang nasabing opisyal.
Sinabi ng aking impormante na kamakailan ay kumilos na naman ang grupo at ang huling gimik nito ay makumbinsi nila si Dalisay na umangkat ng karagdagang 600,000 metriko tonelada ng bigas mula sa Vietnam at Thailand.
Ikinatwiran ni Dalisay na kailangan ang karagdagang importasyon para tiyakin na may sapat na buffer stock ang bansa matapos na rin ang pananalasa ng bagyong Ruby.
Nagtataka naman ang ating mga impormante sapagkat alam nila na may sapat na buffer stock ang NFA at katunayan aniya ay nagtapon pa nga ang ahensya ng libo-libong kilo ng nabubulok na bigas kuno sa La Union kamakailan.
Duda ang mga source natin kung totoo ngang mga nabubulok na bigas iyon sapagkat hindi naman anila nag-appear sa record na may stock na spoiled rice ang ahensya.
Pakiramdam tuloy nila ay may gumawa lang ng gimik at syempre gumawa rin ng pera sa ilalim mismo ng tungki ng ilong ni Dalisay.
Kaya naman dapat maging matalas sa pakiramdam sa mga taong nakasasalamuha niya si Dalisay dahil kung hindi ay siguradong sa kangkungan siya pupulutin. OPENLINE/BOBBY RICOHERMOSO



