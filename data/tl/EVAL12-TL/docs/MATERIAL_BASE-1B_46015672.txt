
Bigwas sa usapang pangkapayapaan ang pag-aresto sa mga Tiamzon

Ang Bayan

Abril 7, 2014
Malaking pagsalaula sa prosesong pangkapayapaan ang pag-aaresto kina
Benito Tiamzon at Wilma Austria, kapwa mga namumunong kadre ng Partido
Komunista ng Pilipinas at mga konsultant ng National Democratic Front of
the Philippines (NDFP) sa usapang pangkapayapaan.

Inaresto sila kasama ang limang iba pa sa Aloguinsan, Cebu noong
Marso 22. Para may dahilan ang rehimen na matagalan silang idetine,
inaresto sila sa gawa-gawang kaso ng maramihang pagpatay at nagtanim ng
mga baril ang mga pulis at militar na dumakip sa kanila.

Sa gayong pangyayari ay muling ipinamalas ng rehimeng Aquino ang
kawalang-pakundangan nito na bastusin ang usapang pangkapayapaan. Ang
pagmamanman, pagsasampa ng gawa-gawang kasong kriminal at pag-aresto sa
mga negosyador, konsultant at istap ng magkabilang panig ay mahigpit na
ipinagbabawal ng Joint Agreement on Safety and Immunity Guarantees (JASIG).

Ang pag-aresto kina Kasamang Benito at Wilma ay inilalarawan ni
Aquino at ng kanyang mga upisyal bilang hakbang umano patungo sa
kapayapaan. Muling itinambad ng reaksyunaryong rehimeng Aquino ang
makitid na pagpapakahulugan nito sa kapayapaan. Para kay Aquino,
makakamit ang kapayapaan kung mapasusuko o maaaresto ang mga
rebolusyonaryong pwersa ng mamamayan na nakikibaka para sa pambansang
kalayaan at demokrasya. Katumbas ito ng walang tutol na pagpapaloob sa
umiiral na mapagsamantala at mapang-aping kaayusang panlipunang
pinaghaharian ng mga imperyalista at lokal na naghaharing uri.

Para sa NDFP, humarap man ito sa negosasyon
o hindi, tuluy-tuloy nitong inilalatag ang pundasyon ng tunay,
makatarungan at pangmatagalang kapayapaan sa pamamagitan ng
yugtu-yugtong pagkakamit ng kapangyarihang bayan at ng mga pambansa at
demokratikong mithiin ng mamamayang Pilipino.

Sa pananaw ng NDFP, kapag napawi ang
ligalig ng mamamayan dahil hindi na kumakalam ang kanilang mga sikmura,
tumatanggap sila ng makatarungang sahod at tumatamasa ng makataong
pabahay, edukasyon, kalingang pangkalusugan at iba pang serbisyong
panlipunan, nailalatag ang matibay na salalayan ng kapayapaan. Sa
kabilang banda, ang karalitaan, ang kagutuman at kawalang-hustisya ay
matabang lupa para sa ligalig panlipunan at pag-aalsang bayan.

Sa isang mensahe mula sa bilangguan, ipinaliwanag ni Kasamang Benito
ang tunay na kahulugan ng kapayapaan. Aniya, hindi ito sentimyento
lamang, na tulad ng pinalalabas ng rehimen at mga tagatambol nito. Higit
pa riyan, ito ay istrukturang sosyo-pulitikal na lulutas sa mga
batayang suliranin ng lipunan. Naririyan ang tunay na pundasyon at
nilalaman ng anumang negosasyon at kasunduang pangkapayapaan.

Ito ang batayan ng pagbubuo ng The Hague Joint Declaration, na
nagtatakda ng pagkakasunud-sunod ng sustantibong adyenda hinggil sa mga
kasunduan sa karapatang-tao, repormang panlipunan at pang-ekonomya at
repormang pampulitika at konstitusyunal, bago tumungo sa resolusyon ng
armadong tunggalian at disposisyon ng mga armadong pwersang sangkot sa
kasalukuyang gera sibil.

Mula nang maluklok sa poder noong 2010, nilalait na ng rehimeng
Aquino ang The Hague Joint Declaration bilang dokumento raw na
lumilikha ng walang katapusang pagkakahati. Nais nitong isaisantabi ang
mga kinakailangang pagbabago sa lipunan at dumeretso sa huling bahagi ng
adyenda sa paghahabol ng artipisyal na kapayapaan.

Bilang mga rebolusyonaryong malalim na nakaugat sa masang
pinagsasamantalahan at inaapi, sina Kasamang Benito at Wilma ay kapwa
may matalas na gagap sa dapat na nilalaman ng anumang kasunduang
naglalayong lumutas sa mga suliraning pinag-uugatan ng rumaragasang
digmaang sibil sa Pilipinas. Sa gayon, makabuluhan ang kanilang
iniaambag sa prosesong pangkapayapaan.

Sa hapag man ng negosasyon, o sa labas nito, kalahok sila sa dakila
at makasaysayang proseso ng pagbubuo ng kapayapaan. Sa pamamagitan ng
pagrerebolusyon, hindi lamang sila mga tagapagtaguyod kundi mga masikhay
na tagapaglikha ng tunay na demokrasyang bayan, katarungang panlipunan,
pambansang kalayaan at pangmatagalang kapayapaan.

Hindi ang mga tunay na manggagawang pangkapayapaan tulad nina
Kasamang Benito at Wilma, Alan Jazmines at iba pang nakadetineng
konsultant ng NDFP ang dapat nakakulong, at pinagkakaitan ng karapatang makasalamuha ang mahal na masang kanilang pinaglilingkuran.

Subalit mas ninanais pa ng rehimeng Aquino na maglaan ng malaking
panahon at rekurso para dakpin ang mga lider-rebolusyonaryo kaysa umupo
nang seryoso upang mapagpasyang talakayin at lutasin ang mga ugat ng
digmaang sibil. Sa makitid at maling pag-aakala nito, sa gayong paraan
ay makikitil ang rebolusyonaryong pakikibakang bayan at hindi na
kakailanganin pa ang negosasyon para bitagin at “payapain” ito.

Sunud-sunod nang bigwas ang idinudulot ng rehimeng Aquino sa
negosasyong pangkapayapaan dahil sa di nito pagtalima at mga paglabag
nito sa mga dati nang umiiral na kasunduan nito sa NDFP, pangunahin na ang matagalang pagbibimbin nito sa mga konsultant na protektado ng JASIG.

Sadyang napakahirap at peligrosong makipag-usap sa rehimeng makitid
at mababaw na nga ang pananaw sa kapayapaan ay balasubas pa. Ang tanging
paraan para hindi maitala sa kasaysayan ang rehimeng Aquino bilang
berdugo ng usapang pangkapayapaan ay ang pagrespeto nito sa mga
kasunduan nito sa NDFP, pangunahin na ang The Hague Joint Declaration at ang JASIG at pagpapalaya sa mga nakakulong na konsultant ng NDFP. Dapat ding tumalima ang rehimen sa Comprehensive Agreement on Respect for Human Rights and International Humanitarian Law (CARHRIHL) at palayain ang lahat ng bilanggong pulitikal na ipiniit dahil sa gawa-gawang mga kasong kriminal.



