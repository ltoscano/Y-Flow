
Quarantine ng mga manok, pinalalakas ng South Cotabato

March 03, 2016 LUNGSOD NG KORONADAL, South Cotabato, Mar. 3 (PIA) -- Palalakasin ng South Cotabato ang quarantine checkpoints sa mga boundary ng lalawigan.

Ito, ayon kay Provincial Veterinarian Dr. Flora Bigot, ay upang maiwasan ang pagpasok ng Newcastle disease sa Rehiyon 12, partikular sa South Cotabato. Napagdesisyunan ito dahil sa napabalitang suspetsadong mga kaso ng Newcastle disease sa Digos City, Davao del Sur sa Rehiyon 11.

Bunsod dito, pinalalakas din ngayon ng Office of the Provincial Veterinarian ang pagmomonitor sa mga manukan sa presensya ng naturang sakit.

Pinalalakas din nila ang pagbabakuna ng mga manok, nasa poultry man o nasa bakuran, Kasabay rito, hinihikayat ni Dr. Bigot ang mga poultry grpwers na pabakunahan ang kanilang mga alaga. Siniguro rin ng opisyal na libre ang baakuna at may sapat na suplay sila rito. Sa mga magsasaka kailangang grupo silang magpapabakuna ng mga alagang manok dahil ang isang vial nito ay sapat para sa isang libong manok. Kailangan lamang makipag-ugnayan sa kanilang lokal na pamahalaan o sa OPVet. Ang Newcastle disease ay isang sersoyong sakit ng mga domestic birds, kabilang na ang manok. Kasama sa mga sintomas nito ang sipon at panghihina ng mga paa at pakpak ang pagtatae ng gulay luntian. Pinipihit din ng apektadong manok ang kanyang leeg na parang tumitingala sa himpapawid. (DEDoguiles-PIA 12)



