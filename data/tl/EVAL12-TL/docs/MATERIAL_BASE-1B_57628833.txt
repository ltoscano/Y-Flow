Out Of Order: Ibalik ang CAT sa high school at ROTC sa college students
By Raymond Burgos August 8, 2016 Pabor si Pangulong Rodrigo Duterte na ibalik sa mga unibersidad at kolehiyo ang mandatory Reserve Officers Training Corps (ROTC) para maikintal sa isipan at puso ng mga kabataang estudyanye ang disiplina at patriotismo o pagmamahal sa Inang Bayan.
Ipinahayag ni Duterte ang kanyang pagsang-ayon sa ROTC sa isang cabinet meeting kamakailan kung saan si Commission on Higher Education (CHED) chairman Patricia Licuanan ang nagpanukala na muling gawing mandatory ang ROTC dahil sa maraming kabutihang maidudulot nito para sa mga kabataan.
Naging optional ang ROTC nang maging batas lang National Service Training Program (NSTP) noong 2001 bilang reaksyon ng mga mambabatas sa serye ng mga hazing sa ROTC na nagresulta sa pagkasawi ng ilang mga estudyante. Sa ilalim ng NSTP na kukunin ng mga college student sa loob ng dalawang taon, mayroon silang tatlong opsyon kung saan kabilang ang ROTC, literary training service at ang Civic Welfare Training Service (CWTS).
Naging consensus sa naturang cabinet meeting ang pag-amiyenda sa NSTP program kung saan magiging mandatory ulit ang ROTC sa lahat ng estudyante sa mga unibersidad at kolehiyo.
Si Senador Sherwin Gatchalian ang isa sa mga masugid na nagsusulong ng mandatory ROTC at sa katunayan ay may inihain siyang panukalang batas dito noong siya ay kongresista pa ng Valenzuela City.
Para kay Gatchalian, lalong naging kagyat ang mandatory ROTC sa gitna ng problema sa West Philippine Sea dahil kailangang handa ang mga kabataan na maging sundalo sakaling magkaroon ng giyera sa pagitan ng Pilipinas at mga bansang umaangkin sa Kalayaan Group of Islands.
Hindi na nga dapat isyu sa mga kabataan ang mandatory ROTC dahil ilang bansa ngang kapitbahay ng Pilipinas gaya ng Singapore at South Korea (SoKor) ay may National Service Law (NSL) na nagtatakda ng dalawang taong military training sa lahat ng mga citizen nito pagtuntong ng edad 18.
Kailangan ng Singapore ang NSL dahil sa posibleng giyera sa Malaysia samantalang ang SoKor ay nasa “state of war” pa rin sa North Korea (NoKor) dahil ang umiiral na kapayapaan sa dalawang bansa ay dulot ng pinakamahabang tigil-putukan sa kasaysayan ng mga giyera sa daigdig.
Isa si Ronald Cardema, chairman ng Duterte Youth at dating University of the Philippines (UP) Diliman ROTC commander, sa sumusuporta sa panawagan ng Malacañang na muling gawing mandatory ang ROTC at maging ang Citizen Army Training (CAT) sa mga high school student.



