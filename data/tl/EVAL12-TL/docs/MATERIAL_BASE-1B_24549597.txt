
PAYAK NA PANGARAP NG TAGA-BRGY. 885, STA. ANA

NAAGAW ang aking pansin sa “Payak na Pangarap” na sinulat ni Bernie ‘Jef’ Villaruel, kumakandidatong Kagawad sa Brgy. 885, Sta. Ana, Manila.
Narito:
SADYANG masalimuot ang usapin ng “pablik serbis” lalo na sa isang barangay dahil sa limitadong pananalapi nito na sanhi upang ang karamihan ay nagkakasya na lang sa mga pangarap na para bang napakahirap kundi man imposibleng abutin!
May pagkakataon din na ang layunin ng namumuno na maglingkod ay nawawalang halaga dahil sa kakulangan ng suporta at ideya mula sa mga Kagawad na sa halip maglimbag at tumulong sa pagpapatupad ng mga proyekto ay mas inuuna ang pamumulitika.
Dahil dito, naniniwala po ako na ang ating mga PAYAK NA PANGARAP ay hindi mananatiling pangarap na lamang kung ang bawat Kagawad ay tumulong sa namumuno sa pagsulong ng SERBISYONG TAPAT!
Sa pagpasa ng mga Resolusyon at Ordinansa bilang pangunahing tungkulin ng Kagawad, naniniwala po ako na maisasagawa ang maraming programa.
Hindi rin hadlang ang salat na pananalapi ng barangay upang maisakatuparan ang mga “mithiin” kung ang bawat Kagawad ay makikipagtulungan sa namumuno sa pagsasagawa ng lehitimong “outsourcing.”
EDUKASYON: Ang ayudang kagamitan sa mga mag-aaral at insentibo sa may matataas na grado ay makatutulong sa estudyante at magulang upang higit na magsikap para sa magandang kinabukasan.
KATIWASAYAN: Ang karagdagang insentibo at mga kagamitan ay makahihikayat para higit na pag-ibayuhin ng mga tanod ang pagtupad sa kanilang tungkulin.
KALUSUGAN: Kung ang mga NGO ni Napoles at mga kauri nito ay nakapangilak ng pondo ng pamahalaan na bandang huli ay ibinubulsa lang, higit na may “moral ascendancy at legal personality” ang LGU na pagkalooban ng mga medisina . . . sa tamang pakikipag-ugnayan ng Council sa pangunguna ng Punong Barangay!
KALINISAN: Ang kasalukuyang programa sa pagsasaayos ng basura ay higit na mapagbubuti kung ang bawat Kagawad ay lubos na makikipagtulungan sa pamamagitan ng mga ideya na isasatitik ng isang ordinansa.
KABATAAN: Ang bawat Kagawad, kung makikipagtulungan lang sa namumuno sa paglilinang ng mga ideya sa isports ay lalong mahihikayat ang mga kabataan na lumayo sa droga!
SENIOR CITIZEN: Sa edad na 90-anyos, bago pumanaw ang aking ina, ay marami akong natutunan kung paano mabibigyan ang mga Senior Citizen ng kasiyahan kahit sa maliliit na bagay na ayuda at mga pag-aalala upang maipadama natin sa kanila ang kanilang kahalagahan.
Dahil sila ang nagbigay sa atin ng mga kabataan . . . na naging at magiging pag-asa ng ating bayan!!!



