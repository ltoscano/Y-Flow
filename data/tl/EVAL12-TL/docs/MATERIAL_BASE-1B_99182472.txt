REWARD ANG HABOL NI JANET AT MGA DINAMITA SA LUCENA

NANGANGATOG ang tumbong ni Janet Lim-Napoles habang sumusuko sa mismong Pangulo ng ating bansa.
At sino ba naman ang hindi kakabahan, aba eh, sampung milyong piso ang ibibigay sa makapagtuturo sa kanyang kinaroroonan!
Kaya naman nagkandautot talaga si madam habang lumulutang mula sa pinagtataguang lungga! Hek, hek, hek!
Habang ibinibida sa atin ito ng isang kaibigan sa Kampo Crame ay hagalpak ang loko na mistulang pinaglalaruan ng kanyang “anghel dela guwardiya.” He, he, he.
Alam umano ni Napoles na ang P10 milyong pabuya ay kayang bilhin ang kaluluwa ng nagkakanlong sa kanya.
Hmmmm, maaaring ganun nga, parekoy, pero iba ang paniniwala ko. Posibleng nagayuma lang si Napoles sa tunog ng P10M na kesa nga naman mapunta pa ito kay Hudas ay sa kanya na lang!
Inakala marahil ni Napoles na sa kanya ibibigay ni PNoy ang P10M kung personal siyang susuko! At posible ‘yan, parekoy, hehehe, at hindi maaaring ikatwiran na sandamakmak na ang perang ninakaw umano nito mula sa kaban ng bayan.
Dahil naniniwala tayo na ang sakim ay sakim!
Kung susuriin kasi sa pahayag ng whistleblower na si Benhur Luy, kaya siya ipinadukot at ikinulong ni Janet dahil natunugan nito na siya (Luy) ay magtatayo ng sariling foundation para kompetensyahin si JLN.
Kaya lumalabas na ang lahat ng problema ngayon ni Napoles ay dahil sa pagiging duhapang sa pera! Pati ang pagsuko niya! Hak, hak, hak!

Inamin ng militar sa ginanap na Senate hearing kaugnay sa “bombing incidents” na may mga lugar sa bansa na lantarang mabibili ang mga pampasabog.
Nakababahala ito ngunit totoo!
Halimbawa ay ang dinamita na isang uri ng pampasabog kung saan ito ay lantarang mabibili kung kilala mo si Titing Valera na naka-base sa Lucena, Quezon.
Ang dinamita, parekoy, para mabuo ay nangangailangan ng “ammonium nitrate” o isang uri ng abono (fertilizer) sa mangga.
Maingat itong “isinasangag” at kapag mailagay na sa mga bote ay saka nilalagyan ng “piston” o blasting caps para ganap na maging dinamita In short, ang ammonium nitrate, lalo na kung maramihan ay hindi maaaring ibenta sa isang tao kung wala naman siyang plantasyon ng mangga o kaukulang permiso.
Pero kahit ilandaang sako nito ay bebentahan ka ni Titing Valera basta sa mataas na presyo!
Karagdagan nito, makabibili ka rin kay Titing ng blasting caps o piston!
Ang kumpletong raket ni Valera sa susunod na isyu!



