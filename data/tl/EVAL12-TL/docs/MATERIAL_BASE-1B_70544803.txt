Pugad Baboy*

ni Keithley Difuntorum

Sampung inahing baboy ang alaga ni Tatay Juan,
ang isa’y pinulutan ni Lolo Ponce at ang natira ay siyam.

Siyam na inahing baboy ang nag-aaral magbasa
Naiwan sa mansyon ni Aling Janet ang isa at walo na lang ang natira

Walong inahing baboy ang naglaro ng piko,
Kay Ate Jeane ang isa ay nakipaglaro at pito lang ang nakatakbo.

Pitong inahing baboy ang kumain ng pananim,
Sa palayan ni Pareng Bong ang isa ay giniling at ang natira’y anim

Anim na inahing baboy ang gumawa ng bahay na nipa
Sa gitna ng gabi, ang isa ay kinatay ni Kuya Ferdie, at ang natira’y lima

Limang inahing baboy ang nangisda sa may sapa
Nabingwit ni Kapitan Jinggoy ang isa, ang apat ay nakalangoy pa

Apat na inahing baboy ang naghahanap ng pagamutan
Nabitag ni Tito Gregorio ang isa at tatlo lang ang nakawala

Tatlong inahing baboy ang nagprotesta sa Luneta
Nairita ang asong si Mar, kinain ang isa at dalawa ang natira

Dalawang inahing baboy ang naglakad papuntang Mendiola
Natakot si Kuya Noy, dinakip ang isa, at isa lang ang itinira

Isang inahing baboy kay Tatay Juan ay natira
Siyam na inahing baboy, isa-isang kinawawa ng mga ganid at mapagsamantala
Si Tatay Juan ay tumalima, sampu ng kanyang mga kasama
Lilinisin ang pugad ng kababuyan bago ang huling inahin ay mawala pa



