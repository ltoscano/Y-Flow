The Source: Mga adik sa showbiz, takot na rin kay Duterte!
By Jojo Gabinete July 7, 2016 “Kapag walang kaba, may problema,” ang makahulugan na sabi ni Ricky Davao nang magtanong kami kung may nararamdaman siya na nerbyos dahil isa siya sa mga bida sa Dirty Old Musical, (DOM), ang musical play na tinatampukan nila nina Robert Sena, Michael Williams, Nonie Buencamino at John Arcilla.
Isang original Filipino musical ang DOM na itatanghal sa Music Museum sa SSeptember 1, 2, 3, 8, 9, at 10.
Si Ricky ang direktor ng Sinungaling Mong Puso, ang afternoon drama series ng GMA 7 na magsisimula sa July 18. Kahit busy siya sa taping ng Sinungaling Mong Puso, hindi natanggihan ni Ricky ang tempting offer ng mag-asawang Robert Sena at Isay Alvarez ng Spotlight Artists Center, ang mga producer ng DOM. “Tungkol sa boyband in the 80’s, 30 years ago na with a 1 hit wonder tapos nag-disband sila dahil nagkaroon ng problema,” ang kuwento ni Ricky tungkol sa bagong project niya.
“Tapos, 30 years later, which is now, nag-meet uli sila thru Facebook, kung ano-anong social media kasi kailangan nila na mag-fundraising for one of the members who’s dying of cancer.
“Nag-meet kami, may mga problema na, kung anu-ano na tungkol sa mid-life crisis, sa mga problema ng mga lalake. It’s funny.
“Na-challenge ako, hindi ako maka-hindi kay Robert Sena. Nakiliti naman ako na in-offer-an niya ako ng honest-to-goodness musical.
“‘Yung huli ko, 7 or 8-years ago, ‘yung EJ, Ang Mga Nangyari sa Buhay ni Evelio Javier at Edgar Jopson. Nagulat nga ako, namemorya ko ‘yung mga kanta ng The Dawn,” ang dagdag na impormasyon ni Ricky na inayos na ang schedule niya para hindi magkaroon ng conflict sa rehearsals ng DOM at sa tapings ng Sinungaling Mong Puso.
Katatapos lang ng announcement ni President Rodrigo Duterte tungkol sa mga senior police official na sangkot sa drug trade nang makausap namin si Ricky sa press launch ng DOM.
Tulad ng maraming Pilipino, ikinagulat ni Ricky ang pasabog ni Duterte pero naunawaan niya ang ginawa ng pangulo na seryoso sa banta nito na lulutasin ang problema sa illegal drugs.

“Oo!” ang sagot ng mahusay na aktor nang itanong namin kung may dapat ikatakot sa aksyon ni Duterte ang mga artista na gumagamit ng mga ipinagbabawal na gamot. May mga nababalitaan kami na mga adik sa showbiz na natatakot na rin kay President Duterte, at nagbabalak na ring sumuko at magbagong buhay.
May mga kakilala rin si Ricky na mga kasamahan sa industriya na lulong sa illegal drugs pero hindi raw niya mapagsabihan dahil baka masamain ang kanyang magandang motibo. “Alam naman natin na nakakasira ng buhay ang drugs pero hindi ko sila masabihan dahil baka iba ang maging dating sa kanila.
“Pero ‘yung mga sinasabihan ko, ‘yung mga naninigarilyo. Tumigil na kayo na manigarilyo… mabaho…mga ganoon.
“Ang importante, bumalik sa atin ang disiplina, wala na eh. Sad to say ha, Pilipino rin ako. Ang nangyari ngayon, to each his own, kanya-kanyang lakad.
“Kung ako nga, kung makakausap ko si President Duterte, sasabihin ko, ‘Sir, kausapin n’yo naman ang bayan. Sabihin n’yo, makinig sa inyo, lalo ngayon, very charismatic kayo at saka very influential dahil ang lahat ng mga sinasabi ninyo, sinusunod ng mga tao.’
“Puwede ba na sabihin ninyo na bukas, walang magtatapon ng basura sa kalye at kung may makita, pulutin nila at tumawid kayo sa tamang tawiran?
“Walang masama roon kung gagawin natin, walang masama para sumunod.

Para sa atin din ‘yon, small things. Palagay ko, that will show kung gaano kaganda, kung gaano kaseryoso ang gobyernong ito at saka ng tao na rin.
“Gusto n’yo ng pagbabago, ibinoto n’yo siya, sundin natin. May joke doon eh, hindi komunismo, hindi fascismo kung hindi tayo mismo ang problema,” ang nagmamalasakit na pahayag ni Ricky na pabor sa mga ordinansa na ipinatutupad ng bagong halal na pangulo.



