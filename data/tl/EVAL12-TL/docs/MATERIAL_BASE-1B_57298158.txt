
‘SIMONS GANG’ SA SUBIC

TANGGAP ng mga taga-Subic ang pakikisalamuha sa mga dayuhan o banyaga sa komunidad, permanente o pansamantala.
Ito Ang Totoo: porke tanggap ng taga-Subic ang mga banyaga, hindi nangangahulugang payag silang paapi rito.
Halimbawa nito ay ang tensiyon ngayon sa Kalayaan Housing kung saan nakatira ang mga mapera – Pinoy at banyaga.
Nagbuo kasi ng “neighborhood association” daw na ang tawag ay “Kalayaan Circle” sa pamumuno ng isang Charo Simons na pawang banyaga ang kasali, itsapwera ang mga Pinoy.
Reklamo ng mga Pinoy na taga-Kalayaan Housing, kung umasta si Simons at “gang members” nito, akala mo pag-aari nila ang housing na inuupahang pangmatagalan sa Subic Bay Metropolitan Authority (SBMA).
Bilang “security measure” kuno kaya gusto ng “Simons Gang” na isara ang Kalayaan Gate mula alas-sais ng gabi hanggang alas-sais ng umaga.
Ipinasasara rin ng “Simons Gang” ang mga parke at palaruan at binubulyawan ng hinayupak na mga miyembro ng “Simons Gang” ang mga kabataang naglalaro ng basketball o tennis.
Bukod sa hindi pagsali sa mga Pinoy, reklamo nila ay kapag sarado ang Kalayaan Gate, napakalayo ng iikutan ng kanilang mga driver, hardinero, kasambahay, bisita at iba pa na bukod sa ubos ang oras, gastos pa sa pasahe o gasolina.
Sablay rin sa “delivery” ng mga negosyo sa Kalayaan na kung saan may hotel at mga grocery store.
Ang pinakamatindi ay kapag may emergency. Sa halip na makaraan sa Kalayaan Gate at mapaigsi ang biyahe patungong ospital, kakailanganin pang umikot nang malayo dahil lang sa kapritso
ng “Simons Gang.”
Kabobohan ang iniisip ni Simons at kanyang gang na sa Kalayaan Gate dumaraan ang magnanakaw dahil tawid-bakod ang mga magnanakaw na prayoridad naman ng Law Enforcement Department (LED) ng SBMA sa ilalim ni Gen. Orlando Maddela (PNP retired).
Ito Ang Totoo: paniwala ng mga Pinoy resident ng Kalayaan Housing na “power trip” ang ginagawa ng Simons at kanyang Gang na akala mo mga diyos-diyosan sa lugar.
Ito’y magandang halimbawa na ang mga Pinoy, bagama’t tanggap ang pakikipagkapwa sa banyaga, ay papalag kapag ang karapatan ay inapakan. Ito ang Totoo!



