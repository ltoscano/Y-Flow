
MALACAÑANG SCRIPT, BULOK

AYAW ko nang pag-usapan pa ang tungkol kay Janet Lim-Napoles. Basta alam na natin lahat na siya ay isang kriminal bilang kasabwat ng mga swapang at mala-lintang politiko sa lahat ng antas mula sa Malacañang hanggang sa barangay. Ang mahalaga, nahuli o sumuko na siya sa anomang dimension.
Nandidiri lang ako sa Malacañang script matapos ang pagsuko ni Napoles. Ito ‘yung oras na nag-press conference sa “La Residencia” sa pangunguna ni “Boy Trumpet” Atty. Edwin Lacierda. Nagkuwento siya kung paano nangyari ang pagsuko ni pork barrel scam queen. Napanood daw niya sa balita, eh, ‘di sa telebisyon, na handa raw sumuko si Aling Janet anomang oras.
Kaya sabi ni Lacierda, tinawagan agad niya ang sikat na abogada ni pork lady na si Atty. Lorna Kapunan. Inamin niya na dati niyang boss sa isang law firm ang Napoles abogada de campanilla. Hayun naman pala.
Halos masuka ako sa pandidiri sa pahayag ni Lacierda matapos siyang tanungin ng mass media kung bakit tinanggap ni Pangulong Benigno Aquino na sa kanya sumuko ng mahaderang wanted sa kidnapping. Heto ang sagot ni Lacierda. “Hindi lang naman ngayon nangyari ang pagsuko ng isang wanted sa Pangulo ng Pilipinas.” Pero bago iyon, mukhang nakahanda na kaagad ang Malacañang sa atake-de-tanong ng media kung bakit tinanggap ni BS Aquino ang pagsuko.
Mayroong nota ng papel si Lacierda at binasa niya.
Sabi ni Lacierda, gwarkkkk, sorry po, nasusuka lang tayo. Nangyari ang pagsuko ng mga wanted na tao noong panahon ni Pangulong Manuel L. Quezon. Sa kanya raw sumuko si Asedillo, isang lider manggagawa at magsasaka sa SACADA sa Visayas region. Si Asedillo ay BAYANI sa rehiyon nila!
Isinunod niya, gwarkkkk, sorry po uli, si Ka Luis Taruc na noon ay lider ng Hukbo ng Bayan Laban sa Hapon (HUKBALAHAP), grupo ng gerilyang nanguna sa pakikipaglaban sa mananakop na Hapon. Sa huli, matapos ang giyera ay tinawag ang kanilang kilusan na Hukbong Mapagpalaya ng Bayan (HMB) at itinuloy ang laban sa maling sistema ng pamamalakad ng mga lider ng bansa noon.
Ang nagkumbinsi kay Ka Luis para sumuko ay si newsman Benigno Aquino Jr. na tatay ni Noynoy. Tinanggap siya ng Pangulo na noon ay si Ramon Magsaysay. Sa kasunduan, kikilalanin ng estado ni Magsaysay ang HMB at bibigyan ng pagkilala bilang lehitimong gerilya noong World War 2. Bibigyan din ang mga kasapi ng kabuhayan kapalit ng pagsasalong ng kanilang sandata.
Sina Taruc at Asedillo ay mga BAYANI sa kanilang panahon. ‘Yun ang mukha nila sa pagsuko sa Pangulo. Kaya tayo nasuka kay Lacierda, ikinumpara niya ang mga BAYANI sa isang KRIMINAL na si Napoles! Sinampahan siya ng kasong serious illegal detention at kidnapping. Nagtago. Naging wanted, eh, ‘di kriminal!
Kaya sino ang matutuwa sa script ng Malacañang na sadyang inihanda para bigyan ng katwiran ang pagtanggap ni PNoy sa pagsuko sa kanya ni Napoles? Mali, eh, lalo na nang alalayan pa nila si Janet patungo ng Camp Crame? BAYANI sina Asedillo at Ka Luis Taruc!



