Volero Zurich at VakifBank Istanbul nagparamdam
By Elech Dawa October 19, 2016
Ipinaramdam agad ng Volero Zurich at VakifBank Istanbul ang kanilang lakas matapos magtala ng magkahiwalay na panalo kahapon sa pagbubukas ng FIVB Women’s Club World Championship sa Mall of Asia Arena.
Inakbayan ni Olympic gold medalist Zhu Ting ang Vakifbank Istanbul upang kaldagin ang Hisamitsu Springs Kobe, 25-15, 25-15, 29-31, 25-18 sa umaga habang tinalbos ng Volero Zurich ang Bangkok Glass, 25-21, 25-19, 25-23 sa hapon. Nagpasabog ang star spiker ng China na si Zhu ng 28 points mula sa 17 kills, siyam na blocks at dalawang service aces para makauna ang VakifBank Istanbul sa Pool B kasama ang Volero Zurich.
Halos hindi naman makapaniwala si VakifBank head coach Giovanni Guidetti sa ipinakitang depensa ng kanyang mga bataan matapos ilista ang 27 blocks.
Tumipa si Lonneke Sloetjes ng 18 markers habang nag-ambag sina Kimberly Hill, Milena Rasic at Kubra Akman ng 17, 13 at 11 puntos ayon sa pagkakahilera.
Kumana si Miyu Nagaoka ng 18 points at si Risa Shinnabe ng 16 puntos para sa Hisamitsu Springs Kobe.
Kahit nanalo, medyo may duda si Volero head coach Zoran Terzic dahil sa mga errors ng kanyang mga players.
“The first game is very difficult, we didn’t play our best today,” ani Terzic.
Bumida sa opensa para sa Volero Zurich si Olesia Rykhliuk na may 20 points, kasama ang 16 attacks, may binakas din sina Dobriana Rabadzhieva at USA national team member Foluke Akinradewo ng 17 at 11 puntos.



