
NAHULI SA BIBIG SI CAYETANO

SELECTIVE o double standard of justice ang ginagawa ni Senator Alan Peter Cayetano sa hindi niya pagtanggap sa rasonableng dahilan ni Vice-President Jojo Binay kung bakit ayaw niyang dumalo sa hearings ng Senate Blue Ribbon sub-committee.
Ayon kay Binay, nahusgahan na siya ng naturang komite, lalo na ni Cayetano at dalawang kasamang itlog kaya siguradong kukuyugin siya at mababastos lang ang Office of the Vice-President kung lilitaw siya sa tinagurian ng oposisyon na “kangaroo court.”
Naalala natin na mismong si Cayetano ang nagdepensa noong 2010 kay Nacionalista Party (NP) presidential candidate Manny Villar nang tumanggi itong humarap sa Senate committee of the whole na binuo para imbestigahan ang C-5 road scandal.
Alam ba ninyo ang sinabi ni Cayetano para ipatanggol ang pagtanggi ni Villar na humarap sa imbestigasyon sa mga kalyeng ipinagawa patungo sa subdivisions ng Camella Homes? Para kay Cayetano, na-prejudge na raw ng mga kapwa nila senador si Villar kaya mas mainam na sa korte na lang harapin ng NP standard-bearer ang alegasyon laban sa kanya. “Hindi po totoo na duwag ang isang tao porke namimili siya ng venue,” ang sabi noon ni Cayetano… “meron tayong korte, may civil courts.” Ngayon, ano naman ang pinagkaiba ng rason ni Villar at ni Binay? Wala hindi ba?
Tama lang na sa ibang venue sa labas sila humanap ng hustisya kung sa tingin nila ay na—prejudge na sila ng mga senador. Pero sa kaso ni Cayetano, bakit katanggap-tanggap sa kanya ang rason ni Villar pero nang manggaling na ang katulad na rason mula kay Binay ay hindi niya matanggap?
Hindi ba double standard of justice iyan? Ano’ng hustisya ang naghihintay kay Binay kung haharap siya sa komite nina Cayetano gayung doon ay tinatakot ng dalawang senador ang mga testigong hindi nila gusto ang sinasabi? Para ano pa na i-dignify ni Binay ang proceedings sa komite kung hinahayaan lang nina Cayetano ang hayagang pagsisinungaling ng anti-Binay witnesses?
Mga kagulang-gulang, este, kagalang-galang na senador, ang ibig n’yo bang sabihin ay si Villar lang ang may karapatan na dedmahin ang imbestigasyon ng Senado kung saan garapalan na ang pamumulitika? Si Villar lang ba ang may karapatan na maghanap ng hustisya sa impartial bodies tulad ng mga korte imbes na humarap sa bullying sessions ninyo sa Senado?
Hindi lang pala isda ang nahuhuli sa bibig, si Cayetano rin. Esep-esep muna bago magpapogi, hane?



