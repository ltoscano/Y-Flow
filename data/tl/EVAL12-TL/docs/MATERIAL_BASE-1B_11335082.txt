THE PAIN IN EVERY GAIN

MINSAN akong nakakita ng isang kalabaw na nagtatrabaho sa gitna ng bukid, sa katirikan ng init ng araw ay pabalik-balik niyang hinihila ang isang mabigat na bakal upang araruhin ang lupang pagtataniman ng palay. Kaagapay ang kanyang among magsasaka ay tila wala silang pagod sa kanilang ginagawa sapagkat alam nilang balang-araw ay tiyak na aanihin nila ang bunga ng kanilang ginagawa – ganyan ang kwento ng tagumpay ng kababayan nating si Tanya, ang Pilipinang nasa likod ng tagumpay ng Baby Couture.
Sa United States ay kinikilala, pinagkakatiwalan at tinatangkilik ang fashion and lifestyle magazine na kung tawagin ay Baby Couture, kaya naman aking inalam kung paano ito nagsimula.
Ayon sa may-ari nitong si Tanya ay nagsimula ang pagkabuo ng nasabing magazine nang ipanganak niya ang kanyang panganay na si Sabina at sa kanyang hilig na ipamili ito ng mga damit pambata. Ito ang nagbigay sa kanya ng ideya na itatag ang nasabing magazine.
Taong 2005 nang manirahan ang pamilya ni Tanya sa US at makalipas ang isang taon ay napasimulan nila ang publikasyon ng Baby Couture. Bagaman may kaalaman na sa linya ng publikasyon sapagkat nagmamay-ari sila ng isang publishing house dito sa bansa ay higit pa sa salitang mahirap ang pinagdaanan nila upang maitaguyod ang BC.
Bagong lugar at hindi pamilyar na kapaligiran, kawalan ng sapat na koneksyon at pagiging dayuhan o dayo sa US ang ilan sa mga pagsubok na sinuong ni Tanya bago naitaguyod at napagtagumpayan ang BC, na noong umpisa ay isang fashion magazine lamang kung saan maaring makita ang latest trend o ‘in’ sa fashion para sa mga bata, hanggang sa lumawak ito at magsimula na ring mag-cater sa mga ilaw at haligi ng tahanan.
Nagsimula itong makilala bilang isang babasahin na nagsisilbing fashion guide ng pamilya hanggang sa magsimula na rin itong mag-feature ng mga paksang may kinalaman sa lifestyle o pamumuhay.
Hanggang sa unti-unti ay napabilang na ito sa mga tanyag at pinagkakatiwalaang fashion and lifestyle magazine at ilan na rin sa mga sikat at bigating Hollywood celebrity ang kanilang nai-feature dito. Ilan sa mga ito’y sina Tony Hawk, Martin Sheen, Courtney Kardashian at ang maybahay ni Kevin Costner kasama ang kanilang anak.
Ayon na rin kay Tanya ay hindi isang gabi lamang ang ginugol nila upang maabot ang ganitong estado, dumaan sila sa maraming taon ng mga pagsubok at labis na pagsisikap at pagtitiyaga bago nabigyan ng pagtitiwala at respeto ng mga taga-US ang BC.
Inamin rin niya na halos wala siyang lakas ng loob na pasimulan ang pagtatayo nito noong una subalit dahil na rin sa suporta at tulong ng kanyang asawa ang dating ideya at pangarap lamang ay naging katotohanan.
Panalangin, tiyaga, pagbangon at pagharap mula sa mga hamon at pagsubok na kinakahaharap at patuloy na pagsisikap ang naging susi ni Tanya at ng kanyang pamilya upang matamasa at anihin ang matamis na bunga ng kanyang mga pagsisikap.



