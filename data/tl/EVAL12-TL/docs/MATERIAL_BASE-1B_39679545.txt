2M inilaan ng LGU Puerto Princesa sa Nat'l Health Insurance Program

March 24, 2016

PUERTO PRINCESA, Palawan Mar. 24 (PIA) --- Naglaan ng P2 milyon ang pamahalaang panglungsod para sa buwanang hulog ng nakatalang 1,212 mahihirap na mamamayan ng lungsod para sa taong 2016. Ang halagang ito ay nasasaad sa Resolusyon Bilang 1445-2016 na inaprubahan ng sangguniang panglungsod na nagbibigay kapangyarihan kay Mayor Lucilo R. Bayon na makipagkasundo at lumagda sa kontrata sa Ospital ng Palawan (ONP). Kamakailan lamang ay nilagdaan na nina Mayor Bayron, Dr. Melecio N. Dy, hepe ng ONP at Department of Health (DOH)-Mimaropa Regional Director Eduardo C. Janairo ang Memorandum of Agreement (MOA) para sa agarang implementasyon ng Point of Care (POC) Enrollment Program ng National Health Insurance Program na ang mabibenepisyuhan ay ang mga mahihirap na residente ng lungsod walang kakayanang magbayad kapag nagkasakit at naospital. Ang mga magiging benepisyaryo nito ay dadaan muna sa masusing pagsusuri ng social worker ng City Social Welfare and Development Office (CSWDO) upang malaman ang katayuan ng isang pasyente batay na rin sa umiiral na patakaran at pamamaraan ng Philhealth. Ayon sa pamahalaang panglungsod sa pamamagitan ng programang ito ay maiiwasan na rin ang palagiang pahingi ng pera sa mga politiko at hindi na rin magkakautang sa ospital ang mga pasyenteng walang kakayahang magbayad sa pamamagitan ng No Billing Policy ng Philhealth. (OCJ/PIA4B-Palawan)



