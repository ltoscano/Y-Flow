2016 National PRISAA Games nagsimula na

April 04, 2016 LUNGSOD NG KORONADAL, South Cotabato, Apr. 4 (PIA) \-- Nagsimula na ngayong Lunes (Abril 4) ang mga laro sa National Private Schools Athletic Association (PRISAA) Games 2016 sa Koronadal City, South Cotabato.

Gaganapin ang karamihan sa mga kompetisyon sa South Cotabato Sports Complex sa Alunan Avenue, Koronadal City. Kabilang sa mga laro ang athletics, baseball, basketball, beach volleyball, football, sepak takraw, softball and volleyball, badminton, boxing, chess, dance sports, lawn tennis, swimming, table tennis at taekwondo. Sa opening ceremony Linggo ng gabi, binigyang diin ni PRISAA National President Rev. Fr. Jessie Pasquin, na layunin ng taunang palaro ng mga pribadong paaralan na malinang ang kakayahan ng mga atleta, isulong ang kahusayan sa sports, mapalakas ang sports program ng mga miyembrong paaralan, at makatulong sa pagbuo ng bansa sa pamamagitan ng sports. Ito ang kauna-unahang pagkakataon na ginanap ang National PRISAA Games sa SOCCSKSARGEN Region, partikular sa Koronadal City, South Cotabato.

Sa taya ng pamahalaang panglungsod, aabot sa mahigit 5,000 ang mga atleta, coaches, mga opisyal at iba pang delegado na narito ngayon sa Koronadal.

Magtatapos ang palarong pambansa ng mga pribadong paaralan sa Abril 9. (PIA 12)



