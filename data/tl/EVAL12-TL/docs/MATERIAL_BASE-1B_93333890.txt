
BAKWIT

NOONG panahon ng giyera, ang kwento ng mga matatanda, madalas naririnig ang salitang “bakwit.”
Galing daw ito sa salitang English na “evacuate” na isinisigaw o ibinubulong kung may dumarating na mga kaaway o mga Hapones para makapagtago ang mga tao at makakubli para sa kanilang kaligtasan.
Ang kwento ng mga lolo at lola na nakaaalala pa ng sitwasyon noong giyera ay may mga “evacuation” site umano sila.
Siguro mga improvised at gawa lang mismo ng mga tao.
Mahalaga naman talaga na may mga evacuation site sa panahon ng kaguluhan man o kalamidad.
Sa panahon natin ngayon, ang madalas na nararanasan ay ang kakulangan ng masisilungan ng mga taong malubhang apektado ng mga kalamidad.
Ang mga biktima ng baha o sunog ay madalas sa mga eskwelahan at simbahan kumakanlong kaya naman kung mahaba ang epekto ng kalamidad ay apektado ang mga klase at misa dahil ginagamit nga na evacuation centers ang mga classroom at simbahan.
Kaya kahanga-hanga at dapat suportahan ang resolution na inihain ni Councilor Jullienne Alyson Rae Medalla ng 5th District ng Quezon City.
Ang panukala ni Councilor Medalla ay magtayo ng mga evacuation center para sa mga residente na nakatira sa mga madalas na madaanan at masalanta ng natural calamities o ‘yung tinatawag na disaster-prone areas.
Detalyado ang mungkahi ng konsehal, maging ang mga gender-sensitive issue na madalas pinagmumulan ng reklamo at gulo tulad ng mga comfort room na hiwalay ang lalaki at babae o mga facility para sa mga mahihina, matatanda at may mga kapansanan ay pinag-ukulan ng pansin ni Councilor Medalla.
Maraming masasagot na tanong ang nasabing resolusyon, alam ko na marami ang susuporta rito.
Parang maski ako ay proud kay Councilor Medalla.
Kasama ko ang kanyang ama nang matagal sa Konseho ng QC at nakikita ko ngayon na maayos na sumusunod sa yapak ni Toto Medalla ang kanyang anak.
Hindi na dapat i-delay pa ang pagkilos para sa pagsusulong ng nasabing resolusyon.
May mga nakaamba na namang mga kalamidad, kailangan ito ngayon na.



