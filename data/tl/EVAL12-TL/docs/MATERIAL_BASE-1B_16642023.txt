PWEDE

NAPATUNAYAN na naman natin na kung gusto ay maraming paraan. Magagawa natin ang kahit ano basta tanggap natin na pwede naman at kayang-kaya ng Pinoy.
Ang personal kong karanasan sa bagyong Ruby ay ang ginawang paghahanda ng mga taga-Bicol para mabigyan ng proteksyon ang mamamayan laban sa hagupit ng bagyo.
Biyernes pa lang ay pinagbawal nang bumiyahe ang mga sasakyang-pandagat.
Ako ang naatasan na mag-monitor sa mga bus na dapat ay sasakay ng mga ferry boat at marami sa kanila ang stranded nga sa mga port tulad ng sa Matnog.
Pagdating ko ay may 377 pasahero ang stranded sa Matnog. May isa pang nanganak kaya naging 378.
Ilang araw na silang nagtitiis at naghihintay sa pantalan pero lahat ay nag-cooperate at walang resistance sa mga utos ng awtoridad dahil naiintindihan nila na mahalaga ang ginagawa ng gobyerno para sa kaligtasan ng lahat.
Malaki na ang natutunan nating lahat mula sa Yolanda.
Nawala na ang ”bahala na attitude” ng lahat. Kahit maliliit na detalye ay pinag-iisipan. Tulad ng mga warning sa mga lugar na pwedeng magkaroon ng landslide dahil sa ulan.
Napakaayos ng evacuation plan sa lalawigan ng Bicol sa ilalim ng pamumuno ni Gov. Joey Salceda. Ramdam mo ang preparasyon at ramdam ang pakikiisa ng lahat.
Zero casualty ang target ni Gov. Joey. Ipinagdadasal ko na ma-achieve niya ang goal na ito.
Ang ganda ng tikas ng mga pulis, laging nandiyan para siguraduhin na ma-implement ang mga ipinag-uutos ng lokal na pamahalaan.
Nang dumating ako bilang representative ng LTFRB, iminungkahi ko na walang naka-park na mga sasakyan sa mga daanan para mabilis ang kilos ng lahat at walang balakid.
Tumalima ang lahat, nasunod ang aking pakiusap. Pwede naman pala, pwedeng-pwede na maging maayos ang lahat ng disaster preparedness basta lang may plano at decisive ang mga opisyal ng pamahalaan sa pagpapatupad.
Napakalaki rin ng kontribusyon ng media. Troika ito para sa tagumpay – ang lokal na pamahalaan, ang media at ang partisipasyon ng mamamayan.



