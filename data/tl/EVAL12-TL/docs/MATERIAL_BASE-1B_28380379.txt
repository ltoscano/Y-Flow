ALAB: Dangal Pacquiao at Pinoy
By Al S. Mendoza October 26, 2016
Patutulugin daw ni Manny Pacquiao si Jessie Vargas.
Mabuti naman. Litaw na litaw ang pagiging liyamado ni Pacquiao. Nakakagulat kung ako ang tatanungin: 9-1 kasi ang kalamangan ni Pacquiao.
Meron pa kayang tataya niyan kay Vargas? Kasi, iyong siyam na piso mo para kay Pacquiao ay kikita lamang ng piso. Masyadong malaki ang diprensiya.
Ako’y nagtataka rin.
World tsamp si Vargas sa WBO welterweight division pero bakit tila walang bilib sa kanya ang marami?
Maganda ang rekord ni Vargas: 27 panalo, isang talo lang.
Iyong talo ang tinik at mantsa sa kanyang rekord. Kasi ang nagpalasap ng talo ni Vargas ay si Tim Bradley.
Di ba’t si Bradley ang suking talunin ni Pacquiao?
Sa tatlong Pacquiao-Bradley fights, nakadalawang panalo si Pacquiao. Dapat nga’y tatlong panalo. Nadaya lamang si Pacquiao sa unang laban.

Sa Nob. 6 (PHL Time) sa Las Vegas, tulog daw kay Pacquiao si Vargas sa 9th round ayon kay Freddie Roach, ang treyner ni Pacman.
Ang sa akin, manalo lang si Pacquiao ay ayos na. Pag nagkataon kasi, siya ang unang senador sa buong mundo na magiging world tsamp.
Karangalan muli iyan hindi lang kay Pacquiao kundi ng mahal nating bansa na rin.
Sana nga’y kundisyon talaga si Pacquiao.
Dangal ni Pacquiao ay dangal Pinoy na rin.



