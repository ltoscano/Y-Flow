Cool off*

ni Dessa Arissa P. De Dios
Wala talaga akong balak umuwi, pero dahil mag-isa lang din naman ako sa bahay at alam kong uuwi lahat ng kaibigan ko sa probinsya para sa Araw ng mga Patay naki-gaya na rin ako.
Sabi nga ng isang kanta, kailangan din natin ng pahinga. Pahinga mula sa pagiging GC, paminsanang pagsusulat sa Kule at iba pang extracurricular na ginagawa natin sa buhay. Katulad ko, kinawilihan ko na ang pagiging assistant sa idol kong pinsan na isa ng mahusay na abogado.
Hindi ko alam kung ako lang ba, pero sa kabila ng katotohanan na ang Undas ay para sa pagninilay-nilay ng mga tao sa kanilang mga yumao may kirot ng katuwaan akong nararamdaman. Siguro dahil ito na ang pinakamagandang pagkakataon para makapagpahinga matapos ang dalawang lingo nang sunod-sunod na mga pagsusulit, papel, at report. Lalo na ang GE class ko na masyadong “pa-major” sa pagpapagawa ng mga proyektong from outerspace ang peg.
Nakadagdag din sa ngitngit ko ang mga post ng dati kong mga kaklase nung highschool na kasalukuyan nang nagbabakasyon. Habang pinaglalamayan ko ang mga requirement sa bawat class, tila mga nakangising aso naman ang nakikita kong larawan ng mga kaklase ko na nasa beach, nag-hiking at kung saan-saan pa. Salamat talaga sa academic calendar shift.
Pakiramdam ko malas lang talaga ako noong mga nagdaang linggo mula sa tatlong magkakasunod na exam nung Biyernes hanggang sa pag-alis sa bahay at hanggang sa biyahe.
Akala ko pinakamahabang biyahe ko na ang mula sa Commonwealth hanggang sa airport, pero totoong struggle continues nang ma-delay ang flight ko ng tatlong oras. Mabuti na lang cute si kuyang nagpapaliwanag dahil kung hindi baka namura ko na siya, tulad ng ginawa ng kasabay kong matandang babae sa isang ateng flight attendant na kung ano ang kinapal ng make-up niya ay siya ring kapal ng pagsagot sa matandang galit na galit.
“Hindi ko gets, ate. May shooting ba sa loob ng eroplano para ma-justify ang makapal mong make-up? Maganda ka naman even without that capitalist beauty products. “ Pero siyempre sa isip ko na lang ‘yun. Kanya-kanyang trip ika nga.
Parang ako, wala naman akong dadalawin na patay pero umuwi ako. Hindi sa walang patay o namatay at tipong mula ako sa angkan ng mga immortal, ang totoo sa ibang bansa na inabutan ng katandaan ang mga kamag-anak ko. Hindi na sila nag-abala pang bumalik sa Pilipinas dahil karamihan sa kanila ay naniniwalang hindi na raw ligtas manirahan sa bansa.
Iilan na nga lang kaming nandito na naniniwalang may kinabukasan pa, kailangan lang may mag-push. Pero ipokrita akong matatawag kung hindi ko aaminin na unti-unti na rin akong nalalabuan sa pinanghahawakan kong paniniwala. Lalo na sa nangyari kay Jennifer Laude at sa kawawang boyfriend niya na na-deport—nawalan na nga ng minamahal, sapilitan pang pinalayas sa bansa. Ba’t ang saklap? Na’san ang hustisya?
Sa dami ng iniisip ko araw-araw lagi akong natatapos sa problema ng lipunan. Tama na muna siguro. Magpapahinga muna ako at ipagdarasal ang mga yumao. Sana paggising ko, Pasko na.



