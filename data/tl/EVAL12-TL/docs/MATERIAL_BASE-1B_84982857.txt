Sino ang tunay na Senate President? By Rey Marfil SSeptember 23, 2016
Kapag pinagsama-sama ang mga komento sa social media ‘di hamak na mas maraming kampi sa Malacañang sa usaping kinasasangkutan ni Senadora Leila de Lima; kesyo trolls ng ‘Dutertards’ o ‘Yellowtards’ ang nagpapakawala, hindi puwedeng balewalain ang lehitimong tanong sa sinapit ng mambabatas.
Huwag na nating pag-usapan ang tinakbo ng House hearing on illegal drugs dahil mahirap humusga lalo pa’t kriminal ang testigong iniharap; aba’y kailan pa umamin ang kriminal sa kasalanang nagawa at palaging sagot ‘napagbintangan’ lamang; hindi natin alam kung ano ang totoo at kasinungalingan sa kuwento ng mga convicted criminals.
Ang kapansin-pansing komento lamang sa social media — kung sino ba talaga ang tunay na Senate President o nagpapatakbo sa Upper House; meron komentong ‘sunud-sunuran’ si Senator Koko Pimentel sa dikta ng kasamahan at walang sariling paninindigan sa kaso ni De Lima. Isa sa komento — ‘hindi majority bloc’ ang sinusundan ni Pimentel kundi dikta ni Senador Alan Cayetano na sa tingin naman ng inyong lingkod, ito’y hindi gagawin ng Senate President lalo pa’t meron sariling kaisipan o katalinuhan dahil bar topnotcher ang mambabatas.
Sa panig ni Cayetano, kahit ano pang uri ng pagdadaldal ang gawin sa floor laban kay De Lima, hindi ba’t mas dapat pa ngang papurihan dahil napakahusay nitong mag-operate para mapasunod ang mga kasamahan kahit hindi naman nakaupong Senate President ito.
Maaaring hindi nga nasungkit ni Cayetano ang Senate presidency dahil masyadong ‘assuming’ sa numero, katulad sa naunang komento ni majority leader Tito Sotto bago nagkabotohan nu’ng magbukas ang sesyon subalit kapag sinuri ang sitwasyon sa Senado, ‘di hamak na mas powerful ang talunang vice presidentiable.
Kung totoong mas pinapakinggan ang bawat ‘kahol’ ni Cayetano at sinusunod ng ‘madlang people’ sa Senado, bakit hindi bitawan ni Koko ang posisyon; hindi ba’t insulto na naturingang Senate President pero iba ang nagkukumpas sa floor?
Sa kahit sinong tumingin sa takbo ng politika, siguradong sasang-ayunan ng sinumang political analyst ang obserbasyong epektibo si Cayetano sa maniobrahan, maliban kung itatanggi pagiging ‘trainor’ ni Senador Manny Pacquiao kaya’t na-knock out si De Lima nang hindi man lamang nakapag-promote sa laban.
Sa kabilang banda, ayoko ring paniwalaan ang ganitong senaryo sa Senado na meron dalawang Senate President si Pangulong Digong dahil wala rin sa karakter ng ilang kasamahang senador ang mamangka sa dalawang ilog at kailanman hindi nagpapahawak sa leeg ang mga ito, maliban kung merong pinag-iingatan na posibleng mabalikan?
Ang problema lamang ngayon ni Pangulong Digong, paano kung mawala si Cayetano sa Senado at tuluyang gawing kalihim ng Department of Foreign Affairs (DFA) sa susunod na taon; sino ngayon ang lehitimong magtatanggol at mangangagat para sa Pangulo; sino ang ‘kakahol’ para pasunurin ang mga kasamahang senador lalo pa’t kakapiranggot ang PDP-Laban dito — kaya ba ni Koko sa loob ng tatlong taon?



