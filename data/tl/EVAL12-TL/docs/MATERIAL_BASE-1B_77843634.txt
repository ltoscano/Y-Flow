DOKTOR SA BAWAT BARANGAY NI DUTERTE MALABO! By Aries Cano June 19, 2016 Inamin kahapon ni incoming Department of Health (DOH) Secretary Paulyn Jean Rosell-Ubial na hindi matutupad ng ura-urada ang pangako noong panahon ng kampanya ni President-elect Rodrigo Duterte na bawat barangay ay magkakaroon ng mga medical physician o mga doktor.
“Actually ‘yung naging campaign promise ni President Digong na magkakaroon ng actually sinabi niyang doktor in every barangay, hindi ho natin kakayanin ‘yun… kasi hindi ganu’n karami ang doktor,” paghahayag ni Ubial sa panayam sa DZRH sa programa ni Cesar Chavez.
Sa kabila nito, tiniyak naman ng magiging kalihim ng DOH ang pagkakaroon ng barangay health station sa bawat sulok ng Pilipinas. “But we are in the process of putting barangay health station in every barangay. Ang Pilipinas ay may kabuuang 42,000 barangays sa buong bansa.
Sa kasalukuyan aniya ay 30% pa lang sa mga barangays na ito ang may health centers o may kabuuang 16,000 barangays.
“Now we will put up the infrastructure that we will be hopefully after three years in 50% or 60% of the barangays and before the end of the term of President Duterte in 100% of the barangays so anong ibig sabihin ho nun, may access na ‘yung mga tao and my dream since I was a rural practice volunteer in Kidapawan, North Cotabato, pagpasok nu’ng tao ng barangay health stations mayroon siyang mga bukol may mga ano… diretso ‘yan kaya nating operahan kaya nating tanggalin ang bukol hindi na kailangang lumaki ‘yung bukol na sinlaki ng ulo ng tao. Maliit pa lang nakukuha na natin, naooperahan,” dagdag nito.



