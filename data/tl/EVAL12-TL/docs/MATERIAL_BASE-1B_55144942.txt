
SINO ANG MAGNANAKAW?

NANININDIGAN si Pangulong Benigno Aquino III na hindi siya nagnakaw at hindi magnanakaw sa kanyang panunungkulan, lalo na sa usapin ng Disbursement Accelaration Program. Iginigiit ni Pangulong Noynoy na ang ginagawa nila, lalo na ng Office of the Ombudsman at Commission on Audit, ay pag-uusig at pagbubunyag sa mga taong hindi tumupad sa sinumpaang tungkulin at sa halip ay ninanakaw ang laman ng kaban ng bayan dahilan upang malugmok sa kahirapan ang bansa.
Hindi lang matukoy ni PNoy na pinatatamaan niya ng mga nanilbihan noong nakaraang administrasyon. Ipinipilit niya na tumatahak siya at ang mga tauhan niya sa Tuwid na Daan. Oo, tama na tuwid na landas ang kanilang tinatahak pero tumalon naman sila kung kaya’t kapiraso na lang ang naraanan nila. Minadali nila ang proseso.
Tulad na lang ng imbestigasyon ng Department of Justice ukol sa P10 billion pork barrel scam na pinangungunahan ni Janet Lim-Napoles. Parang sa sobrang pagmamadali, hindi yata nasala nang mabuti kung sino-sino ang dapat tamaan sa imbestigasyon. Hindi naman lahat ng tao ay tanga at naniniwala sa resulta ng imbestigasyon ng DOJ dahil pawang kalaban ng administrasyon ang sumabit sa isinagawang imbestigasyon.
Kung talagang parehas ang imbestigasyon, bakit hindi rin nila masusing imbestigahan ang nasa administrasyon na may kaugnayan kina Napoles? Siyempre, takot ang pamunuan ni Aquino na mabuking kung sino-sino pa ang mga ahas sa kanyang Gabinete. Iginigiit pa nga ni Pangulong Aquino na pilit tinatabunan ng mga taong sangkot sa pagnanakaw sa kaban ng bayan ang isyu laban sa kanila.
Alam naman pala ni Pangulong Noynoy ang mga kalokohan ng mga taong gobyerno, eh, bakit hindi siya gumawa ng hakbang upang matigil ito. Hindi ba’t maituturing na legacy niya ang paglaban sa katiwalian kung mapipigilan niya ito? Kaso, puro porma lang naman at wala pang pruweba na totohanan ang kanilang plataproma na tatapusin ang katiwalian upang mawala ang kahirapan.
Maaaring totoo sa puso ni Pangulong Aquino ang paglaban sa katiwalian sa pamahalaan pero ang mga taong nakapaligid sa kanya, ang ilan ay consultant pa niya, ay walang ginawa kung hindi gumawa ng pera na ilalagay sa kanilang mga bulsa. Sa pag-aappoint ng mga opisyal sa sensitibong puwesto sa gobyerno ay hindi sinusukat sa galing at kakayahan ng taong maiuupo rito kundi sa laki ng “good will money” na iniabot niya sa pinagkakatiwalaang opisyal ng Pangulo at sa pangakong porsiyento sa kikitain nito sa pamahalaan. Maaaring hindi nga magnanakaw si Pangulong Aquino, pero may mga nakapalibot sa kanya na pagnanakaw ang ginagawa.



