WALANG LATOY By Noel Ferrer November 21, 2016
HAVEY: Call it what you may call it. Shocking as it may seem. Change has really come. And it is very real sa kaso ng Metro Manila Film Festival 2016.
Kahit na anong pagbabago, puwedeng nakakabigla. Pero imbes na mag-nega at magpahuli, why don’t we just give it a chance?
Heto ang mga naunang reaksyon at comments ng mga tao sa choices ng MMFF Offical Selection ngayong taon at ang sagot namin bilang kinatawan sa MMFF Execom. #1 Bakit puro indie ang nakapasok sa Top 8? Bakit binigla agad ang mga tao, hindi na lang ginawang 4 indie at 4 mainstream films para may equal representation?
Regardless kung mainstream o indie, pareho lang silang mga pelikula. Kaya binuwag na ang indie (new wave) section ng MMFF.
Hindi kasi magkaiba ang pamantayan ng kahusayan, ‘di ba? Iisa lang ito: ke indie o mainstream man.
Ang hamon ay lalong pahusayin pa ang mga isusumiteng pelikula sa susunod na festival. #2 Paano na ang mga bata, wala bang pelikulang pambata sa mga napiling entries?
Meron namang puwedeng mapanood ang mga bata. Karamihan ng mga lahok sa MMFF ay maaaring magka-GP at PG rating. Mas magandang kasama ng mga bata ang mga magulang sa panonood ng MMFF entries na GP at PG.
Pagkatapos manood, nagkakaroon sila ng diskusyon at bahaginan ukol sa pelikula, kaysa mapako sa hungkag na tawa, iyak o takot lamang.
#3 Paano na ang mga kababayan natin na sa Pasko lang may pera at gusto lang nilang mapanood ang kanilang paboritong sikat na artista?
Pinaghirapan ng ating nga kababayan ang perang gagastusin para sa pagpanood ng pelikula, kaya hainan sana natin sila ng panoorin na may higit na sustansya, ‘di ba?
Maganda ring hamunin natin ang mga sikat na artista na gumawa ng mas magagandang proyekto sa susunod para makasali na sila sa isang dekalidad na festival.
#4 Paano na, walang big stars na maraming fans? Paano dadami ang mga manonood ng mga sine?
Malaki ang pananalig ng MMFF Committee sa ating mga kababayan.
Hamunin din natin ang ating sarili na maging bukas sa pagbabago at suportahan ang mga mahuhusay na pelikulang lahok kahit hindi sikat ang mga artista.
Ipakita natin sa mga sikat na artista na susuportahan natin sila kapag gumawa sila ng mas matitinong pelikula. Simulan natin ang pagbabago ngayon.
#5 Kapag Pasko, gusto lang ng mga kababayan natin ang magsaya at ayaw na nilang mag-isip pa kapag manonood ng pelikula.
Sabi ni Sir Nic Tiongson (Head ng MMFF Selection Committee), “Huwag nating maliitin ang pag-iisip ng ating moviegoers.”
At kung tutuusin, dapat ba kapag Pasko, titigil tayo sa pag-iisip at paggamit ng utak? Hindi ba dapat, lahat ng panahon ay pagkakataon ng pagkatuto at pagkamulat?
Sa aking pagmo-monitor, ang nagre-react na walang latoy ang Magic 8, walang star value o paismid na nagko-comment ng “GOOD LUCK na lang sa kikitain at sana may manood ng mga entries,” ay ‘yung mga may taya sa mga pelikulang ‘di nakapasok.
WALEY: Malaking kita ang mawawala sa mga producer na hindi napasali sa Top 8 ng MMFF 2016.
Sila ang apektado kung kita ang pag-uusapan, kasama na ang mga nakikinabang sa mga pakimkim at raffle kapag Kapaskuhan.
Pero katulad ng sinabi ni Mae Paner (Juana Change) noong MMFF presscon, “‘Yung commercial films na hindi nakasama, we have 365 days sa isang taon.
“They will always have time to be hit movies. They can show them for the rest of the year.” At mukhang ‘yan ang magaganap.
May open na playdate ang Star Cinema sa Nov. 30 na puwedeng paglagyan ng either Super Parental Guardians nina Vice Ganda & Coco Martin, o Extra Service nina Jessy Mendiola, Arci Muñoz & Coleen Garcia with Ejay Falcon, Vin Abrenica & Enzo Pineda.
Tapos, may balitang pinag-iisipang ipalabas ng first week of December or January (after the MMFF) ang pelikula ni Vic Sotto.
‘Yung Mano Po 7 ng Regal ay puwedeng i-target ang Chinese New Year release.
With this, I hope everyone will be just as supportive and happy, higit sa sarili, parang malasakit na rin natin ito sa showbiz industry.



