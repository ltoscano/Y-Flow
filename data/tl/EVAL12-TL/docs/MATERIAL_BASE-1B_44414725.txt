
Dapat may pagtutugmaan at paggagalangan sa negosasyong pangkapayapaan

Tugon hinggil sa pansamantalang sabayang tigil-putukan

Communist Party of the Philippines

January 04, 2013

Ang serye ng mga pangyayari at paiwas na mga pahayag ng mga
tagapagsalita at mga negosyador sa usapang pangkapayapaan ni Aquino sa
mga nakaraang araw hinggil sa pansamantalang sabayang tigil-putukan ay
tumutumbok sa nagdudumilat na katotohanan: na hindi pormal na nagdeklara
ng ekstensyon ng tigil-putukan para sa Kapaskuhan na nagtapos noong
Enero 2 ang Gubyerno ng Republika ng Pilipinas (GPH)
hanggang sa kahapunan noong Enero 2, labinlimang araw pagkatapos
magkasundo ang mga espesyal na kinatawan ng National Democratic Front of
the Philippines (NDFP) at GPH para sa isang tigil-putukan mula Disyembre 20 hanggang Enero 15.

Nang tanungin ng isang reporter ng Manila Standard kung naglabas na ba ng pormal na kautusan ang GPH
para sa pagpapalawig ng suspensyon ng mga opensibong operasyong militar
at pulis, hindi tuwiran ang sagot ng tagapagsalita ni Aquino na si
Edwin Lacierda at sa halip ay umiwas ito sa pinag-uusapan: “Ang
magkasamang pahayag kung saan kinatawan ni Sec. Ronald Llamas ang bansa
ay nagpapakita na nais naming igalang ang tigil-putukan. Pinaabutan na
ang AFP hinggil sa tigil-putukan, kaya wala na
silang dahilan pa para magsabing hindi namin iginagalang ang
tigil-putukan sa kabila ng kawalan ng kautusan mula sa presidente”.

Lumabas ito kasunod ng kahalintulad na di-tuwirang mga pahayag mula
sa Office of the Presidential Adviser on the Peace Process: “Ang
inilabas na press communiqué pagkatapos ng pulong noong Disyembre 17 at 18
sa The Hague sa pagitan ng mga kinatawan ng magkabilang panig at ng
Norwegian Government, maging ang mga sumunod na pahayag na inilabas ni
Sec. Teresita Deles noong Disyembre 20 ay nagpapatunay na pinagtitibay
ng gubyerno ang isang pinalawig na tigil-putukan mula Disyembre 20
hanggang Enero 15”.

Ang malinaw, na noong mga oras na inilabas ang naturang mga pahayag, hindi pa talaga naglabas ng pormal na katusan ang GPH
para sa pagpapalawig ng tigil-putukan nito hanggang sa Enero 15 na
malinaw na bigong tuparin ang kasunduan noong Disyembre 17-18. Wala ring
ipinahihiwatig ang mga pahayag na ito na may intensyon ang GPH
na maglabas ng isang pormal na kautusan. Kalokohan na sabihing ang
Press Communiqué ng Disyembre 18, na ni hindi nilagdaan nina Llamas at
ng punong negosyador ng GPH na si Alex Padilla, ay sapat na para ipakita ang komitment ng GPH sa pansamantalang tigil-putukan.

Kitang-kita na ang proseso ng paglalabas ng kautusan para sa pormal na ekstensyon ng tigil-putukan ng GPH
ay nagsimula noon lamang tanghali na ng Enero 2. Ang tatak ng oras sa
sulat ng rekomendasyon ng Department of National Defense (DND)
ay nagpapakita na ipinadala ito sa Malacañang noong lamang 11:30 n.u.,
humigit-kumulang isang oras maisapubliko at ilabas sa internet ang
kautusan ng Komite Sentral ng PKP na nagpapaikli ng panahon ng pansamantalang tigil-putukan. Ipinadala ng panel sa negosasyong pangkapayapaan ng GPH ang kopya ng kautusan bago mag-alas-5 n.h. kay Ambassador Ture Lundh ng Royal Norwegian Government (RNG), na maagap naman niyang ipinadala sa NDFP International Office.

Pagkatanggap na pagkatanggap ng pormal na kautusang pirmado ni Aquino, nakipagtalastasan kaagad ang Tagapangulo ng Negotiating Panel ng NDFP na si Luis Jalandoni sa Komite Sentral ng PKP
at nagrekomenda na maglabas ng pahayag para sa ekstensyon ng
tigil-putukan hanggang Enero 15. Maagap na nagpahayag ang Komite Sentral
ng PKP noong Enero 3 para sa gayong muling pagpapalawig.

Idinidiin ng PKP na maiiwasan sana ang sandaling pagpapaikli ng tigil-putukan nito kung maaagap na tumupad agad ang GPH sa kasunduan ng Disyembre 17-18 na ginawa sa The Hague sa harap ng ambassador ng RNG. Naglabas ang PKP ng dalawang pahayag (noong Disyembre 25 at 27) na naghihikayat kay Aquino na kagyat na tugunin ang kautusan ng PKP-KS noong Disyembre 20
sa layong tiyakin ang pagpapatupad ng pansamantalang kasunduan sa
sabayang tigil-putukan. Nagpadala rin ng mga liham ang mga kinatawan ng NDFP kay Secretary Llamas at Atty. Padilla sa tuwirang paraan at sa pamamagitan ng RNG, ang ikatlong partidong tumutulong sa usapang pangkapayaan.

Nagdadahilan lang ba ang PKP sa paggigiit ng maglabas ng pormal na kautusan ng ekstensyon ang GPH?
Gayon nga ang makitid na pananaw ng tagapagsalita ni Aquino sa imbing
pagtatangkang pagtakpan ang lubhang pagkaatrasadong pagtupad ni Aquino
sa kasunduan ng Disyembre 18. Nagpapakita ang gayong alegasyon sa
makitid na pananaw na maaaring isagawa ang seryosong negosasyon kahit
walang pormal na pagtupad at pagtatalastasan ng bawat isa.

Dapat maintindihan ni G. Aquino at ng kanyang mga kinatawan, na upang umusad ang usapang pangkapayapaan ng NDFP-GPH,
dapat magpakita ang parehong panig ng mutwal na paggagalangan at
pagtutugunan sa paggampan ng kani-kanilang pampulitikang awtoridad at sa
pagtalima sa mga pormal na kasunduan.

Hindi dapat asahan ng GPH na gawin ng mga rebolusyonaryong pwersa ng NDFP ang ginawa ng MILF na pumasok na isang matagalan at walang-taning na kasunduan ng tigil-putukan na nagtali sa MILF habang hinahayaan namang magtambak ang AFP ng mga pwersa nito sa mga lugar ng Bangsamoro upang kubkubin, gapiin at pasukuin ang MILF.

Hindi dapat asahan ng GPH na gagawin ng NDFP ang ginawa ng MILF
na paglagda sa Framework Agreement na nagsailalim sa pampulitikang
awtoridad at independensya nito sa gubyerno ng Maynila. Sa kaso ng MILF, lalo pa itong pinayuyuko ngayon sa awtoridad ng GPH
sa pagtatangka ni Aquino na atrasan ang isa sa mga susing punto sa
Framework Agreement sa paggigiit ng pagtatalaga ng tagapangulo ng di pa
nabubuong Transition Commission.

Determinado ang mga rebolusyonaryong pwersa na kamtin ang isang
makatarungan at pangmatagalang kapayapaan. Kaakibat ng paglulunsad ng
digmang bayan at ng demokratikong pakikibakang masa, nakikipag-usap ang
mga rebolusyonaryong pwersa sa isang negosasyong pangkapayapaan sa GPH
upang magkaroong ng alyansang haharap at magreresolba sa mga saligang
usaping sosyo-ekonomiko at pulitikal na nasa ugat ng umaalimpuyong
armadong tunggalian.

Masidhi ang interes ng PKP at iba pang mga rebolusyonaryong alyadong organisasyon ng NDFP
sa usapang pangkapayapaan upang patampukin ang mga saligang usapin ng
reporma sa lupa, pambansang industriyalisasyon, pambansang kalayaan at
katarungang panlipunan, paksain ang mga mahahalagang usapin tulad ng
karapatang-tao at internasyunal na makataong batas at mailahad ang
kagyat na mga kahilingan ng sambayanang Pilipino para sa trabaho,
pagtaas ng sahod at pagpapalawak ng pampublikong serbisyo at laban sa
pagtaas ng presyo nito, pagpasok ng mga kumpanya sa pagmimina at iba pa.

Gayunpaman, makikipagnegosasyon lamang ang mga rebolusyonaryong
pwersa sa isang gubyernong tunay na nakauunawa at nagpapatupad ng mga
prinsipyo ng mutwal na paggagalangan at pagtutugunan. Sa
kasamaang-palad, huli na nang naisip ng GPH na
hindi pwedeng hindi ito maglabas ng isang pormal na katugong kautusan
para sa isang pansamantalang sabayang tigil-putukan at kumilos lamang
matapos ipakita ng NDFP na determinado itong makipagnegosasyong pangkapayapaan na pantay ang katayuan.



