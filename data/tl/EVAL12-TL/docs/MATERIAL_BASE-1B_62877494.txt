Kaya Natin: Dahil kay PNoy, taas-noo ang bawat Pilipino
By Harvey Keh June 28, 2016
Ilang araw na lang at bababa na sa pwesto si Pangulong Noynoy Aquino.

Tinanong ako ng aking kaibigan kung ano raw ang pinakamagandang nagawa ni PNoy para sa ating bayan.
Ang sagot ko ay marami pero sa tingin ko ang pinakamahalaga ay naibalik niya ang tiwala at paghanga ng ibang bansa sa ating bayan. Kung maalala natin na bago umupo si PNoy ay kilala ang bansa natin bilang isa sa mga pinakakurakot na bayan sa buong mundo dahil sa kaliwaâ€™t kanan na kontrobersya na hinarap ng administrasyon ni dating Pangulong Gloria Macapagal-Arroyo. Sa anim na taon na panunungkulan ni PNoy, ni minsan ay hindi siya nadawit sa kahit anong korapsyon o kalokohan sa ating pamahalaan.
Ngayon kapag nakakausap natin ang mga taga-ibang bansa ay sila na mismo ang nagsasabi na tunay nga na paangat na ang ating bayan at ito ay dahil na rin sa maayos at may integridad na pamumuno ni PNoy. Bukod pa rito ay huwag din nating kakalimutan na sa panahon ni PNoy ay nabigyan ng malaking atensyon at pondo ang pagsasaayos ng sitwasyon ng edukasyon sa ating bayan. Hindi na natin gaanong nakikita na may mga kabataan tayong sa ilalim ng puno na nagkaklase dahil unti-unti nang nabigyan ng solusyon ang kakulangan ng mga classroom sa ating bansa. Sa maraming paaralan din ngayon ay may mga libro na ang mga mag-aaral at hindi na kailangang maghati-hati ang ilang mga estudyante para sa isang set ng textbooks. Mahalaga ang edukasyon dahil kapag ang bawat Pilipino ay nabigyan ng maayos na edukasyon, mas magiging madali para sa kanila na makawala sa kahirapan.
Sinabi ko rin sa aking kaibigan na hindi naman talaga perpekto si PNoy dahil marami pa ring mga problema ang kinakaharap ng ating bayan. Halimbawa, malaking problema pa rin ang patuloy na paglala ng traffic sa Metro Manila at ang patuloy na paghihirap ng ating mga magsasaka sa kanayunan. Sana ito ang mga mabigyan ng pansin ni Presidente Rody Duterte.

Bilang isang galing sa probinsya, sigurado akong alam ni Duterte ang mga tunay na pangangailangan ng mga ordinaryong Pilipino lalung-lalo na ang mga taga-Mindanao.
Mataas ang kumpiyansa ko na mabibigyan ng tamang atensyon at pansin ang Mindanao dahil tagaroon si Duterte. Masaya rin ako na bibigyan agad ng atensyon ni Duterte ang usaping kapayapaan, hindi lamang sa Mindanao kundi sa buong bansa. Kapag may kapayapaan ay hindi malayong magkaroon na rin ng maayos na progreso tungo sa agarang pagsupil sa kahirapan.



