Kapalpakan ng BCDA walang puwang sa Duterte admin
By Kaye Dacer October 28, 2016
Lumustay daw ng milyun-milyong piso ang dating pamunuan ng Bases Conversion and Development Authority (BCDA) para sa iba’t ibang gastusin kabilang ang legal fees sa mga isinampang kaso sa iba’t ibang korte sa bansa.
Nasabi nating lumustay ng milyones ang BCDA dahil wala namang kinahinatnan ang mga kasong kanilang isinampa.
Katulad na lang ng isinampang kaso ng BCDA laban sa Camp John Hay Development Corp (CJHDevCo). Kung matatandaan ay sinampahan ng kaso ng BDCA ang CJHDevCo para mabawi ang Camp John Hay sa Baguio City.
Pero nakakalungkot na ang kinahinatnan ng asuntong ito ay natalo ang BCDA. Ang matindi pa hindi lamang pagkatalo ang inabot ng BDCA at ng gobyerno dahil pinagbayad pa ito ng P1.42B bilang kabayaran sa renta mula 1996.
Dahil sa inabot na pagkatalo, lumalabas lamang na hindi pinag-aralang mabuti ng BCDA ang ginawang legal strategy sa paghabol sa mga kaso kaya ang resulta sa halip na makasingil ay sumuka pa ng malaking halaga ang gobyerno sa pamamagitan ng BCDA bilang legal fees at kabayaran sa mga naghahabol na kalaban.
Hindi natin maintindihan kung bakit nagkapalpak-palpak ang diskarte ng BCDA sa nagdaang administrasyon na sa halip na makatulong sa pangongolekta ng pondo para sa bayan ay naging pabigat pa.
Kaya ang ating katanungan ano ba talaga ang trabaho ng BCDA? Nagtatanong lang tayo kasi noong nakaraang administrasyon parang ang daming kasong hinabol ng BCDA sa korte subalit bandang huli ay talo rin.
Hindi na dapat maulit ang kapalpakang ito at naniniwala akong hindi palagpasin ni Pangulong Rodrigo Duterte ang ganitong klaseng mga kapalpakan na nasasangkalan ang pondo ng bayan dahil sa kapalpakan ng mga namumuno.



