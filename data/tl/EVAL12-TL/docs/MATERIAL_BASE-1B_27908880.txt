Shalom

GLORIFY THY NAME Ni Fr. Edd B. Lleva (Pilipino Star Ngayon) | Updated May 24, 2015 - 12:00am

NGAYON ang ika-50 araw sa Muling Pagkabuhay ni Hesus at “silang lahat ay napuspos ng Espiritu Santo at nagsalita ng iba’t ibang wika, ayon sa ipinagkaloob sa kanila ng Espiritu,” Ito ang Pentekostes, ang araw na bumaba ang Espiritu Santo at pagsilang ng Kristiyanismo. Sa liwanag at tulong ng Espiritu Santo ay itinalaga tayo ng Diyos sa mga bagay na dapat nating gawin.
Ito rin ang simula ng araw ng ating misyon upang ipalaganap ang buong pagka- Diyos at pagka-tao. Sa araw na ito ay ating muling sinimulan ang debosyon sa Espiritu Santo tuwing Lunes na marami pa sa atin ang hindi wagas ang pagkakaalam.
Lagi itong sambitin, “Espiritu mo’y suguin, Poon, tana’y ‘yong baguhin”. Ipinaalaala ni Pablo ang iba’t ibang paraan ng ating paglilingkod sa Diyos sa tulong ng Espiritu Santo.
Kaya sa ating mga Pilipino Katoliko-Kristiyano na maraming pinipintakasi, magsimula tayo sa Espiritu Santo kung Lunes. Ang liwanag ng Espiritu Santo ang nag-uugnay sa atin at sa Amang Makapangyarihan. Sa paggising natin sa umaga ay purihin ang Diyos Ama, Anak at Espiritu Santo upang liwanagan tayo tuwina sa maghapon ng ating buhay. Pagsikat ng Haring Araw sa umaga ay laganap ang biyaya ng Diyos. Tayo’y pinaiinom ng isang Espiritu at hinihingahan ni Hesus at sinabi Niya: “Tanggapin ninyo ang Espiritu Santo. Patawarin sila sa kanilang mga ginawang kasalanan.”
Sa ating patuloy na pananalangin sa Espiritu Santo ay binubuksan ang ating puso’t isipan upang tanggapin ang katotohanan sa ating buhay. Muli nating buuin at patatagin ang ating simbahan, palagi tayong magtipun-tipon at sama-samang magpuri sa Diyos. Idalangin natin kay Hesus na muling ipadala sa atin ang Dilang Apoy Ng Espiritu Santo upang mapawi sa atin ang takot at pangamba at ang mamayani sa atin ay pagkakaisa, pagpapatawaran, pag-ibig at pagpapaunlad ng ating bayan at simbahan. Sumaatin nawa ang kapayapaan!
Gawa 2:1-11; San Pablo 5:16-25 at Jn15:26



