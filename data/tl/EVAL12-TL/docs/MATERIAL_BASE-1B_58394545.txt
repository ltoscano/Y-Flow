Bumabaha ng kuwarta sa ‘tuklap-kickback’ Sobra na itong pagpapabaya ng pamahalaan, partikular na ang Department of Public Works and Highways (DPWH) ukol sa road projects nito na hindi matapus-tapos. Hindi ko masisisi itong si Chairman Francis Tolentino ng Metro Manila Development Authority (MMDA) dahil narito na ang holidays ngunit pupugak-pugak ang paggawa sa mga hinukay ng mga kontratista ng DPWH. Ayon kay DPWH Sec. Rogelio Singson, kinakailangang “magtiis-tiis at magsakripisyo” ang publiko para sa kinakailangang drainage repairs at upgrades. Ngunit marami rito ang makikitang nakatiwangwang. Nakahalambalang ang mga semento sa paligid ng mga hukay. Kapansin-pansin din na walang mga bakod at “early-warning device” ang mga ito kaya nagdudulot din ng panganib sa mga motorista. Huwag na tayong maglokohan, Sec. Singson. Hindi na lingid sa publiko, partikular na sa mga commuters na bumibiyahe araw-araw na paulit-ulit lamang na hinuhukay at pinagkakakitaan ang mga proyektong ito. Hindi ba ninyo mapagtanto kayong mga nasa poder na bistado ng publiko ang tungkol sa “tuklap-kickback” milyun-milyong pisong kontrata sa bawat proyekto ng DPWH. Huwag niyo nang paglalangan ang publiko lalo na sa panahon ngayon na mulat sa kalakaran ng gobyerno ang mga tao. Ang masakit, habang nagpapasasa sa “tuklap-kickback” ang iilang mga tao sa mga transaksiyon na yan, lalong nagkakabuhul-buhol ang trapiko. Lalong lumalala ang pagbabaha sa mga pangunahing kalye sa Kamaynilaan. Sa panayam ng radyo kay Sec. Singson, inamin nitong matagal-tagal pa matatapos ang pagsasaayos ng drainage system ng national capital region. Ganuon naman pala, alam niyong matatagalan iyan. Sana’y nagplano po kayo nang matinu-tino noon pa habang niluluto sa Kongreso ang dambuhalang budget ng DPWH. Ayon kay Chairman Tolentino, lampas-lampas na sa self-imposed “deadline” ng DPWH para tapusin ang mga proyektong iyan. Hindi tuloy makapagtalaga ng “Christmas Lane” ang MMDA. Isinaalang-alang niyo sana ang kapakanan ng publiko lalo na sa panahon ng Kapaskuhan. Aba’y mukhang kayong mga pinagpala lamang ang “makaluluwag” sa holiday habang ang Metro Manila commuters ay patuloy niyong parurusahan sa mga baradong daan dahil unfinished projects. Aba’y takpan niyo na ang mga hukay at butas sa “Daang-Matuwid,” este, sa mga main thoroughfare at iba pang mga kalye. At nang mayroon na naman kayong matutuklap... at tatalbusin na kickback.



