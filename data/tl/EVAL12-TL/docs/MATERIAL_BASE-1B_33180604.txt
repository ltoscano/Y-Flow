
‘Iskolar ng Bayan Law’ elitista, walang silbi December 9, 2014 Written by Erwin Tulfo Published in Opinion Read: 3044 HABANG patuloy na nagpapasasa ang mga Kongresista sa mga ipinangungutang ng administrasyong Aquino at niluluto pa ang P2.6 trillion national budget for 2015 at P22 billion bonus package, isang milyung graduating high school students ang ’di malaman kung saan kukuha ng pang-matrikula para makapag-enrol sa kolehiyo. Iyan ay dahil 90 porsiyento ng mga magtatapos sa high school ngayong taon ay isinapuwera sa Iskolar ng Bayan one-year scholarship program na isinabatas noong nakaraang linggo. Maliwanag na isa na naman itong kapalpakan ni PNoy. Hindi man lang nila isinaalang-alang ang diwa ng 1987 Constitution nang susugan ng 16th Congress itong Iskolar ng Bayan Act of 2014. Ang Iskolar ng Bayan program ay nagbibigay ng isang taong college scholarship sa mga estudyanteng bumubuo ng top 10 ng graduating class bawat public high school. Karaniwan, ang valedictorian at ang salutatorian ay nakatitiyak na makakatanggap ng scholarship sa ilang State universities at maging sa private institutions. Isa sanang dakilang pagkakataon ang bigyan ng kaukulang implementing law ang pangako ng Saligang Batas na magtutuwid sa diskriminasyon at komersiyalidad ng sistema ng edukasyon. Sa halip, ang Iskolar ng Bayan Act of 2014 ay lumabas na tuso at mapanlinlang na batas. Hindi totoong layon nitong bigyan ng pagkakataon ang mas maraming mahihirap na mag-aaral na makatuntong sa kolehiyo. Paanong magkakaganoon samantalang 10 estudyante nga lang sa bawat graduating class ang bibigyan ng scholarship sa unang taon sa kolehiyo. Wala pang 100,000 yan na mula sa milyung high school graduates. Ibig sabihi’y isinasapuwera ang nakahihigit na mayoridad ng mga magtatapos sa high school. Wala tayong problema sa pagbibigay ng scholarship sa top 10 bilang pagkilala sa kanilang katalinuhan, pagsisikap, pagiging aktibo at pagiging masunurin sa mga patakaran bilang mabuting mamamayan. Ang mga katangiang iyan ang kahanga-hangang makita sa mga mahihirap na mag-aaral. Sa ilang pagkakataon nga lang ay napapasama riyan sa top 10 ang ilang hindi karapat-dapat. Nandiyan ang mga teacher’s pet, anak ng mga opisyal ng paaralan, mga anak ng PTA officials, barangay official, at mga anak ng mga pinaka-galanteng mag-kontribusyon sa “clean and green” program ng paaralan. Nandiyan din ang mga dakilang sipsip at mga damuhong bullies sa top 10 minsan. Kaya hindi patas ang lahat sa ilalim ng Iskolar ng Bayan program. Paano na ang 30 iba pang matatalino sa Section One? Paano ang mahigit 40 na masigasig ding mag-aral na nasa Section Two? At paano ang iba pang 400 na magtatapos at pumasa naman sa college admission test? Nagpapasalamat nga ang 2014 batch ng high school graduates dahil sila ang huling batch na exempted sa K-to-12 Program na ang emphasis ay vocational para sa mga mahihirap. Tiyak na sasabihin ng mga mambabatas, “Hindi naman puwedeng lahat bigyan ng iskolarsyip? Paano naman ang pork barrel namin? Paano naman ang mga kickback namin sa mga proyekto kung lahat na lang mapupunta sa mga iskolar na yan?” Ang Iskolar ng Bayan program na ipatutupad ng mga inutil sa Commission on Higher Education (CHED) ay isang batas na elitista dahil iyan ay gawa ng mga mambabatas na elitista. Hindi nila naranasan na magka-problema sa ibabayad na P400 to P500 para makakuha ng entrance test sa pag-apply pa lang sa mga profit-oriented na SUC’s. Bwiseeeet!!!



