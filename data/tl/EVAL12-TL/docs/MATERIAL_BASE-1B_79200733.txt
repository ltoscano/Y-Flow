A LIBYA KITANG-KITA ANG NANGYAYARI SA PINAS

KING-INA, hindi na nakatatawa ang nagaganap sa ating mga Filipino.
Alam ba ninyo ang eksaktong larawan ng Pilipinas? Nasa Libya.
‘Di ba may dinukot at pinugutan nang overseas Filipino worker sa bansang ito ni Moammar Ghadafi?
…At nagdeklara na ang ating pamahalaan ng alert level 4 para sa kanila o sapilitang paglilikas?
Marami pa rin ang ayaw umalis at umuwi sa Pinas.
Patay na kung patay.
Paano nga naman, wala silang madaratnan sa Pinas kundi gutom at paghihirap.
Sabi ng iba, mabuti pang mamamatay ka sa Libya sa bala kaysa mamamatay ka sa gutom at hirap sa Pinas.
Ang sakit niyan.
At ‘yan ang pagsasalarawan mismong ng ating mga OFW ng ating bayan.
Sa nagaganap na ito, parekoy, dapat nang pumulot ng mahahalagang leksyon ang ating mismong pamahalaan.
Isa na riyan ang pagbibigay-pansin ng mga kinauukulan sa kalagayan ng nakararaming ordinaryong mamamayan.
Ang nangyayari, eh, mas gusto pa ng mga kinauukulan ang mag-aaway-away kaysa paglingkuran ang mga mamamayan.
At ang pinakamatinding pinag-aawayan ng mga hijo de puta, eh, walang iba kundi ang agawan sa kapangyarihan sa pamahalaan.
Palibhasa, sa pagkakaroon ng kapangyarihan, kasabay nito ang pribilehiyo ng pagpapayaman.
At walang Tuwid-Tuwid na Daan o balu-baluktot na daan.
Lumalabas naman kasi na kung lungga ng mga magnanakaw ang gobyerno noon, ganito pa rin ito ngayon.
Walang pagbabago.
Diyan nga lang sa Disbursement Acceleration Program, king-ina, 90-porsyento pala nito ay naiisyu sa mga mambabatas.
Pero deny nang deny sina DBM Sec. Butch Abad ukol dito.
Isa pa, talaga palang ginagamit ang DAP hindi para umunlad ang Pinas kundi para umunlad ang mga iilang matataas na opsiyal ng gobyerno at ang mga pakner nila sa mga malalaking negosyo.
Hayun, milyones ang lumalayas upang sa ibang bansa sila makapaghanapbuhay kahit mapugutan pa sila ng ulo at masagasaan ng matitinding digmaan. BURDADO/Jun Briones



