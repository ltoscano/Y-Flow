Panawagan sa pananagutan

Kasinungalingan at kawalang-katiyakan ang patuloy na tugon ng pamahalaan sa panawagan ng sambayanan para sa higit na pananagutan.
Wala pang tatlong taon sa posisyon si Pangulong Benigno Aquino III ngunit ganap na nga niyang nalimot ang kanyang mga pangako noong panahon ng kampanya. Gaya ng marami sa kanyang mga hungkag na retorika ng pagbabago, ibinaon na sa limot ni Aquino ang pagpasa sa Freedom of Information (FOI) Bill.
Malinaw ang mensaheng nais niyang iparating: hindi pangunahing tunguhin ng kanyang administrasyon ang pagsasabatas sa konstitusyonal na karapatan ng mamamayan na malayang humingi at gumamit ng impormasyong hawak ng gobyerno.
At sa pagkitil sa FOI ng mga kongresistang kaalyado ng administrasyon nitong nakaraang linggo, mas higit na naibubunyag ang kahungkagan ng pangakong pagbabago ni Aquino. Gayong korupsyon ang sentro ng kanyang plataporma, lumalabas na wala rin siyang pinagkaiba sa mga opisyal na takot sa pagbubukas ng pamahalaan sa pang-uusisa ng madla.
Hindi na rin nakapagtatakang nababahala si Aquino sa maingay na suporta ng mamamayan sa FOI. Sa higit dalawang taong panunungkulan, marami nang lihim ang rehimen na nais nitong manatiling nakabaon sa madilim na lambong ng burukrasya.
Gaano man magmalinis ang rehimeng Aquino, may mga baho itong hindi na nagagawang pagtakpan. Sa isang ulat ng Commission on Audit noong Oktubre, lumilitaw na aabot sa P101.816 bilyon sa pambansang badyet noong 2011 ang hindi napakanibangan ng taumbayan dahil sa korupsyon, patunay na laganap pa rin ang katiwalian sa pamahalaan.
Gayundin, sa pambansang badyet para sa susunod na taon, kaduda-duda ang paglalaan ng malalaking halaga sa mga kagawaran at programang hawak ng mga kaalyado ng Partido Liberal, habang patuloy ang pambabarat sa mga batayang serbisyong tulad ng edukasyon at kalusugan.
Ilang buwan bago ang halalan sa Mayo, kahina-hinala rin ang paglalaan ng P317.5 bilyong “special purpose funds” at P117.5 bilyong “unprogrammed funds” para sa 2013. Dahil walang partikular na detalye o paliwanag na kalakip ang mga halagang ito, malaya ang mga ahensyang gastahin ang nasabing mga pondo sa anumang paraan nila naisin.
Sa ganitong mga kalagayan pinakamakabuluhan at pinakamapagpasya ang FOI. Ibinubukas nito ang mga tala ng gobyerno, at pinapadali at pinapahusay nito ang ating pagmamatyag — hindi lamang sa kung paano ginugugol ng pamahalaan ang ating mga buwis, kundi sa kung paano rin ginagamit ng mga opisyal ng gobyerno ang kapangyarihang ipinagkatiwala natin sa kanila.
Sa bisa ng FOI, maisasapubliko ang mga dokumentong kasalukuyang hindi malayang nasusuri ng publiko: mga taunang ulat ng yaman ng pinakamatataas na mga opisyal ng bansa, mga kontrata at kasunduang pinapasok ng gobyerno, mga dokumentong nagdedetalye sa gastusin ng bawat ahensya’t kagawaran, at iba pang mga papeles na may kinalaman sa interes ng taumbayan.
Subalit sa halip na yakapin ni Aquino ang prinsipyo ng bukas at tapat na paglilingkod, na siya namang lagi niyang ipinangangalandakan, pinili niyang ibuhos ang kanyang sigasig sa mga taktikang sumusupil sa mga karapatang magpahayag, makisangkot, at bumalikwas.
Ilang buwan lamang ang nakararaan, ipinasa sa basbas ni Aquino ang dalawang batas na mas nagpakitid pa sa limitado nang espasyo ng malayang pamamahayag—ang Cybercrime Prevention Act, na naglalayong wakasan ang malayang pamamahayag sa Internet sa pamamagitan ng mga mapanikil na probisyon gaya ng higit na parusa para sa libel, at ang Data Privacy Act, na naglalayong parusahan ang sinumang maglalathala ng impormasyong itinatakdang pribado ng gobyerno.
Sa pagkakait ng kalayaan sa mga karaniwang mamamayan, gobyerno na rin ang kumilalang wasto at lapat sa kalagayan ang papalakas na panawagang panagutin ito sa mga pagkukulang sa sambayanan. At kasaysayan na ang nagpapatunay – mula sa pagpapabagsak kay Marcos hanggang sa pagpapatalsik kay Estrada – na may kakayahan ang sambayanan na maningil at bumalikwas, lalo na sa harap ng labis-labis na paninikil.
Sa patuloy na paghabi ng kasinungalingan ng rehimeng Aquino, nararapat lamang na maging lalong mapagmatyag ang bawat Pilipino, at dinggin ang atas ng panahon na muling magpamalas ng kolektibong lakas upang mabawi ang mga karapatang ipinagkakait ng pamahalaan.



