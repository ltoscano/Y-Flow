Cabanatueño, pinaghahanda sa anumang uri ng kalamidad

July 18, 2016 Camille C. Nagaño

LUNGSOD NG CABANATUAN, Hulyo 18 (PIA) -- Iba't ibang aktibidad ang isinasagawa ng pamahalaang lungsod ng Cabanatuan upang bigyang kamalayan ang mga nasasakupan sa paghahanda sa anumang uri ng kalamidad. Ayon kay City Disaster Risk Reduction and Management Officer Ronnie Punzal, ito ay may kaugnayan sa ginugunitang National Disaster Consciousness Month na layong paigtingin ang kaalaman ng mamamayan sa sakuha, trahedyang gawa ng tao o sa mga hindi inaasahang pangyayari. Kabilang aniya sa mga nakalinyang aktibidad ay ang flood drill sa mga barangay na kadalasang binabaha gaya sa Mabini Homesite, Bagong Sikat, Aduas Sur at Norte gayundin ang earthquake drill sa mga paaralan ng College of Immaculate Conception at San Isidro Integrated School. Nagkaroon din kamakailan ng Mall Static Display na kung saan ay natunghayan ang mga kagamitang pangrescue, mga aktwal na larawan sa pagresponde ng tanggapan pati na ang pagbibigay ng libreng kaalaman ukol sa wastong pagsasagawa ng Cardio Pulmonary Resuscitation. Dagdag pa aniya rito ang mga patimpalak tulad ng poster making at jingle dance contest para sa mga mag-aaral sa elementarya at sekondarya, ang kauna-unahang tagisan ng galing ng mga bagong accredited community disaster volunteer rescuer at ng mga sinanay na mga mag-aaral sa Project Junior Rescuer. Ayon pa kay Punzal, bilang pilot project sa rehiyon ay inumpisahan ang community based disaster risk reduction and management training para sa mga opisyal ng bawat barangay. (CLJD/CCN-PIA 3)



