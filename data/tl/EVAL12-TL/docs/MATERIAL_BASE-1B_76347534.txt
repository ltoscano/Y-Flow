DENR 12 tinutulungan ang mga LGU sa paghahanda ng FLUP

May 13, 2016 LUNGSOD NG KORONADAL, South Cotabato, May 13 (PIA) -- Upang masigurong matapos ng mga lokal na pamahalaan ng Tupi, Tampakan, Tantangan, Banga, Polomolok at Koronadal ang kanilang Forest and Land Use Plan (FLUP) bago magsara ang taon, siniguro ng Department of Environment and Natural Resources (DENR) 12 na may tulong silang matatanggap. Maliban sa muling pagbuo ng DENR 12 ng Regional FLUP Technical Working Group na magrerepaso sa mga isusumiteng FLUP ng mga LGU, ilang ayuda pa ang ibinibigay sa kanila ng DENR. Ayon kay Forester Alangca, pinulong niya kamakailan ang mga planning and development officer at mga environment and natural resources officer ng mga naturang LGU upang talakayin ang kanilang mga suliranin sa pagbuo at pagkompleto ng kani-kanilang FLUP. Tinalakay rin kung paano matutugunan ang mga natukoy na problema. Ani Forester Alangca, mahalagang instrumento ang FLUP upang mailatag ng mga LGU ang kanilang kontribusyon sa pangangalaga sa mga kagubatan. Batayan ang FLUP sa mga polisiya, plano at programa na naglalayong balansehin ang kaunlarang panlipunan, ekonomiya at pangangalaga ng kapaligiran. Masisiguro rin nito na mapapangalagaan ang mga watershed sa bawat lugar, ayon kay Alangca. (DEDoguiles-PIA 12)



