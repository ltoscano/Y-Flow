DUMARAMI ANG NAGHIHIRAP

MUKHANG hindi nagrereplika ang sinasabi ng Malakanyang na umaangat ang ekonomiya ng bansa sa estado ngayon ng pangkaraniwang mga tao.
Malinaw sa isinagawang survey ng Social Weather Station na mas dumami ng 3% ang mahihirap ngayong taon kung ikukumpara ito sa datos ng naturang survey firm na isinagawa noong 3rd quarter ng nakaraang taon.
Kitang-kitang din sa 55% ng mga mahihirap ang talagang paghihikahos at ito ay isang patunay lamang na sablay ang administrasyong Aquino sa pagresolba ng kahirapan ng kanyang mamamayan.
Hindi maitatanggi ng Malakanyang na ang 12.1-milyong Filipino na mahihirap sa kasalukuyan ay indikasyon na ang kanilang kampanya at proyekto kontra kahirapan ay hindi sapat kagaya na lamang ng Pantawid Pamilyang Pilipino Program o CCT.
Maraming dapat baguhin si PNoy sa kanyang mga polisiya kontra sa pagdarahop at siguro marapat na rin niyang ikonsidera ang pagsibak kay Dinky Soliman bilang pinuno ng DSWD dahil mukhang hindi nito nagawa nang maayos ang kanyang trabaho sa kabila ng sangkatutak na pondong inilaan dito ng gobyerno.



