Gigil na gigil ako! — Bato
By Betchai Julian, Edniel Parrosa, Eralyn Prado August 24, 2016 “Gigil na gigil talaga ako sa kanila!”
Ito pa rin ang ipinarating na mensahe ni PNP chief Director General Ronald ‘Bato’ dela Rosa sa mga pulis na sangkot sa illegal drug operations sa kanyang pagharap kahapon sa pangalawang araw ng pagdinig ng joint Senate committee on justice and public order kaugnay sa sinasabing extrajudicial killings.
“If I have my way, ‘di ko na lang sasabihin pero ‘di ko ma-imagine na pulis, you swore to protect tapos ikaw ang magdodroga. ‘Di ko na sasabihin,” ayon kay Dela Rosa. Kasabay ito ng pag-amin ni Dela Rosa sa Senado na inaasahang lolobo pa ang kasalukuyang mahigit sa 300 tauhan ng PNP na sangkot sa droga.
“Honestly tataas pa ‘yan dahil sa war on drugs, maraming lumabas na information. Ang watchlist, nabulaga kami sa mga info na may tumatanggap na ganito o nagbebenta na ganito,” ayon kay Dela Rosa.
Ang mga sangkot ay isa-isa na umanong nawawala at inilipat sa iba’t ibang rehiyon.
Sa kasalukuyan ay nasa 756 ang namatay na may kinalaman sa droga mula sa isinagawang 569 police operations.
Pero pinaninindigan ni Dela Rosa na ang 756 na namatay ay maituturing o pinaniniwalaang nanlaban nang sila’y arestuhin o kaya’y nang-agaw ng baril.
“Otherwise, kung hindi sila nanlaban, eh ‘di buhay sana sila,” diin nito habang ipinupunto na, “Unless proven otherwise, I presume my men are performing their duties regularly.” Siniguro rin ni Dela Rosa sa Senate hearing kahapon na, “We always follow the rule of law.”
Aniya, panakot lamang umano ang paulit-ulit na pahayag ni Pangulong Rodrigo Duterte na papatayin ang mga tulak at gumagamit ng droga upang sila’y sumuko sa pulisya.

“Kasi this is psychological warfare. Kapag hindi sila tinakot, hindi sila su-surrender,” paliwanag nito.
Dagdag pa ni Bato, ang “shoot to kill order” ni Pangulong Duterte ay para lamang sa mga sumusubok manlaban at maglagay ng panganib sa buhay ng mga kapulisan.
Nang tanungin ni Sen. Bam Aquino kung masisigurado niya ang kaligtasan ng anak ng mag-asawang napatay ng Antipolo police na si Mary Grace Aquino, inalok ni Dela Rosa ang official residence nitong ‘White House’ sa Kampo Krame bilang pansamantalang tirahan.
“Come to me.

I’ll let you stay in the White House. You’ll be safe there,” seryosong alok ni Dela Rosa sa mga testigo.



