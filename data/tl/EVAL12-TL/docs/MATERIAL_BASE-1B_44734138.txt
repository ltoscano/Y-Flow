The Beatles: Phenomenal docu
By Ann Esternon SSeptember 21, 2016 Fan ka ng The Beatles – ang English rock band na hinangaan at patuloy na hinahangaan ng maraming henerasyon? Alam mo ba kung paano mag-perform noon sina John Lennon, George Harrison, Paul McCartney, at Ringo Starr? Kung paano sila humarap sa press at public noon? Kung paano mabaliw ang fans nila? Kung paano mahirapan ang grupo ng mga security sa bawat harap nila sa public? Ilan lang iyan sa ikinuwento ng documentary film nila na The Beatles: Eight Days a Week.

Nagsimula ang banda noong 1960 pero umikot ang movie sa kanilang touring years mula 1962 hanggang 1966. Isa sa dahilan kung bakit umangat nang husto ang banda ay dahil obra nila mismo ang kanilang mga kanta – na noong panahong iyon tanging grupo lang ng songwriters ang nakakagawa. Sarap lang pakinggan ang mga kanta na nasa movie tulad ng Please Please Me, A Hard Day’s Night, Help, at iba pa. Huli sa bawat video clip ng kanilang tour ang ‘di maawat na kasikatan ng banda kasama na rin ang puna ng mga kritiko sa kanilang buong imahe. Hagip din dito ang tour nila sa Pilipinas – isyu nga lang dahil inisnab “daw” ng bandang ito si Imelda Marcos. Mapapailing ka sa isang tour nila na bumuo ng crowd ng mahigit 50,000 – eksenang bonus sa movie. Simula na ngayon ang public viewing sa sinehan. Baka type mong maki-tour sa istorya nila na international phenomenal ang bawat eksena. Beatles na Beatles ang dating!



