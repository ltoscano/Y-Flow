
PDAF BROUHAHA NA NAMAN

SINELYUHAN na ng Kataas-taasang Hukuman ang isyu tungkol sa Priority Development Assistance Fund (PDAF) ng mga kongresista at senador matapos ideklara itong ‘unconstitutional.’
Dahil nga sinabi ng Supreme Court na labag sa batas, dapat ay patay na ang isyu, pero ito, PDAF na naman ang tema ng talakayan.
Lumalabas kasi na may ‘say’ pa rin ang mga mambabatas sa pondo na kaya naging kontrobersyal
ay nabulgar na pinagkakakitaan.
Gaya na lamang sa lumabas sa mga pahayagan na idinetalye kung saan mapupunta ang P200 million na pondo ni Sen. Jinggoy Estrada.
Ayon sa ulat, ibinigay ni Sen. Jinggoy ang P100 milyon sa Manila, P50 milyon sa Lungsod ng Caloocan at P50 milyon sa bayan ng Lallo sa Cagayan.
Kung ganun, wa-epek ang SC decision na nagsasabing ‘unconstitutional’ ang pork barrel ng mga mambabatas dahil may mando pa rin ang mga lawmaker.
Ang iisipin pa ni Mang Juan, of all people, bakit ang Manila na ang kanyang ama ang alkalde ang napili ni Jinggoy na bigyan ng P100 million?
Paano yaong napakaraming lugar na walang mga relative, kakilala at kaibigan sa Kamara at Senado na nangangailangan ng pork assistance?
Kayo na ang humusga.
SHABU LAGANAP SA BATANGAS
‘DI nakapagtataka ang nahuling daang milyong pisong halaga ng shabu sa Batangas, dahil ayon sa ulat na nakalap natin, ito’y katiting lang daw kumpara sa totoong estado ng operasyon ng droga sa lalawigan.
Laganap ang drug trafficking sa lalawigan ni Gov. V. Ang mga lugar na mabili ang shabu ay ang gambling dens, tulad ng sabungan at montehan.
Sa El Paso cockpit sa Nasugbu kung saan ay nilalaro ang baklayan ni Willy Mendoza ay talamak umano ang paggamit ng shabu ng mga gambling bettor.
Sa bayan ni Rosario Mayor Manny Alvarez ay namamayagpag ang montehan na ang mga mananaya ay pawang nakahithit umano ng shabu.
“Paging, Gen. Jess Gatchalian,” sigaw ng mga taga-Rosario.



