
COLLECTOR SA CAMANAVA AT NAPOLES KONEK KAY SEN. BAM

SA ginanap noong isang lingo na Senate inquiry kaugnay sa iskandalo ng ninakaw na bilyon-bilyong PDAF, may kanya-kanyang istayl ang mga senador sa pagtatanong sa mga “resource person” na naroon.
Sa kagustuhang matumbok ang problema, halos lahat sila ay nag-usisa sa posibleng kaugnayan ni Napoles o ng kanyang mga ginamit na NGO.
Pero napuna natin na si Sen. Bam Aquino ang bukod tanging hindi talaga nagbanggit ng apelyidong Napoles.
Kahit isang beses man lang!
Dala ng koryusidad, sinubukan nating magtanong sa ilang kaibigan sa posibleng dahilan ng pag-iwas ni Sen. Bam na mabanggit ang katagang Napoles o Napulis! Hek, hek, hek!
Ito ang ating napag-alaman. Sa kasagsagan ng kampanya ng mga senatoriable para sa 2013 elections, ang tulong ng media outlets o isang diaryo ay malaking bagay para sa kandidatura ni Bam Aquino.
Por yur impurmesyun, parekoy, sa Samar, Leyte at mga karatig lalawigan ay maimpluwensya ang nag-iisang daily newspaper doon na “Leyte Samar Daily Express” (LSDE).
Katunayan, maraming taon na ang nakararaan ay dati rin tayong kolumnista rito sa nabanggit na English broadsheet na pag-aari ni Ginoong Dalmacio Massey.
Oppps, kumusta na nga pala, Sir Massey?
Balikan natin itong si Sen. Bam Aquino.
Nobyembre 24, 2012 o sa kasagsagan ng kampanya ay naging panauhin ito sa nasabing newspaper, opkurs dahil may ilang kaibigan na siyang nakipag-ugnayan sa publisher at editors ng LSDE.
At kinabukasan lang ay isang Junjun Lim Napoles na anak ng may-ari ng JLN Corp. ang nag-post sa Facebook ng mga larawan ni Bam Aquino habang nasa tanggapan siya ng LSDE.
Kasabay ito ng pasasalamat ni Junjun Lim Napoles kay publisher Dalmacio Massey sa mainit na pagtanggap kay ngayon ay Sen. Bam Aquino.
Parekoy, hindi ang pagpunta noon ni Bam Aquino sa tanggapan ng LSDE o ang anomang tulong ng nasabing pahayagan ang ating binibigyang-pansin dito.
Sakali lang na may nagtataka rin kung bakit mukhang iwas na iwas si Sen. Bam na mabanggit ang apelyidong Napoles, ito kaya ang isa sa mga dahilan?
Hindi rin kaya kilala ni Sen. Bam ang anak ni Janet Lim-Napoles na si Junjun Napoles?
Gusto n’yo ng piktyur? Hak, hak, hak!
Karagdagan pa, wala kayang contribution ang JLN o si Junjun Napoles sa campaign fund ni Bam Aquino?



