Nagkakasakit na ang mga tao
By Bernard Taguinod October 16, 2016
Parang hindi magandang senyales ang ipinapakita ng Department of Transportation (DOTr) na mistulang sinasabi sa atin na hindi mareresolba ang problema sa trapiko kung hindi maibibigay ang emergency power.
Paano kung hindi nga maibigay ang emergency power, hindi na mareresolbahan ang problemang ito na pumepeste sa Metro Manila?
Marami naman sigurong paraan para resolbahin ang problemang ito, political will lang talaga ang kulang sa pagpapatupad ng batas trapiko. Napakaraming batas, hindi lang national, kundi mayroon pang mga ordinansa ang bawat lungsod sa Metro Manila pero hindi naipapatupad na kung bakit ay hindi ko maintindihan!
Sana habang naghihintay ang DOTr sa emergency power na ito, gumawa ng mga hakbang na makakatulong na resolbahin ang problemang ito dahil ang mga tao, nagkakasakit na sa bato dahil hindi makaihi dahil sa mahabang oras na nagugugol sa gitna ng trapiko.
Hindi lang ang mga motorista ang nagkakasakit na dahil sa pagpipigil sa pag-ihi kundi maging ang mga pasahero ng mga pampublikong sasakyan.
Mabuti sana kung ang mga pampasaherong bus eh tulad ng mga provincial buses na may sariling CR, kaso wala eh kaya walang magawa ang mga pasahero kundi magtiis at magpigil sa pag-ihi.
Siguro bukod sa bato ay marami na ring nagkaka-UTI o urinary tract infection sa mga motorista dahil sa kalupitan ng trapik.
Dagdag stress din ang trapiko kaya tinanong ko si Mr. Google kung anong mga sakit na dulot ng stress sa mga tao.
Sabi ni Google: ang ilan sa epekto ng stress ay pananakit ng ulo, paninikip ng dibdib, pananakit ng mga kalamnan, kawalang gana sa pakikipagtalik, hirap sa pagtulog at pananakip ng sikmura.
Maging ang mood daw ng tao ay maaaring maapektuhan din ng madalas na pagkakaranas ng stress, kaya huwag na raw kayong magtaka kung karamihan sa mga commuters at motorista ay nakakaramdam tulad ng pagiging hindi mapakali, kawalan ng kontrol sa galit at depresyon.
Kaya pala karamihan sa mga tsuper o driver eh maiinit ang ulo sa lansangan dahil sa stress na kanilang nararanasan.
Hindi lang ‘yan, ang daming oras ang inaagaw ng trapik sa mga bata dahil hindi nakakauwi ng maaga ang kanilang mga magulang. Mas mahal ‘yun kesa sa P3 billion na nawawala sa ekonomiya. Gising!



