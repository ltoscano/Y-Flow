14 hours si PNoy nakipag-usap sa pamilya ng SAF 44

BUMAWI si Pangulong Noynoy Aquino sa mga pamilya ng SAF 44 na 24 oras ibinurol sa NCRPO Multi-purpose Center sa Camp Bagong Diwa sa Bicutan, Taguig City.
Umabot sa 14 oras ang pakikipag-usap ng Pangulo sa mga pamilya ng fallen commandos.
Nangako siya ng sapat na tulong at hustisya sa mga pamilya.
Sa ganitong punto, naibsan ang matinding himagsik sa kalooban ng mga naiwan ng SAF 44 na nasawi sa pagsisilbi ng arrest warrant sa dalawang high profile terrorist na nasa loob ng erya ng MILF nitong nakalipas na Linggo.
Oo, bumawi talaga si PNoy sa hindi nya pagsalubong sa arrivals ng SAF 44 sa Villamor Air Base nung Huwebes, dahil mas pinili niyang “makipagsosyalan” sa isang car show sa Laguna. Tuloy katakot-takot na batikos ang inabot niya lalo sa social media.
Ang problema na lang ngayon ni PNoy ang panawagan ng nakararami na suspendehin na muna ang pagsusulong sa Bangsamoro Basic Law sa pagitan ng Moro Islamic Liberation Front (MILF) at pamahalaan.
Paano ba ‘yan, Mr. President?
Abangan na lang po natin ang mga susunod na mangyayari sa napakasensitibong isyung ito.
Mabuhay ang Pilipinas… Dapat isang bansa, isang diwa, isang AFP at isang PNP!!!



