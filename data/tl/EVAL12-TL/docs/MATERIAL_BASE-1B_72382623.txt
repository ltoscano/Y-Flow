Antipolo, natatanging lungsod na Bicycle-Friendly sa bansa

February 19, 2016

LUNGSOD NG ANTIPOLO, Rizal Pebrero 19 (PIA) -- Kinilala ng Department of Environment and Natural Resources (DENR) ang lungsod ng Antipolo bilang natatanging Local Government Unit (LGU) na “Walkable-Bikeable City” sa bansa.
Ang lungsod ay ginawaran ng Sertipiko ng Pagkilala sa ikalawang Bayanihan sa Daan Awards na ginanap sa Kalayaan Hall, Malacañang Palace noong Enero 29, 2016 bilang pakilala sa pagpapaayos at pagpapagawa sa mga kalsadang dinadaanan ng mga siklistang umaakyat sa Antipolo. Sinabi ni Antipolo Mayor Casimiro “Jun” Ynares III na nilinis at pinalawak ang mga kalye at nagtalaga ng sidewalks at bicycle lanes upang maging bicycle-friendly at walkable ang siyudad at mabawasan ang polusyon dito. “Nakakataba po ng puso na nagbubunga po ng maganda ang mga proyekto na ating ginagawa para sa ikaaayos at ikauunlad ng ating bayan na kinikilala naman ng pamahalaang nasyunal,” pahayag ni Mayor Ynares. Daan-daang sikilista ang pumupunta sa Antipolo mula Lunes hanggang Biyernes, habang umaabot naman sa 1,000 siklista ang dumadayo tuwing Sabado at Linggo kung kaya’t kasama sa adbokasiya ng lungsod na gawing sentro ng pagbibisikleta ang Antipolo at masiguro ang kaligtasan ng mga siklista.

Nilinis at pinalawak ang mga sidewalks at pedestrian lanes kasama na dito ang pagtatalaga ng 50 bike patrols na rumoronda sa lungsod. Nagdulot ng maayos na daloy ng trapiko ang maluluwag na kalye na nagpapabilis rin sa pagreresponde ng mga bike patrols sa oras ng aksidente o sakuna. Ipinahayag din ni City Administrator Robert Nacianceno na isang malaking hakbang para sa siyudad ang pagkakatatag ng Bikeways Office na mangunguna sa mga programa ng mga siklista.

Bukod dito, dalawang taon nang nagsasagawa ang pamahalaang lokal ng Padyak Pasyal para sa Taktak at Padyak Pasyal para sa Rizal upang lalong isulong ang paggamit ng bisikleta sa lungsod. Nakapila na rin ang iba’t ibang programa para sa mga siklista gaya ng Le Tour de Filipinas (Pebrero 18), Ronda Pilipinas (Abril 6) at Takbo, Padyak Pasyal para sa Taktak sa Mayo, ang taunang programa ng pamahalaang lokal. Nagmula sa pagtutulungan ng Share the Road Movement, DENR, Office of the Presidential Adviser for Environmental Protection (OPAEP), Department of Transportation and Communications (DOTC), Department of Public Works and Highways (DPWH), and Climate Change Commission (CCC) ang Bayanihan sa Daan na may layuning ilaan ang kalahati ng kalsada sa sidewalks at bike lanes habang sinisikap ayusin ang sistema ng transportasyon sa kabilang kalsada. (Antipolo PIO/PIA-Rizal)



