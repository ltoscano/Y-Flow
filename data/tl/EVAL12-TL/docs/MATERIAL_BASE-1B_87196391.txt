
AYUSIN ANG SISTEMA SA PCSO

INUMPISAHAN na noong Martes ang oral argument sa Supreme Court hinggil sa ligalidad ng Priority Development Assistance Fund at Disbursement Acceleration Program na parehong kilala sa tawag na pork barrel. Bilyon-bilyong halaga ng pera ng taumbayan na kinuha sa pamamagitan ng buwis ang nakataya sa usaping ito na pinaglalaruan at winawaldas ng iilang mga opisyales at favored crooks ang pera ng bayan.
Nitong mga nakaraang mga araw ay personal kong nasaksihan kung gaano kahirap ang dinaranas ng mga mahihirap nating mga kababayan na humihingi ng tulong sa mga ahensiya ng gobyerno, gaya ng Philippine Charity Sweepstakes Office.
Sinamahan kasi ng asawa ko ang isang indigent na kamag-anak niya para humingi ng tulong sa PCSO dahil hindi nila kayang bayaran ang nagastos nila sa pagpapagamot sa isang hospital na umabot sa mahigit P80,000. Sa rami nang hinihinging requirement para maisumite sa PCSO ay tiyak na susuko ang isang pasyente lalo na kung walang pinag-aralan at ‘di alam kung sino ang kakausapin.
Ngunit pagdating niya sa PCSO ay mas matindi ang hirap na inabot niya dahil kasabay niyang nakapila roon ang libo-libong gaya niya na umaasa ng tulong sa PCSO. At dahil nga panay sila mahihirap ay tila hayop sila kung itrato ng mga sekyu at mga frontline employee na daig pa ang Malakanyang sa higpit ng seguridad.
Mukhang pinahihirap din talaga nila ang sistema para sumuko ang mga tao at hindi na bumalik at huwag ng magtiyagang pumila. Dahil sa hindi maayos na sistema ay ilang beses din silang pinabalik-balik at doon mo maiisip ang mga gaya nina Janet Lim-Napoles, na nangulimbat ng bilyon-bilyon pero hindi pinahi-rapan na gaya ng ginagawa sa mga mahihirap na ito.
Nang sa wakas ay ibinigay na ang guaranty letter ay lalong nanlumo ang “biktima” nang P11,000 lang ang naibigay sa kanya, ibig sabihin ay hindi pa rin makalalabas ng hospital ang kanyang ina dahil malayo ito sa P80,000 na bill nila. Sa harap ng mga pangyayaring ito ay nararapat lang na talagang baguhin na ang sistema hinggil sa paraan ng paggastos ng pera ng bayan.
Hindi na ito dapat ipaubaya sa kamay ng iilan lang at sa halip ay dapat magamit ito sa tamang paraan at kapakanan ng maraming mahihirap na mamamayan.



