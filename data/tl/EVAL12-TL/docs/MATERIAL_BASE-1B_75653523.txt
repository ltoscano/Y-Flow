
Customs at hindi si GM Honrado ang may poder sa NAIA 3 HANGGANG ngayon ay hindi pa rin malinaw kung magkano ang dapat ibayad ng gobyerno sa Philippine International Air Terminals, Co. Incorporated o Piatco, ang kompanyang kasama ng AG Fraport na nagtayo ng NAIA 3. Fully operational na ang Naia 3 at katunayan, dyan na lumilipad ang maraming airlines na dati ay pinaghaharian lang ng Cebu Pacific. Maraming side issue ang paliparan na ’yan, unang-una ay kung ito ba ay naaprubahang maging Philippine Economic Zone tulad ng Clark, Subic o Cagayan port. Malaki kasi ang kaibahan kapag ang isang area ay naikunsiderang special economic zone. Ibig sabihin, production output ang base kaya hindi sila papatawan ng buwis. Kaya nga naging malaking isyu sa Subic ang mga smuggled Pajero at mga Hummer luxury vehicles na nabunyag na ipinagbibili sa labas gayong wala naman itong binayarang buwis. Kung sa loob ng special economic zone mo gagamitin, well and good, tax free ka. Pero iba na ang usapan kapag ginawa nang sindikato ang free importation. Ang pagkakaalam natin, ganito ang sitwasyon ng NAIA 3. May mga proponents na gustong maideklara itong special economic zone kaya lahat ng mga imported materials sa pagtatayo nito mula sa alambre hanggang sa computer system ay tax free. Ang problema, hindi pa naaprubahan ng Peza o Philippine Economic Zone Authority na nasa ilalim ng Department of Trade and Industry ang aplikasyon ng NAIA 3 bilang economic zone. Unang-una, magiging special economic zone ka lang kung manufacturing company ka at exportation ang nature of business mo. Pero lahat ng ginawa ng Piatco ay importation kaya natural lang na habulin siya ng BIR. Katunayan, sa March 2002 Board Resolution na pirmado ni PEZA Corporate Secretary Luisito Trinidad, pinapayagan ang Piatco na iproseso ang mga import permit at i-release ang kanilang mga inangkat na materyales at mga equipment pero kailangang magbayad sila ng surety bond habang hindi pa nareresolba ang usapin. Ang problema, hindi nag-post ng surety bond ang Piatco na aabot sa mahigit US$200 million para sa parehong amount ng kanilang mga ipinarating na materyales at equipment. Kung aprubado bilang special economiz zone, ang mga insentibo ay income tax holiday sa partikular na mga taon na parang exempted ka sa corporate income tax, tax and duty free sa pag-import ng mga raw materials, capital equipment, machineries at iba pang pribiliheyo. Pero dahil hindi nga aprubado ang economic zone status ng NAIA 3, ergo, sakop siya ng lahat ng pagbubuwis. Katunayan, hinahabol ng BIR ang Piatco ng halagang P1.23 billion buwis dahil sa mga imported materials na inangkat nito para gamitin sa konstruksiyon ng paliparan. Mismong ang Court of Appeals ang nagbigay ng go signal sa BIR para singilin ang Piatco. Ang magandang tanong ngayon, BIR lang ba ang dapat maghabol sa Piatco? Hindi po, dahil ang Bureau of Customs ang siyang tunay na may personality para maningil sa mga imported materials and equipment ng Piatco. Since hindi nga ito nangyari dahil sa pag-aakalang special economic zone ang NAIA 3, ibig sabihin, walang karapatan si MIAA General Manager Jose Manuel Honrado para pamahalaan ang bagong paliparan. Ibig sabihin, dapat may ginagawang aksiyon si Customs Commissioner Philip John Sevilla para kunin ang management ng lahat ng concession sa NAIA 3, kabilang na ang paniningil sa mga airlines. General Hondrado, remit n’yo lahat sa Customs ’yang nasingil n’yong upa at ang lahat ng kinita ng paliparan magmula nang magbukas ’yan. Wala kayong karapatan sa NAIA 3 kung hindi magwalis at ayusin ang mga pasilidad, GM Honrado.



