TABINGING KATARUNGAN

ANO ba talaga, parekoy, ang dapat gawin sa mga senador at kongresman na inaakusahan ng mga kasong korapsyon at pandarambong sa usapin ng suspensyon at pagtitiwalag sa mga ito?
Itoâ€™y katanungan ng mga mamamayan sa magkaibang aksyon ng Kamara at Senado sa suspensyon ng tatlong senador na kinasuhan ng pandarambong kaugnay ng kontrobersya sa pork barrel o Priority Development Assistance Fund.
Lumalabas na may dalawang klaseng suspensyon: suspensyon bilang parusa sa nagawang pagkakamali ng mambabatas at suspensyon bilang hakbang para pigilin ang mambabatas na gamitin ang kapangyarihan nito laban sa kasong kinahaharap nito.
Lumitaw ang katanungan, parekoy, makaraang magkaiba ang aksyon ng Kamara at Senado sa kani-kanilang mga miyembro na nahaharap sa mga kasong pandarambong.
Hindi sumunod ang Kamara sa kautusan ng Sandiganbayan para suspendihin si dating Pangulong Gloria Macapagal-Arroyo ng 90-araw bilang mambabatas.
Ito umano ang isinasaad ng 1987 Constitution, lalo na ang Article VI, Section 16, Paragraph 3 na nagsasabi kung paano maparusahan ang isang kongresman.
Para rin sa mga senador ang tadhanang ito ng Konstitusyon.
Sa kabilang banda, sumunod naman ang Senado sa kautusan ng nasabing hukuman na suspindehin sina Senador Juan Ponce Enrile sa loob ng 90-araw.
At hindi nito ginamit ang tadhana ng Konstitusyon gaya ng ginawa ng Kamara.
Kasama sa pakahulugan ng suspensyong ito, parekoy, ang kawalan ng kapangyarihan ng mga mambabatas-senador na gumawa ng trabahong senador gaya ng pagpapanukala ng batas at pagdalo sa mga sesyon at karapatan sa sahod at benepisyo at iba pa.
King-ina, para sa mga mamamayan, nagmumukhang doble kara mismo ang pamahalaan at napagdudulot ito ng kalituhan sa kanilang hanay.
Nakalilito dahil apektado ang kanilang pagtanggap ng mga inaasahang pakinabang mula sa serbisyo publiko ng mga mambabatas at karapatang pantao na dapat ay ibigay sa lahat, mambabatas man o ordinaryong mamamayan.
Magandang linawin ang mga usaping ito sa mga mamamayan upang mapawi ang kanilang mga pangamba na maruming pulitika ang mga nagaganap na ito na kakambal na rin ng kawalan ng patas na katarungan.
Kapag pamumulitika at kawalang ng katarungan ang maghahari sa lahat, king-ina, saan tayo pupulutin diyan? BURDADO/JUN BRIONES



