
PETILLA INUTIL, SIPAIN NA!

KUNG anong klaseng opisyal ng pamahalaan itong si Energy Secretary Jericho Petilla ay hindi natin alam, parekoy.
Akalain mo, binaboy na tayo sa sarili niyang alok na magre-resign siya kung hindi niya maibabalik ang lahat ng kuryente sa dinaanan ni Yolanda na mga lugar, binababoy pa rin tayo sa pagsasabi nitong walang pagtataas ng kuryente ngayon.
Kapaskuhan ang deadline ng pagbabalik ni Petilla ng kuryente sa mga na-blackout ni Yolanda.
Pero sa pagpunta ng National Press Club sa Leyte sa pangunguna ng pangulo nitong si Benny Antiporda, kinailangan pa ng mga ito na magpamahagi ng mga generator para magkailaw lang ang ilang lugar doon.
Nag-resign naman si Petilla pero hindi tinanggap ni PNoy.
‘Yan ang isang malinaw na pambababoy o consuelo de bobo ng mag-amo sa mga biktima ng kalamidad.
May laste kundi man kadena na nakatali sa resignation letter ni Petilla nang iabot niya ito kay PNoy.
Ngingisi-ngisi lang naman si PNoy sa hindi pagtanggap nito sa pagbibitiw ni Petilla.
Mga@*&G&%&Tx*@K.
o0o
Ngayon naman, patuloy ang pambababoy ni Petilla sa mamamayan.
Sabi niya, walang kaso o walang epekto ang pagsasara ng Malampaya plant sa presyo ng kuryente.
Ano ‘kamo?
Sa ibang salita, wala umanong pagtataas ng presyo ng kuryente, lalo na sa kabuuang Luzon.
Dahil malamig naman daw ang buong bansa, kasama na ang Luzon sa mga buwan ng Disyembre at Enero.
Ibig sabihin, hindi gaanong gumagamit ng mga aircon at electric fan ang mga tao kaya maliit lang ang konsumo at kung ganun ay hindi magmamahal ang kuryente.
Pinaiiral ni Petilla ang paniniwala sa law of supply and demand na kung maliit o matumal ang demand o konsumo, bumababa ang presyo ng mga bilihin.
Eh, tarantado naman talaga itong si Petilla.
Nakalimutan nitong naririyan ang Electric Power Industry Reform Act o batas sa kuryente na ginagamit ng mga kompanya ng kuryente para sa walang habas na pagtataas ng presyo ng elektrisidad.
Walang demand-demand diyan sa EPIRA dahil binigyan nito ang mga kompanya ng kapangyarihan na magtaas-baba ng presyo kung kailan nila gustong kumita.
Isa pa, laman na nga ng lahat ng balita na magkakaroon ng P8 kada kilowatt-hour na dagdag sa Meralco power dahil sa Malampaya shutdown, sinasabi pa rin nitong si Petilla na hindi magmamahal ang kuryente.
Hoy, Mr. Petilla, gusto mo bang kami na ang sumipa sa iyo sa puwesto?
Magbitiw ka na lang, inutil!



