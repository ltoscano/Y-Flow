229 na health center sa South Cotabato nabigyan ng TseKap equipment package

June 06, 2016 LUNGSOD NG KORONADAL, South Cotabato, Hun. 6 (PIA) -- Nabiyayaan ng mga kagamitang medikal ang may 11 rural health unit at 218 na health station sa buong South Cotabato kamakailan. Bigay ng Department of Health ang mga TseKap equipment package na kinapapalooban ng dalawang noncontact thermometer, isang stethoscope, isang digital blood pressure apparatus, isang glucometer set, isang dressing set at dalawang nebulizer.

Ayon kay Genesis Navales, provincial health education promotion officer, dahil sa kagamitang ito, mas mapapalawak ang serbisyong hatid ng mga rural health unit at health station tulad ng pagsukat ng blood pressure at blood sugar, dressing ng sugat at pangangalaga sa may hika. Bukod sa paglalapit ng serbisyong medikal sa mga kumunidad, layunin din ng DOH sa pamamahagi ng TseKap equipment package ang maibsan ang dami ng mga taong pumupunta sa mga pampublikong ospital. Isinagawa ang turn over ceremony ng TseKap package sa The Farm @Carpenter Hill sa Koronadal noong Mayo 30. (DEDoguiles-PIA 12)



