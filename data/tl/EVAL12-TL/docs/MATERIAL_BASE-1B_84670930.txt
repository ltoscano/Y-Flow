
NASAAN SI PING LACSON, PONDO NG YOLANDA UBOS NA RAW?

KAKAIBA ang singaw ng panahon sa Malacañang ngayon.
Ang titulo na Czar o tigasin na pinuno ay tila isang basang sisiw na lamang? Ang dating kilala na matapang, tiklop at tiyope na nga ba ngayon?
Bakit kaya?
Tinutukoy natin dito ang dating PNP Chief at dating palaban na senador, si Panfilo “Ping” Lacson.
Nasaan ka na ba ngayon, Czar Ping?
Nakabibingi ang iyong katahimikan habang nagpipista ang inyong mga kasama sa mga biyayang handog ng mga donasyon mula sa ibang bansa at mismong kaban ng bayan nina Maria at Juan dela Cruz?
Mayroon P137-bilyon ang pondo para lang sa mga biktima ng super bagyong Yolanda.
Tiyak, kaunti pa lang ang nagamit doon. Medyo Malaki ang nadale ng mga tiwaling tao ng Malacañang nang itayo nila ang P838 kada kuwarto na “bunk houses” na ikinagalit mo noon.
Ano na ang nangyari?
Iba kasi ang tiwala sa iyo ng taumbayan lalo na kapag nagalit ka na.
Nang matuklasan mo ang malalang pandaraya ng kontraktor ng bunk houses, natuwa ang lahat dahil inakala ng marami na maipakukulong mo sila na mga magnanakaw.
Hayan nga eh, bumagyo ng Ruby, ‘yung bunkhouses ninyo, nawarak na tila papel lang?
Mabuti at humina si Ruby.
Ano kaya kung kasinglakas din siya ni Yolanda katulad sa unang pagtaya bago siya dumating, Mr. Ping?
Humirit ng dagdag na P23-bilyon si pork barrel at Disbursement Acceleration Program scam teacher Butch Abad para pa rin daw sa Yolanda victims, nasaan ka Ping?
Hindi ba dapat naroon ka sa tabi ni Abad para ipagtanggol ang pangangailangan ng pondo para sa kalamidad?
Ginawa ka pang Czar! Tinanggap mo naman, ‘yun pala inutil ka rin?
Sana, Mr. Czar, ay bitiwan mo na ang iyong puwesto sa kamay ng rehimen ni Aquino bago nila mawasak ang buo mong pagkatao.
Naririning mo ba ang mga bulungan sa ibaba? Sa lupa?
Mismong mga naniniwala sa iyo noon, ngayon ay masama na ang kanilang loob – laban sa iyo!
Heto ang huling sabi ni BAD BOY DAP BOY Butch Abad.
P2.4 bilyon na lamang daw ang natiitira na pondo para sa rehabilitasyon ng Yolanda victims.
Owwws? Alam mo ba ito, Czar Ping?
Kung hindi, aba, nakaaa-CZAR na kayong talaga!
Matindi talaga si Abad.
Ni hindi siya natinag sa galit nina Senators Miriam Defensor-Santiago at Senate finance committee chairman Chiz Escudero nang pigain siya tungkol sa pondo ng Yolanda. Oo nga!
Pero wala ring nangyari. Ipinasa rin ng mga senador ang hiling ni Butch.
Magkano po kaya ang komisyon, Ping Lacson? BALETODO/ED VERZOLA



