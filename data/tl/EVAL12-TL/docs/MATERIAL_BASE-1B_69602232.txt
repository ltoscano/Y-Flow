Tuloy ang laban vs illegal drugs ng QCPD sa pangunguna ni Supt. Eleazar By Kaye Dacer July 29, 2016
Napahanga ang inyong lingkod sa tapang, determinasyong at dedikasyong ipinamalas ni Quezon City Police District Director Sr. Supt. Guillermo Lorenzo Eleazar para resolbahin ang matinding problema sa iligal na droga sa kanyang nasasakupan.
Kinailangang pagtuunan ng pansin ni Supt. Eleazar ang problema sa iligal na droga dahil malawakan na ito na kung ikukumpara sa isang sakit ay isa na itong kanser.
Kung katulad na ng kanser ang problema natin sa iligal na droga, sabi nga ni Supt. Eleazar ay kailangan dito ng aksyon na higit pa sa operasyon upang ito ay tuluyang magamot o gumaling. Ang pananaw na ito ng opisyal ang nag-udyok upang magpatupad siya ng internal cleansing sa kanyang nasasakupan.
Ang cleansing ay ipinatupad ni Supt. Eleazar sa pamamagitan ng pagpalit sa mga pulis na nasa puwesto lalo ang mga maituturing na nasa “frontline” ng laban kontra droga.
Sabi nga ng QCPD Chief kung ikukumpara sa paggamot ng sakit ay maituturing na transplant ang inilatag niyang solusyon sa problema sa iligal na droga sa kanyang distrito.
Sabagay nga naman kung umiikot lamang ang problema sa tao, opisyal at mga tauhan ng PNP ay walang solusyong maipatutupad sa halip ay maghahawa-hawa lamang ang mga ito hanggang sa lumala at mahirap nang gamutin.
Ganito ang nakitang senaryo ng opisyal kaya kahit masakit sa kanya ay kinailangan niyang alisin ang mga opisyal at tauhang nabigong tumupad sa tungkulin para palitan ng mas aktibong mga tauhan at opisyal na magseseryoso sa laban kontra droga.
Malinaw na pruweba ng ginawang ito ng opisyal ay ang pagsibak ni Eleazar nito lamang Miyerkules, Hulyo 27 sa 88 tauhan ng Anti-Illegal Drug Units ng QCPD. Hindi lamang iyan dahil nauna nang sinibak ni Eleazar ang 53 tauhan ng Anti-Illegal Drugs ng QCPD Station 6 at inilipat ang mga ito sa Mindanao.
Naging basehan ng opisyal sa pagsibak ay ang rekomendasyon ng kanyang mga station commander.
Bilang opisyal ay mahirap talagang manibak ng tauhan pero kailangang maibalik ang tiwala at respeto ng publiko lalo na’t kontaminado na rin ng droga ang hanay ng pulisya.
Kumbaga sa paggamot sa kanser, masakit na proseso man ang gamutan gaya ng chemotherapy, ito ay kinakailangang gawin para masagip ang bansa mula sa malalang problema ng droga.
Saludo tayo sa ipinamalas na propesyunalismo ni Supt. Eleazar na malinaw na pruweba na ang kapakanan ng taumbayan ang kanyang prayoridad at maisalba ang ating bayan mula sa panganib na hatid ng iligal na droga.
Kahanga-hanga talaga ang ginagawang paraang ito ni Eleazar na pagpapamalas ng kanyang lalim na mag-isip ng solusyon na ikinakasa ay pangmatagalan ang epekto.
Desidido si Eleazar na ipagpatuloy ang kanyang mandato at pagtagumpayan ang laban sa iligal na droga sa ilalim na rin ng gabay ni National Capital Region Police Director Chief Supt. Oscar Albayalde.
Inspirado rin si Eleazar sa kanyang pagtatrabaho dahil solido ang suportang ibinibigay ni Pangulong Rodrigo Duterte sa pulisya na nasa ilalim ng liderato ni PNP Chief Director General Ronald ‘Bato’ dela Rosa.



