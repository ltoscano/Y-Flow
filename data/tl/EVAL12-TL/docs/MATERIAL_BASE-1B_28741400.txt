
Mga maliliit na negosyante sa N. Cotabato nabigyan ng tulong

August 02, 2016

LUNGSOD NG KIDAPAWAN, North Cotabato, Agosto 2 (PIA)--- Abot sa 192 na mga maliliit na negosyante dito sa probinsiya partikular sa bayan ng Tulunan ang napagkalooban kamakailan ng tulong mula sa pamahalaang panlalawigan.

Ang pamamahagi ng tulong na pinangasiwaan ng Provincial Cooperative Development Office (PCDO) at Office of the Provincial Agriculturist (OPAg) ay sa ilalim ng Serbisyong Totoo Entrepreneurial Program (STEP).

Kabilang sa mga naging benepisyaryo ay ang mga sari-sari store owner, fruit and vegetable stall owner at pati na ang mga manikurista at pedikurista.

Ang natanggap na tulong ay gagamitin ng mga ito bilang pandagdag sa kanilang puhunan. Nakatanggap ang mga ito ng abot sa P4,000 hanggang P5,000 puhunan bawat isa.

Kaugnay nito, hinimok ni 3rd District Board Member Jonathan Tabara ang mga benepisyaryo na pagbutihin pang lalo ang kanilang mga malilit na negosyo gamit ang pondong tinanggap mula sa pamahalaang panlalawigan.

Layon ng STEP na tulungan ang mga maliliit na negosyante na makaiwas sa 5-6 o pautang na may mataas na patong o interes. Nakapaloob sa STEP ang pagpapahiram ng puhunan sa mga small scale business owner nang walang babayarang interes kundi ang principal amount lamang. (SJDuerme-PIA12 with report from JSta.
Cruz-NorthCot Media Center)



