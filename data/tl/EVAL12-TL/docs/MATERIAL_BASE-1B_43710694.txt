Pamamahagi ng ayudang bigas sa mga biktima ng El Nino, pansamantalang sinuspende

May 06, 2016

LUNGSOD NG KORONADAL, South Cotabato, May. 6 (PIA)â€”Pansamantalang ititigil ng pamahalaang panlalawigan at ng Philippine Red Cross ang pamamahagi ng ayudang bigas sa mga sinalanta ng tagtuyot. Kinumpirma ni Mila Lorca, action officer ng Provincial Disaster Risk Reduction and Management Council, na pagkatapos ng kanilang pamamahagi ng tulong na bigas sa Sabado, magpapahinga muna ang mga volunteers at Philippine Red Cross sa paghahatid ng bigas sa kanayunan. Maliban sa kailangang pagpapahingahin ang mga boluntaryo, pagbibigay daan na rin ito sa halalan. Sa taya ni Lorca, muling aarangkada ang relief operation isang linggo, matapos ang halalan. Sa ulat ng PCRRMC, mula April 27 hanggang Mayo 4, nakapaghatid ang Philippine Red Cross ng halos 25 libong rice pack sa mga pamilyang apektado ng tagtuyot. Sa kabuuan, plano ng pamahalaang panlalawigan na makapaghatid ng ayudang bigas sa 85,000 na pamilya. (DEDoguiles-PIA 12)



