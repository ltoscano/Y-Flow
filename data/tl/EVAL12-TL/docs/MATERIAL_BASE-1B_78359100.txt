PERA NI JUAN NAPAGLALARUAN

APAT na senador ang nakakuha ng P370 milyon sa kasagsagan ng impeachment ni CJ Renato Corona, ‘yan ang bagong ulat na tumambad kay Mang Juan. At ang mga nabiyayaan sa naturang milyones ay sina Sen. Jinggoy Estrada, Bong Revilla, Bongbong Marcos at Vicente Sotto.
Galing daw ito sa pondo ng Disbursement Accelaration Program (DAP) na tulad ng pork barrel ay itinuturing din na ‘iligal’ ang paggamit.
Kung bakit sa panahon na nililitis si Corona ito inilabas ng DBM at sa opposition lawmakers pa naibigay? Aba’y nakadududa nga talaga!
Pero ‘di lang ngayon kundi matagal na ring pinag-uusapan ang isyu sa DAP at nabanggit na ito sa mga nakaraang Senate inquiry.
Ang DAP, ayon sa ‘di mahinto-hintong tsismis noon, ay ginamit na pansuhol sa mga senador para masiguro ang conviction ni Corona.
Ngayon ay tila lumiliwanag ang tsismis. Ang tanong, eh, ang sinasabing P370 million DAP fund na ito ay suhol ba sa nabanggit na mga senador? Habang nagtatagal ay unti-unting lumalabas ang katotohanan sa likod ng ‘di mapatid-patid na ulat ukol sa nakawan sa kaban ng bayan.
Pagkatapos ng P370 million fund release na ito sa naturang mga senador, ano na naman kaya ang susunod nating malalaman?
Tiyak na marami pang lalabas na kalokohan ng mga nagbabait-baitang mga lider ng bayan pero sa katotohanan, sila’y pahirap kay Juan.
Dahil sa totoo lang, pera ni Juan ang kanilang pinaglalaruan!



