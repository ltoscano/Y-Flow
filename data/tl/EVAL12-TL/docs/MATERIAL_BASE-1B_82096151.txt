NFA-DA, MAY TONGPATS NA MAY OVERPRICING PA

MINAMANMANAN natin ang mga nagaganap na krimen na gawa ng mga opisyal ng pamahalaan kaugnay ng paghahanap nila ng mga pribadong indibidwal na sinasabi nilang may kagagawan sa ilang malalaking problema sa mahal kong Pinas.
RICE SMUGGLING
May itinuturo ang mga bosing ng gobyerno na malaking rice smuggler kuno. Kaya panay ang imbestigasyon ng Senado at ng Department of Justice sa taong ito at pinalalabas pa ang ibang smugglers din.
Ngunit may umuusok ngayon na kakabit ng imbestigasyon dito. May mga bosing ng gobyerno na gusto umanong huthutan ng salapi ang mga pinagbibintangan nilang smuggler.
At ang gusto ay baul-baul na pera. Sino-sino ang mga ito na matataas na opisyal ng pamahalaan?
ALERT ORDER
Itong pag-iisyu ng “alert order”, mga Bro, ang isa ring modus ng mga korap para pagkakitaan ang mga pribadong rice importer.
Basta bigas, alisto ang mga korap sa pag-iisyu ng mga “alert order” para makotongan nila ang mga importer.
Sino-sino ang mga may pakana ng mga alert order para lang sila magkapera?
Matataas ding opisyal umano ang mga nasa likod ng mga ito.
PERMIT INISYU
Reklamo ng mga rice importer, na ilan sa kanila ay tinatawag ng mga korap na smuggler, hindi sila maglalakas-loob na mag-angkat ng bigas kung walang iniisyu na permit para rito ang National Food Authority-Department of Agriculture.
Ngayong nagkakaipitan o nagkakabukingan sa isyu, talo pa ng mga taga-NFA-DA si Poncio Pilato sa paghuhugas-kamay sa mga pananagutan.
At panay turo sa kanilang mga binibigyan ng permit na may kagagawan ng smuggling, sabay-sabing wala silang kinalaman sa problema.
WALANG BALAK
Ito ngayon ang masakit.
Sa mga imbestigasyon, pinagagalitan ng mga malilinis at matuwid kunong mga bosing ang mga opisyal ng NFA at DA sa pagiging korap o kaya’y pabaya ng mga ito.
Pero hindi natin nararamdaman na may pagpupursige ang mga bosing na idamay o papanagutin din sa smuggling ang mga taga-NFA at DA.
Tila walang balak ang mga bosing na suspendihin, sibakin sa puwesto at ikulong ang mga korap sa nasabing mga ahensya sa kabila ng paglabas ng mga ebidensya na mas masahol ang mga ito kaysa ang mga pinagbibintangan nilang nagkokontrabando ng bigas.
KASO SA OMBUDSMAN
Mayroon nang mga kaso laban sa mga opisyal ng NFA at DA sa opisina ni Manang Conchita carpio-Morales. Pero wala tayong naririnig na mabilis na aksyon ang Ombudsman dito.
Tanong: aamagin kaya ang mga kasong ito sa Office of the Ombudsman at tanging ang pribadong indibiduwal lang ang tuturuan ng leksyon ng mga bosing sa pamahalaan?
OVERPRICING SA BIGAS
Bukod sa “maiskam” na pag-iisyu ng permit o authority to import ng mga pribadong rice importer, may sariling modus sa pagpapayaman sa puwesto ang mga hinayupak sa NFA-DA.
Dinaraan nila sa overpricing ang imported na bigas-NFA. Batay sa mga kasong nakahain sa Office of the Ombudsman, mahigit sa P800 milyon ang kinita ng mga “matuwid” sa overpricing ng dalawang beses na pag-aangkat ng bigas ng pamahalaan nitong 2013 lamang.
Paano ang mga naunang taon na may importasyon ang gobyerno ng bigas? Tila imposibleng walang iskam dito.
O walang balak na mag-usisa ang mga awtoridad na wala nang ibang ginawa kundi pagpiyestahan ang mga pribadong negosyante?
MAKAKAPAL ANG MUKHA
Kahit may nakasampa nang kaso sa mga opisyal ng pamahalaan, hindi mo man lang makitaan ng delicadeza ang mga ito.
‘Yun bang magbitiw sa puwesto at hayaan ang mga kinauukulan na mag-imbestiga.
Ayaw nilang tularan ang ginawa ni ex-Customs Commissioner Ruffy Biazon na nagbitiw na lang sa puwesto para ihanda ang sarili sa mga kaso at upang hindi madamay na madungisan ang ngalan ng kanyang opisina sa mga bintang na ibinabato sa kanya.
Kapit-tuko at sadya yatang makakapal ang mukha ng mga nasa NFA-DA sa kanilang mga korapsyon at pandarambong.
O sadya nilang ginagawa ang pagkapit-tuko para magamit nila ang kanilang mga kapangyarihan sa pagkontra sa mga kumukuwestyon sa kanilang katiwalian?
Anak ng pitong putakte, ang galing ng mga hinayupak na makakapal ang mukha.
LATAY SA AMO
Kumbaga sa usaping kabayo, ang ginagawa ng mga naglilinis-linisan at Poncio Pilato sa NFA-DA ay dahilan upang ang latay ng palo ng mamamayan ay sa Palasyo tumatama.
‘Yun bang kahit na malinis si Pangulong Noynoy Aquino, siya ang nasisilip na may pananagutan sa lahat ng mga kagaguhang ginagawa ng kanyang mga tauhan.
Ang unsolicited advice natin sa Pangulo ay eto: kung gaano ito kapursige sa pagpapalayas sa kanyang mga kaaway sa pulitika sa kahit anong pagkakamali o suspetsa ng korapsyon o pandarambong, dapat gawin din nito ito sa kanyang mga KKKK.
Ito’y para makuha nito ang buong suporta ng bayan sa mga programa nitong para sa kapakinabangan ng mga mamamayan.
Pero hangga’t itinuturing nito na “inosente” ang kanyang mga opisyal na isinasangkot sa mga korapsyon at pandarambong hangga’t hindi napatutunayan ng korte ang kanilang mga pagkakasala, maaaring pababa nang pababa ang grado nito kahit sa mga pekeng survey na isinasagawa pabor sa kanya. Pustahan pa tayo.



