KAWAWANG PASAY

NITONG pagdaan ng Bagyong Glenda ay muli nating napatunayan na inutil at wala talagang kakwenta-kwenta itong Mayor ng Pasay na si Babes Calixto. Isang araw bago humagupit ang bagyo sa Kamaynilaan ay abala na sa paghahanda ang ibang mga siyudad sa Kamaynilaan upang matiyak ang kaligtasan ng kanilang mamamayan maliban sa bayan ng Pasay.
At habang kaliwa’t kanan ang mga ipinalalabas na abiso ng mga alkalde sa halos lahat ng lungsod sa Maynila tungkol sa suspensyon ng mga klase sa kanilang mga eskwelahan ay tahimik na tahimik itong si Calixto. Inabot pa ng siyam-siyam bago ito magpalabas ng abiso.
Ano kaya ang pinagkakaabalahan nitong si Mayor Calixto at tila tutulog-tulog ito sa pansitan?
Mukhang mas mahalaga pa ang kanyang pinagkakaabalahan ngayon kesa ang buhay at kaligtasan ng kanyang mga nasasakupan.
Totoo kaya ang mga sumbong ng mga mismong empleyado sa Pasay City Hall na kaya laging nagbibisibisihan itong si Mayor ay dahil halos hindi na ito tumatayo sa kanyang upuan sa loob ng casino?
Ang balita ko ay mas madalas pa raw itong si meyor sa loob ng casino kaysa pumasok sa kanyang tanggapan sa City Hall. Abah, meyor, tumira ka na lang kaya sa casino at magbitiw ka na sa iyong puwesto?
Kaya pala sa halip na pasulong ay paurong ang pag-unlad ng Pasay. Mantakin niyo, eh, ni walang maayos na parking space sa mismong City Hall at ni katiting na kaayusan ay hindi mo makikita sa paligid mismo ng opisina ni Calixto!
Parang mga iskwater na walang kaayusan ang mga kung ano-anong mga tindahan at negosyo sa paligid nito at kung saan-saan nakaparada ang mga sasakyan dahil wala naman kasi silang mapag-parkingan.
Sa Pasay City Hall of Justice naman ay unang palapag lang ang maayos at kalunos-lunos ang kalagayan ng opisina ng ating mga huwes. Maging ang mga court record ay nakatambak lang kung saan-saan sa halip na nakalagak man lang sana sa mga filing cabinet, reklamo pa ng ating mga nakausap.
Mainit at maalikabok ang mga opisina kaya’t hindi naman kataka-taka kung tinatamad magsipasok ang mga huwes.
Wala raw budget ang City Hall upang mapaayos ang gusali subalit totoo kaya na hindi nauubusan ng pantaya itong si Mayor sa casino? Totoo ba ‘to, sir? Pakisagot naman.
Hindi kaya ‘yan ang dahilan kung bakit ilang buwan na rin daw na walang sweldo ang mga casual employee sa City Hall! Maawa ka naman sa kanila, meyor!
Tigilan mo na muna kung ano ‘yang walang kwentang ginagawa mo at asikasuhin mo naman ang Pasay!



