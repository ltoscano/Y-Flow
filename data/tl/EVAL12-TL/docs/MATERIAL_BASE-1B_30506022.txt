Mayor Miguel nanawagan ng suporta sa Duterte administration sa mensahe sa Independence Day

June 13, 2016

LUNGSOD NG KORONADAL, South Cotabato, Hun. 13 (PIA) -- Sa kanyang mensahe sa pagdiriwang ng ika-118 anibersaryo ng Araw ng Kalayaan, Linggo ng umaga, hinililing ni Koronadal City Mayor Peter Miguel sa publiko sa pakikiisa sa adhikain ni President-elect Rodrigo Duterte na mahinto ang kriminalidad, lalung lalo na ang iligal na droga. Sa harap ng mga lumahok sa pagdiriwang sa Rizal Park dito, binigyang-diin ni Mayor Miguel na hindi na mga banyagang mananakop ang kalaban ng mga Pilipino sa pananatili ng nakamit na kasarinlan kundi ang mga kriminal na patuloy na naglalagay sa alanganin sa buhay at patuloy na pag-unlad ng mga Pilipino. Napatunayan na rin aniya ng Pilipinas ang pag-unlad sa ekonomiya na ipinapakita ng Gross Domestic Product ng bansa na sa kasalukuyan ay mas malaki pa kaysa GDP ng Singapore at China. Ang isang mahalagang bagay na dapat pagtuunan ngayon, ayon sa alkalde, ay ang masawata ang droga at kriminalidad.

Kaugnay rito, nanawagan si Mayor Miguel sa publiko na tumulong sa lokal na pamahalaan at kapulisan na madakip ang mga kriminal. Hiniling din niya sa residente ng lungsod ng ituro ang mga drug pusher at drug user alinsunod sa panawagan ni President elect-Duterte. Nanawagan din siya na bantayang mabuti ang kani-kanilang tahanan laban sa droga. Nagsimula ang pagdiriwang ng ika-118 Araw ng Kalaayaan sa pamamagitan ng pagtaas ng Pambansang Bandila, 21-gun salute, at pag-alay ng bulaklak sa bantayog ni Dr. Jose Rizal sa Rizal Park. Tampok sa programa ang presentasyon ng Koronadal Hinugyaw Cultural Troupe na nagsalaysay ng mga pinagdaanan ng mga Pilipino sa kamay ng mga Kastila, Amerikano at Hapon. (DEDoguiles-PIA 12)



