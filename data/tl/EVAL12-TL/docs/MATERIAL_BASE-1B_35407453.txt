ROXAS IDINAWIT SA SUGAL AT PPP (PROGRAMANG PAMPAPOGI)

DITO sa atin, parekoy, ‘pag mahirap ka…sadyang masaklap ang buhay mo.
Masakit ang ulo sa kaiisip kung paano mapalamnan ang sikmura, masakit ang likod sa pagtulog sa higaang matigas, masakit sa ego kung hanggang ukay-ukay lang ang kayang ipamporma.
Pero ito ang mas masakit na talaga namang nararanasan ng masa lalo na ang ating mga dakilang manggagawa na nagbabayad ng tax. Ang sumakit ang paa, balakang at tuhod sa kapapanik-panaog sa MRT at LRT.
Bakit ‘ka n’yo, parekoy? Tangna, mula nang gamitin ang nasabing mass transit simula noong 1999 (LRT), eh, ilang beses lang natin nagamit ang elevator at escalator nito.
Samantalang ang LRT na in-extend hanggang Muñoz, Quezon City, ay dalawang buwan lang ipinagamit nang sabay ang kanilang mga escalator at elevator.
Labis tayong nalulungkot sa tuwing papasok ng LRT station, dahil makita ko pa lamang ang matarik na hagdanan paakyat sa bagon, nais ko nang umurong.
Eto pa, parekoy, ramdam natin hanggang gabi ang pagod sa pag-akyat at habang nasa biyahe, ang masikip, mainit at kakaibang amoy mula sa pawis ng mga pasahero.
Naisip ko lang, parekoy, ang tinatawag nilang mass transit o para sa masa ay taliwas. Habang nakapagtataka na ang proyekto para i-upgrade ang transport utility (sa ilalim ng public-private partnership o PPP program) na ito ay hindi pa rin umuusad.
Puro na lang kasi ‘wento ang mga letseng opisyal, wala namang wenta, pweh!

ADBOKASIYA ng inyong lingkod, parekoy, ang labanan ang iligal na sugal, kaya nga kahapon nabanggit natin si Pinong na tila sementado at walang katakot-takot sa lespu.
Parekoy, itsinutsu kasi ng aming tawiwit diyan sa QC na mala-bakal daw kasi ang pagmumukha nitong si Pinong kaya lantaran itong nag-o-operate sa buong Quezon City at ang base ay nasa Brgy. Batasan at Fairview.
Ano ka ‘nyo? Nasan ang pulis? Wala parekoy…walang pulis-pulis kay Pinong! Dahil ayon sa aming tawiwit nagbibigay raw ito kay Sec. Mar.
Naku, parekoy, san tayo patungo? Kung ang pagsusumbungan mo, eh, kakampi pa pala ni Pinong?
Hindi ko lang maisip, paano kaya nakatitingin ng diretso ang ating pulisya gayong wala palang silbi ang kanilang tsapa?
Ni hindi nila kayang dakpin ang katulad ni Pinong na umaagaw ng pera ng mga maralita para may maipansugal lamang.
Hindi lang iyon, nakasisira rin ng kinabukasan ang sugal bukod sa magiging tamad pa.
Kumilos ka, Sec. Roxas, dahil winawasak ka na ni Pinong!



