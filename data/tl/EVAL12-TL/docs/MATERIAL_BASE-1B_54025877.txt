V-League: Lady Warriors hahablot ng third win kontra Laoag
By Robin Mendoza June 4, 2016
Games ngayon: (The Arena, San Juan)
1 p.m. — Air Force vs Cignal (S Turf) 4 p.m. — Air Force vs Baguio (V-League) 6:30 p.m. — Laoag vs Pocari (V-League)
Tatangkain ng Pocari Sweat na kunin nlang ikatlong sunod na panalo sa pakikipagtuos nito sa Laoag ngayon sa Shakey’s V-League Season 13 Open Conference sa The Arena sa San Juan. Kasalukuyang nangunguna sa talaan ang Lady Warriors na wala pang talo matapos pataubin ang University of the Philippines at National U sa nakaraang dalawang laro nito samantalang ang Laoag ay 1-1.
Muling pangungunahan nina Michele Gumabao, Elaine Kasilag at Myla Pablo ang opensa para sa Pocari Sweat sa ganap na alas-6:00 ng gabi.
Nagpakawala si Gumabao ng 27 puntos sa laban nito sa National U at si Kasilag naman ay mayroong 21 at si Pablo ay nag-ambag ng 18.
Aasa ang Power Smashers kina Adamson duo Jessica Galanza at Mylene Paat para ibulsa ang ikalawang panalo sa torneo.
“We hope to sustain our momentum and win as many games as we can,” lahad ni Rommel Abella, na humalili kay Thai mentor Tai Bundit bilang coach.
Samantala, sasandal ang Air Force sa 6-foot-3 recruit na si Dell Palomata para bitbitin ang Jet Spikers laban sa Baguio sa laban nila sa alas-4:00 ng hapon.
Ang 20-anyos na tubong Aklan ay nagtala ng 10 kills, isang block at limang service aces para pangunahan ang Air Force sa, 25-23, 14-25, 25-19, 25-16, na panalo kontra Bali Pure.

Pipilitin naman ng Baguio na makabawi sa mapait na talo nito sa Iriga, 22-25, 17-25, 24-26.



