BEAST MODE
Harden nagwala sa San Antonio By AP November 11, 2016
SAN ANTONIO (AP) — Parang halimaw na nasa attack mode buong laro si James Harden, nagawa siyang igapos ng San Antonio Spurs sa dulo pero rumesponde naman sa depensa ang Houston Rockets.
Nagsumite si Harden ng triple-double na 24 points, 15 assists at 12 rebounds, at dalawang defensive stops ang ikinasa ng Houston sa dulo para butatain ang San Antonio, 101-99, Miyerkules ng gabi para iregalo sa Spurs ang pangatlong sunod na home loss.
Umiskor si Kawhi Leonard ng 34 sa Spurs pero sablay ang huling dalawang tira na magtatabla sana sa laro. Nang magmintis ang layup ni Leonard sa final seconds, kabyos din ang tip-in ni LaMarcus Aldridge sa buzzer. Tumapos si Aldridge ng 14 points at five rebounds.
Huling natalo ng tatlong sunod sa sariling teritoryo ang San Antonio noong December 2014, puro sa overtime. Hindi tumikim ng home loss ang Spurs noong nakaraang season hanggang April 11 kontra Golden State at pinantayan ang NBA record nang tumapos sa 40-1 sa AT&T Center.
“It’s tough to win in this building,” ani Rockets forward Ryan Anderson. “To get a win here, you’ve got to be happy.”
Binalagbagan ng Spurs ng iba’t-ibang depensa si Harden sa pangunguna nina Leonard at Danny Green, pero walang umubra.
Sa first quarter lang ay may nine points, six assists at three rebounds na si Harden.
“He’s always been a great passer,” puri ni San Antonio coach Gregg Popovich. “He has the ball in his hands a lot more as the point guard. He is one of the best players in the league.
Very difficult to guard.”
Kung hindi nagsasalpak ng jumpers at runners si Harden, isinusubo naman niya ang bola sa open teammates kapag pinagkalumpunan ng defenders sa kanyang drives.



