Mayor Rivera susuportahan ang programang anti-droga ng bagong administrasyon

June 24, 2016

GENERAL SANTOS CITY, Hunyo 24 (PIA)--- Susuportahan ni Mayor Ronnel Rivera ang programang anti-droga ng bagong administrasyon. Ikinatuwa rin ng alkalde ang pakipagkita sa kanya ni incoming Secretary of Interior and Local Government (SILG) Ismael Sueno kasama ang iba pang mga local chief executives ng Rehiyon Dose. Ayon sa City Mayor’s Office pinag-usapan sa naturang panayam ang mga adhikain ni President-elect Rodrigo Duterte na gusto nitong maging prayoridad ng mga iba’t-ibang punong ehekutibo ng lokal na pamahalaan. Ang nasabing pagtitipon ay naganap sa isang hotel sa Koronadal City noong Huwebes (June 23). Nakasentro aniya ang pag-uusap sa adbokasiya ng incoming President lalong lalo na ang pagsugpo ng krimen at korapsyon.
Kasama rito ang krusadang mapahinto ang droga o ang paglala nito sa bansa.
Ayon sa report mula sa Philippine National Police (PNP), ang South Cotabato isa sa may pinakamataas na “drug activities” sa bansa. Ito’y rank number 3 sa tala ng police.
Isinumpa naman ni Sueno na tutuparin nya ang marching order ni President-elect Duterte na sugpuin ang droga sa tulong ng mga punong ehekutibo. Sinupurtahan naman ng mga dumalong opisyal ang direktibang masugpo ang droga hindi lamang sa South Cotabato kundi sa buong rehiyon dahil ito’y para sa kabutihan ng lahat ng mamamayan ng Rehiyon Dose. Ang mga sumusunod ay ilan sa mga “anti-drug initiatives” na inilatag ni Sueno para sa mga LGUs: Pagpapalakas ng programang Mamamayan Sugpuin ang Iligal na Droga (MASID) at ang pagbuhay ng Barangay Anti-Drug Abuse Council (BADAC). Kasama rin ang pagpataw ng suspension sa mga lokal na opisyal sangkot sa droga at paglalaan ng 5% pondo para sa kampanyang laban sa droga at iba pa. Siniguro naman ni Mayor Rivera ang kanyang komitment sa pagpapatupad ng mga programang ito bilang suporta nito kay incoming President Duterte. (CTApelacio/PIA-12 General Santos City)



