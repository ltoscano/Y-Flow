HACIENDA BINAY KUMPISKAHIN! By Boyet Jadulco July 18, 2016 Hinihikayat ngayon ng isang senador ang gobyerno na kumpiskahin ang tinatawag na Hacienda Binay at gamitin ito bilang isang drug treatment and rehabilitation facility.
Ayon kay Sen. Antonio Trillanes IV, libo-libong gumagamit ng pinagbabawal na droga ang sumuko na sa pamahalaan ngunit maliban sa pag-monitor sa mga ito, wala pang konkretong programa at pasilidad ang gobyerno upang tuluyang magamot ang mga sumukong ito at masigurong ‘di na sila babalik pang muli sa kanilang bisyo.
Dahil dito, minumungkahi ni Trillanes na gamitin ang Hacienda Binay bilang isang drug rehabilitation facility. “Sa mga ginawang pagdinig ng Senado ukol sa mga anomalyang kinakasangkutan ni dating VP Binay, natalakay na ang 350 hektaryang lupa na sinasabing pag-aari ni VP Binay ay iligal niyang nakuha at labag sa kasalukuyang batas sa repormang agraryo,” ani Trillanes.
“Marapat lang na umaksyon ang gobyerno rito at kumpiskahin ang nasabing lupain at pakinabangan ito sa pamamagitan ng paggamit nito bilang isang treatment at rehabilitation facility,” giit pa ng senador.
Ayon pa kay Trillanes, dahil sa lawak at tahimik na paligid nito, ang hacienda ay angkop na gawing pagamutan at rehabilitation center ng mga taong minsang naligaw ng landas.
“Bahagi ng anumang seryosong kampanya kontra iligal na droga ang rehabilitian program.
Dapat na gamutin at i-rehabilitate ang mga nalulong dito at ihanda sila upang muling maging produktibong bahagi ng lipunan,” paliwanag ng senador.



