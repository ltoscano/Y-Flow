Wednesday, February 26th, 2014 | Posted by Philippine Collegian

Lukso ng dugo

ni Mary Joy T. Capistrano
Rebyu ng Ang Nawalang Kapatid
Dulaang UP
Panulat at liriko ni Floy Quintos
Musika ni Ceejay Javier
Direksyon ni Dexter Santos

Kasabay ng mabagal na ritmo ng awit ang pagpasok ng mga tauhang nababalot ng makukulay na pinta ang mukha at katawan. Natatakpan lamang ng tela ang kanilang mga pribadong bahagi. Mahahaba ang buhok ng mga tauhan, babae man o lalaki.
Isang spektakulo ang paglabas ng limang matitipunong lalaki – ang magpipinsan na mula sa lahi ng Pandava at Kaurava.
Epiko Tungong Teatro
Halaw sa epikong Mahabharata ng India ang naratibo ng dulang “Ang Nawalang Kapatid.” Makailan nang naisalin sa iba’t ibang wika ang naturang epiko. Makailan na rin itong naitanghal sa iba’t ibang bersyon, nilagyan ng musika, at iba pang inobasyon dito sa Pilipinas. Noong 2010, itinanghal ang bersiyon ng epiko bilang isang dulang pambata ng Ateneo Children’s Theatre. Sa pagsasara ng ika-38 na panahon ng Dulaang UP, isang bagong adaptasyon ng dula na mas mapangahas ang ipinapalabas sa Tanghalang Wilfrido Ma. Guerero sa Palma Hall ng UP Diliman.
Tampok sa nasabing dula ang diskurso ng kapangyarihan, pamilya at katapatan. Umikot ang kwento sa alitan ng mga pamilyang Pandava at Kaurava, sa kanilang “quest for power,” na humantong sa isang giyera matapos matalo ni Prinsipe Yudhisthira sa labang pustahan kay Prinsipe Duryodhana.
Samantala naiwan naman kay Karna , ang pagpapanatili ng kapayapaan sa magkabilang panig. Si Karna ay lehitimong anak ng Padanva sa Diyos ng Araw. Ipinatapon siya sa kagubatan at lumaki sa kalinga ng mga unggoy.
Nakapayong sa epiko at dula ang politika, ekonomiya at kultura ng katutubong pyudalismo sa India. Ang indibidwal ay pag-aari ng kanyang pamilya at ng kanyang amo. Kinaharap ni Karna ang napakahirap na responsibilidad ng “pagpanig,” Kailangan niyang pumili sa pagitan ng kanyang mga kapatid at ng taong pinangakuan niya ng tapat na serbisyo.
Hangga’t maaari ay ayaw ni Karna na matuloy ang giyera. Kaya pilit niyang hinihikayat si Duryodhana na huwag nang isulong ang laban. Gayunman, huli na para pigilan niya ang malaking giyera na humantong sa kamatayan ng magpipinsang Yudhisthira, Bhima at Arjuna.
Hukom na Manonood

Ang adaptasyon ay isang pagsasalin hindi lamang ng wika kundi ng ideolohiya at kultura. Sa akto ng adaptasyon, may tiyak na pagsaalang-alang sa orihinal na akda at sa pagsasalinang wika at lipunan. Mahalaga ring konsiderasyon sa anumang adaptasyon ang milieu, kasaysayan at ekonomiyang pampolitika ng orihinal na akda at ng pagsasalinang lipunan. Sa adaptasyon, may kalayaan at responsibilidad ang tagasalin sa pag-aangkop sa manonood at sa pagpapagitaw ng ideolohiya ng akda.
Sa pahayag ng manunulat na si Floy Quintos para sa kanyang adaptasyon, humanap siya diumano ng anggulo na maaantig ang damdaming Pilipino. Ayon kay Quintos, sa halip na bigyang-diin ang sagupaan sa pagitan ng Kaurava at Pandava, na madalas pokus ng mga ibang bersiyon ng Mahabharata, higit na itinuon ang kwento sa bahaging kailangang mamili ni Karna kung kanino papanig.
Dito makikita ang kultura at politika ng pagpanig, pagdedesisyon, at paghuhukom bilang mga diskurso ng kapangyarihan. Anumang desisyon at pagpanig ay isang politikal na aktong hindi kailanman dapat nakahiwalay o nakalutang mula sa masalimuot na reyalidad ng lipunan.
Ngunit sa anumang adaptasyon at pagtatanghal, gaano man ang konsiderasyon sa bagong anggulo o pokus, higit na kailangang tiyaking maipapapukaw ang asembleya ng politika at ideolohiya ng akda. Halimbawa, sa dula, lumitaw ang mga isyu ng pag-ibig, sakripisyo at pagtimbang sa relasyon sa pamilya. Habang pinatutunayan sa dula ang kapangyarihan ng pag-ibig, may pangangailangang epektibong madiskurso ang paglulugar sa babae sa diskurso ng pag-ibig at kapangyarihan. Kailangan ng interpolasyon sa mga sitwasyong tila pahayag ng wagas na pag-ibig, ngunit sa totoo’y pagsasailalim ng babae sa kapangyarihan ng lalaki at uring panlipunan.
Halimbawa, isinumpa ng asawa ni Haring Dritarastra ang sarili upang damayan ang hari sa kanyang pagiging bulag. Tila pag-ibig din ang naghatid kay Duryodhana upang maghiganti sa kanyang pinsan sa pamamagitan ng pustahan. Kung tutuusin, sa higit na pagbibigay-diin sa pag-aagawan ng magpinsan sa pag-ibig ng dalagang si Draupadi, higit na lumabnaw ang nauna nang dahilan ng alitan na agawan sa posisyon ng pagiging hari. Gayon ang matutunghayan sa halip na malinaw na maitagni na ang babae’y isinasadlak bilang pag-aaring pinag-aagawan o posisyong pinagpupustahan.
May pangangailangan ring liwanagin na bagama’t may pokus sa pamilya ang adaptasyon ay mayroon na itong tiyak na koneksyon sa manonood na Pilipino. Higit sa anupaman, kailangang mahusay na mapagtagni na ang konsepto ng pamilya ay hindi payak na kultural o tradisyonal na konsepto. Ito’y isang produkto ng mahabang proseso ng pagtutunggalian ng kapangyarihan, ng pang-ekonomiyang pang-aalipin, at ng pananaig ng mga makapangyarihan.
Kung susuriin, halimbawa, tila naging tunguhin ng dula ang patunayan na walang mas hihigit pa sa relasyon ng pamilya. Kahit na ang sinumpaang tungkulin sa isang tao na kinilala kang kapamilya sa kabila ng pinagmulan mo. Ngunit kailangang linawin na ang pamilya ay hindi lang tungkol sa relasyon sa pagitan ng mga magkakaanak o tungkol sa pag-ibig sa kalahi at kadugo. Dahil ang puno’t dulo ng away ng pamilya ay tagisan ng makalalaking ideolohiya, tagisan para sa pang-ekonomiya at pampolitikang kapangyarihang makakamit ng kung sinumang mauupo sa poder.
Tulad nga ng sabi ni Friedrich Engels sa kanyang Origin of the Family, Marriage and Private Property, ang pamilya ay isang pang-ekonomiya at pampolitikang mekanismo. Maaari itong magpanatili ng dominanteng sistema tulad ng pyudalismo at kapitalismo, habang maaari rin naman itong magsilbing kontra-gahum.
Tuntungang entablado
Mahaba at matagal na ang koneksyon ng India at Pilipinas, mula sa impluwensiya sa ating wikang baybayin ng wikang Sanskrit, hanggang sa mga oral na panitikan at tradisyon. Ang Mahabharata, kung gayon, ay isang paraan ng pakikipagkonekta sa mga kultural na ugat ng mga Pilipino sa mga kapatid-bansa tulad ng India.
Maging ang Pilipinas ay hitik sa mga epiko. Sa dami ng bilang ng mga grupong etniko na naninirahan sa bansa, hindi maitatanggi ang dami ng mga kwentong bayang naglalaman ng ating kasaysayan, politika at ideolohiya. Sa panahon na rumaragasa ang mga neoliberal na kultural na produkto – at sa patuloy na pagkalabusaw ng mga mapagpalayang identipikasyon at kultura at politika – may tiyak na pangangailangang sandigan ang tradisyonal, katutubo at bagong kulturang mapagpalaya.
Isang bagay ang balikan ang mga tradisyon at kultura, ngunit ibang bagay rin ang lumikha ng mga adaptasyong hindi lamang gagawa ng koneksyon kundi lilikha ng mapagpalayang koneksyon para sa mapagpalayang mga kolektibong aksyon.



