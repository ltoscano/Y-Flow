Editorial: Salamat sa maaagap na LGUs!
July 9, 2016 Ayan na nga at muling lumasap ng baha ang Metro Manila. Sa Zambales ay mahigit 100 ang inilikas dahil sa baha.
Normal na sitwasyon ito tuwing panahon ng bagyo. Minsan nga, kahit walang bagyo at LPA, basta nagtuluy-tuloy ang buhos ng ulan ay bumabaha.

Hindi naman maiiwasan ang pagtaas ng tubig, lalo na kung marami pa ring kababayan ang burara at walang disiplina sa pagtatapon ng basura.
Pero ang importante ay hindi pumupondo ang tubig at mabilis ring humuhupa. Pangalawang bagyo pa lang si ‘Butchoy’. Marami pang susunod. Sana lang ay hindi naman maging mapaminsala ang mga papasok pang bagyo sa Pilipinas.
Gayunpaman, hindi naman puwedeng umasa lang sa dasal. Dapat, habang kumakapit sa pananalangin ay preparado sa masamang puwedeng mangyari.
Nakakatuwa na may mga lokal na pamahalaan sa Metro Manila ang nakabantay sa weather report at sa sitwasyon ng baha sa kanilang mga nasasakupan.
Marami sa southern cities ng Metro Manila ang nagkansela na agad ng klase dakong alas-sais lang ng umaga.
Ganito ang tama!

Hindi na hihintaying nakaalis na ng bahay ang mga bata at sumugod na sa ulan at baha saka iaanunsyo na suspendido ang klase.
Lubhang delikado para sa mga tsikiting itong pagbiyahe at paglalabas sa ulanan. Lalo na nga kung meron pang baha. Hindi lang sakit ang banta sa kanila kundi higit ay ang peligrong malusot sila sa open manhole.
Kaya talagang nakakabilib ang mga LGUs na naging alerto sa pagtupad sa kanilang tungkulin.

Wala nang rason na sumalto sa kanilang tungkulin ang mga LGUs dahil hindi na pumapalya ang weather forecasting ng Philippine Atmospheric, Geophysical and Astronomical Services Administration (PAGASA). Palibhasa nga ay binuhusan ito ng pondo ng nakaraang administrasyon kaya’t sopistikado na at ‘accurate’ ang mga equipment nito.
Dati, kapag sinabi ng PAGASA na aaraw, nagdadala ng rain gear ang mga tao. Kapag sinabing uulan, sleeveless ang sinusuot ng mga tao pagpasok dahil tiyak na aaraw. ‘Pag sinabing malakas ang parating na bagyo, todo review sa exam ang mga bata dahil siguradong may pasok dahil kabaligtaran nga ang forecast dati.
Napakalaking bagay na tugma na ang weather report ng PAGASA. Salamat at naging prayoridad ito ng nagdaang gobyernong Aquino na matagal na pakikinabangan ng sambayanan, lalo na kung ii-improve pa ng administrasyong Duterte.
Muli, mabuhay ang mga alertong LGUs. Salamat sa malasakit at tapat na pagsisilbi!



