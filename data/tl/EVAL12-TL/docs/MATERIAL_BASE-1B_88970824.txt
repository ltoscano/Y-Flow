Reyes iniisnab ng ilang PBA players

Ni RCadayona (Pilipino Star Ngayon) | Updated May 26, 2013 - 12:00am

MANILA, Philippines - Sa dami ng mga PBA players na inimbitahan ni Gilas Pilipinas II head coach Chot Reyes para sumama sa national training pool ay tanging sina Arwind Santos at Denok Miranda lamang ang sumisipot sa kanilang ensayo.
“Jst finished last practice of d week.4 days of training where we got a lot done.Thx to those who helped --Cadets, Arwind, Denok,” sabi ni Reyes sa kanyang Twitter ukol pagsali nina Santos at Miranda sa kanilang team practice.
Pinaghahandaan ng Gilas II ang pagsabak sa bigating 2013 FIBA-Asia Men’s Championships na sa Agosto 1-11 sa MOA Arena sa Pasay City.
Ito ang siyang qualifying tournament patungo sa 2014 FIBA World sa Spain.
Ilan sa mga PBA players na inimbitahan ni Reyes para sumama sa training pool ay sina Cyrus Baguio ng Alaska, Chris Tiu, Paul Lee at Beau Belga ng Rain or Shine, Nino ‘KG’ Canaleta ng Air21 at Alex Cabagnot ng Petron.
“With 67 days left, we treasure every minute we can play together, maski kulang, tuloy pa rin,” sabi ni Reyes.

May 13 players ang natira sa training pool ng Gilas II.
Ito ay sina 6’11 naturalized cager Marcus Douthit, Jun Mar Fajardo, Greg Slaughter, Japeth Aguilar, Ranidel de Ocampo, Gary David, Jeff Chan, Larry Fonacier, Jimmy Alapag, LA Tenorio, Jayson Castro, Gabe Norwood at Marc Pingris.



