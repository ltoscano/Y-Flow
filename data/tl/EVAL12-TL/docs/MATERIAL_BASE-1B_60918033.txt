
TAPOS ANG PCSO, DPWH NAMAN

PINAL nang ibinasura ng Ombudsman ang kaso laban kay dating Pangulong Gloria Macapagal-Arroyo tungkol sa P728 fertilizer scam. Wala nang magawa kasi ang mga abogado ng estado nang magsalita ang testigo nila na taga-Commission on Audit (COA).
Kung tutuusin, ganyan din ang testimonya ng testigo ng estado, Comelec, sa kaso naman na election sabotage sa sala ni Pasay City Regional Trial Court (PCRTC) Judge Jesus Mupas.
Malinaw na sinabi ng testigo ni Sixto Brillante, Jr. na walang kinalaman ang dating Pangulo sa ikinaso sa kanya.
Mula noong isang taon hanggang ngayon, nakabinbin na tila walang balak dinggin at lubusang pawalang sala si Arroyo ni Judge Mupas.
Nauunawaan ko ang hukom, sobra ang takot niya sa rehimen ni Benigno Aquino III na baka siya sibakin sa puwesto.
Sa Sandiganbayan, ang kaso ng PCSO, naubusan na rin ng testigo ang mga hukom na magdiriin kay PGMA.
Lahat ay nagsalita at umamin na ligal ang transaksyon ni Aling Gloria at wala siyang nilabag sa batas. Kaya pinawalang-sala rin si PGMA.
At ngayon na basura na ang mga kaso ni Congresswoman GMA sa Ombudsman, dapat ay payapa na at tanggapin ni G. Aquino ang pasya ng batas.
Pero hindi. May bago na naman na inihahandang kaso ang rehimen ni Aquino. This time, papapel naman si DPWH Secretary Rogelio “Babes” Singson.
Kinakausap ni Singson ngayon ang COA para saliksikin ang bagong sinasangag na ikakaso kay PGMA tungkol naman sa P10.2 bilyon na sabi ni Babes ay ginamit ni Arroyo bago mag-eleksyon.
Mismong si Nueva Vizcaya Congressman Carlos Padilla ay umamin na tumanggap ang kanyang distrito ng P300 milyon na pinakinabangan naman ng kanyang constituents.
Ganoon din ang sinabi ng iba pang itinuturo at pinagdududahan kuno ni Babes Singson.
Nakaaawa talaga ang mga tao na katulad ni DPWH chief Rogelio Singson. Just to please their Boss Aquino, tila maamong tuta na sumusunod manatili lang sa puwesto.
Itanggi man nila, dahil sa malaking biyaya na “regalo” ni Noynoy sa kanila ang tanging dahilan!
Sabi ng aking nakausap na sagradong taga-Malacañang, hindi lang DPWH kundi may mga inutusan na rin si Aquino na magsaliksik pa ng maraming kaso kontra kay Aling Gloria. Anak kayo ng pitumput-pitong itim na tupa!
Babala lang sa inyong mga may kolyar. Sa sandaling mapawalang sala sa lahat ng ikinakaso ninyo si PGMA, tiyak, lahat iyan ay babalik sa inyo!
Tiyak kayo naman ang hihimas ng malamig na rehas!



