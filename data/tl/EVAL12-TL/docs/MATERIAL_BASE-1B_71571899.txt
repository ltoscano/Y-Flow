KUNSINTIDOR NA PANGULO

HINDI lang minsan kundi marami nang pagkakataon na ipinagtatanggol ni Pangulong Aquino ang mga bata niya na pumapalpak sa kanilang trabaho.
Ang ugaling ito ni PNoy ay muling nasaksihan ng kanyang mga boss nang ipagtanggol ang palpak na si police Dir. Gen. Alan Purisima.
Saksi ang taumbayan sa nangyaring EDSA hulidap na kinasasangkutan ng mga miyembro ng Quezon City Police District (QCPD).
Dahil sa krimeng ito na nangyari in broad day light sa EDSA-Mandaluyong, kaliwa’t kanan ang batikos na tinanggap ng kapulisan.
Dahil mga pulis ang sangkot, natural ang reaksyon ng madla at sisihin si Gen. Purisima dahil siya ang pinuno ng PNP.
Kung ‘di nakunan ng litrato ng isang motorista, baka ang krimen na ito’y ‘di nabulgar na ang may kagagawan pala ay mga pulis.
Dahil sa mga krimen na ang may kagagawan ay mga police in uniform, feeling ng sambayanan ay wala na silang aasahang seguridad.
Dahil kung ang mga inaasahang tagapagtanggol na pulis ay sila pa ang mga kriminal, aba’y problema talaga ‘yan ni Mang Juan.
At kahit sinong Poncio Pilato ang tanungin, ‘di nakatutuwa ang pagtatanggol ni PNoy kay Gen. Purisima bunsod ng nangyaring EDSA hulidap.
Para ipagtanggol si Purisima sa mga batikos ng taumbayan dahil sa kahinaan nitong masugpo ang kaliwa’t kanang krimen na ang sangkot ay mga pulis, aba’y ginoong Pangulo, ‘di na nakatutuwa.
Bagkus sumisirit ang galit ng iyong mga boss sa iyong kakaibang ikinikilos.
Sa ginawang pagtatanggol kay Gen. Purisima, para bang sinasabi pa ng Pangulo sa PNP, na sige libre kayong magsagawa ng krimen.
Susmaryosep, maliwanag na pangungunsinti na ang sa tuwi-tuwina’y pagtatanggol sa kanyang pumapalpak na mga opisyal.
Dahil sa ugaling ito, tiyak na marami ang nagsisisi kung bakit pa nila ibinoto at pinili ang anak nina Ninoy at Cory Aquino na kanilang Presidente.
Ang masasabi ko’y ‘di kayo nag-iisa! CHOKEPOINT/BONG PADUA



