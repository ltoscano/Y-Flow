ISIKA MALAGASY1
AMBONDROMBE

Ambondrombe dia tendrombohitra mirefy 1917 metatra ny haavony ao atsimon'ny tangoronam-tendrombohitra Andringitra, ao atsimon'i Fianarantsoa.

Araka ny foto-pisainana teo amin'ny Ntaolo Malagasy,2 indrindra ny taty ampovoan-tany, dia hoe any Ambondrombe no fonenan'ny fanahin'ny maty. Hoy rahateo ny ohabolana milaza izany: Rafotsibe maty andro nandroana, ka tsy enina (ny vodiakoho3) aty, tsy enina (ny vodiakoho) any Ambondrombe. Izany hoe, andaniny, noho ny elanelan-tany misy eo amin'ny tanàna (nahafatesan-dRafotsibe, natao ohatra4) sy ny any Ambondrombe, dia mbola tsy tonga any Ambondrombe ny fanahin'ny maty (fanahin-dRafotsibe) raha "lasa" amin'ny andro fandroana; ankilany, lasa ihany anefa ny lanonana5 amin'ny fandroana. Koa sady tsy an'ny atsy (any Ambondrombe misy fandroana ihany koa?) no tsy an'ny aroa (fandroana eo an-tanàna) izany izay maty amin'ny andro fandroana.

Noheverin'ny Ntaolo Malagasy mantsy fa manana ny "fonenana" azy manokana koa ny fanahin'ny maty any Ambondrombe, araka ilay fitenenana hoe: lasa6 avelo, lasa ambiroa, lasa any Ambondrombe. Misy aza milaza, araka ny lovantsofina, fa misy "mponina" any Ambondrombe, misy "tanàna" araka7 ny fokom-pirenena misy ny olona tsirairay avy fony fahavelony. Voalaza ihany koa fa andrenesana feon'akoho ao Ambondrombe, olona mitoto vary, sns, kanefa arakaraka ny anatonana azy no tsy andrenesana izany. Toy izany koa ny "tanàna" (fonenan'ny maty) sy izay rehetra ao aminy (trano, olona, biby fiompy...), izay tsy tazana intsony rehefa akaikezina - raha amin'ny antoandro. Amin'ny alina kosa dia voalaza fa afo mirehitra (afon-dolo, afon'angatra?) toy ny fanilo no hita mameno ny "tanàna", ampian'ny feon-javatra tsy mazava hoe inona sy avy aiza. Rehefa hatonina anefa izany dia sady tsy hita no tsy re.

Izay no fiheveran'ny Ntaolo Malagasy ny amin'Ambondrombe, indrindra ny teto an-kibon'Imerina. Marihina anefa, araka ny lovantsofina, fa raha maty ny Betsileo, ohatra - na dia aty ampovoan-tany aza - dia mody ho "biby" ny fanahiny fa tsy mankany Ambondrombe akory. Koa ny andriana amin'izany, amin'ny ankapobeny, dia manjary fananompitoloha izay bibilava any anaty rano, ary ny vahoaka na olon-tsotra tonga mandotra izay bibilava eny an-tanety.
