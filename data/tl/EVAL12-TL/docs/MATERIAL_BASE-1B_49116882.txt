BAGONG TAONG 2014

KATULAD ng dati, tuwing darating ang Bagong Taon, tuwa at pag-asa ang inaasam ng mga kababayan natin. Una sa lahat, ang hiling ay pagbabago sa pananaw, sa sarili, sa bayan at mamamayan. Bawat isa sa atin ay naghahangad ng maalwan na pamumuhay – progresibo.
Bagong Taon, halos lahat ay gumagawa ng pangako sa pamamagitan ng “New Year’s’ resolution. Tanong: May natupad ba tayo sa ating mga ginawang resolusyon na pansarili? At sa loob ng maraming taon ng iyong ginawa na New Year’s resolution, ilan ang natupad? Next year na lang uli? Hahahaha.
Sa ating palagay, malaki ang pagbabago ngayong taong 2014, lalo na sa pulitika. Una, ang nabubuhay na suporta at pagkilala sa kinasisindakang tao ni Pangulong Noynoy Aquino – si dating Pangulo at Pampanga Congresswoman Gloria Macapagal-Arroyo.
Kulang na ng tatlong taon sa puwesto si Noynoy. Katulad ng mga nagdaang lider mula kay Cory Aquino, Fidel V. Ramos, ERAP Estrada hanggang kay CGMA, unti-unti ay dumidistansya na ang mga nakaupo ngayon.
Isa na riyan ang dami ng pumirma para sa pansamantala sanang paglaya nitong araw ng Pasko. Pero matigas ang administrasyong Aquino, kunwari ay Sandiganbayan daw.
Ang ginawang pagdalaw kay CGMA sa kanyang kulungan nina FVR at ERAP ay isang salamin ng pagbabago. Noon kasing unang taon ni Noynoy ay tila ayaw ninoman na banggitin man lang ang pangalan ni GMA. Takot sila na mapagalitan o makasuhan din o mawala sa sirkulasyon.
Kung tutuusin, maganda ang layon ni Aquino bago at hanggang siya ay maupo – pagbabago sa pulitika at pagtagpas sa katiwalian. Tatlong taon na siya mahigit sa Malacañang, mismong ang taumbayan ay iling na lang – walang nabago, walang nagbabago, walang pagbabago!
Sabi nga ni Ka Ilyong, “Pambihira naman daw tayong mga Filipino, pinangakuan na ni Noynoy, naghahangad pa tayo na gagawin niya ang litanya ng kanyang pangako ng pagbabago? Sobra na!”
Sa mga Kapihan na pinuntahan ko, iyon ang iisang salita – pagbabago ngayong 2014. Iba’t ibang sektor, iba’t ibang propesyon, iba’t ibang pagkatao na marami sa kanila ay mga kontraktor at negosyante noon pa hanggang ngayon sa rehimeng Aquino.
Noong unang taon, ang sasaya ng kanilang mga mukha at nagpapasalamat dahil dumating na raw ang “tagapagligtas” nila para matigil ang korapsyon – si Noynoy.
Ngayon, mukhang kwento na lang ang pangako ng pagbabago dahil umiiling, halos maiyak sila sa negatibo na produksyon ng estado ni Aquino.
Bakit kaya? Hindi ba naibigay sa kanila ang gusto nila? Hindi ba sila kumita sa administrasyong ito?
Mula sa BALETODO at REMATE, sana, makamit natin lahat ang MANIGONG BAGONG TAONG 2014!



