
Butuanons ipinagdiwang ang ika-66th na selebrasyon ng Adlaw Hong Butuan o Araw ng Butuan City

August 03, 2016 Jennifer P. Gaitano

BUTUAN CITY, Agosto 3 (PIA) - Ipinagdiwang ng mga Butuanons ang ika-66 na Adlaw Hong Butuan o anibersaryo ng pagkakatatag ng lungsod nitong Augosto 2, 2016.

Naging makasaysayan ang paggunita ng mga Butuanons na binubuo ng ibat-ibang sektor na aktibong lumahok sa mga akbidades na inihanda ng lokal na pamahalaan ng Butuan sa pangunguna ng City Tourism Council.

Ginanap ang isang Thanksgiving Mass sa Saint Joseph Cathedral dito sa lungsod ng Butuan bilang pagbubukas sa Adlaw Hong Butuan o Araw ng Butuan City at sinundan ng isang wreath-laying ceremony sa puntod ng namayapang dating kongresista Marcos Calo ng Agusan del Norte first district, na siyang may akda ng Republic Act 523 o ang pagkakadeklara ng Butuan bilang isang siyudad.

Sa kanyang mensahe, binigyang-pugay ni Butuan City Mayor Ronnie Vicente Lagnada ang pagsisikap ng dating Congressman at sa naging malaking kontribusyon nito sa pag-unlad ng siyudad na tinatamasa rin ngayon ng mga Butuanons.

Samantala, ibinahagi rin ng dating city councilor at anak ni dating Congressman Marcos Calo na si Benjie Calo ang mga inisyatibo ng kanyang yumaong ama para mapabuti ang kalakalan sa lungsod ng Butuan mula noong taong 1950. Binanggit rin niya na noong Augosto 2, 2012 ay dineklarang special non-working holiday ni former president Benigno S. Aquino III ang August 2 taon-taon sa Butuan City upang mabigyan umano ng pagkakataong magtipon-tipon at magdaos ang mga butuanons sa nasabing selebrasyon at maipakita ang mayamang kultura at tradisyon.

Matapos ang wreath-laying ceremony, ginanap rin ang motorcade, street dance presentation at trade fair na siyang highlight ay ang mga Butuanon delicacies at produktong gawa sa Butuan.

Matatandaan rin na nitong linggo ginanap ang Abayan Festival sa pamamagitan ng Fluvial Parade, Cultural Cheer Dance Competition, Bauto Race, at Drum and Lyre Competition sa Philippine Ports Authority (PPA) grounds. (JPG/PIA-Caraga)



