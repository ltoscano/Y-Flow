LET’S HELP PNOY

TOTOO po ang titulo ko. Tulungan natin si Noynoy. Sa dami ng problemang dala ng kalikasan at gawa ng tao, nakaaawa na siya bilang Pangulo ng bansa natin. Bilang Filipino, katulad ng sinabi ni US President John F. Kennedy, “Huwag mong tanungin kung ano ang nagawa sa iyong bayan, bagkus, tanungin ang ating sarili kung ano ang naiambag natin sa ating pamahalaan.”
Kaya bilang mamamayan, tumulong tayo sa pag-ukit ng maganda sa bansang mahal natin.
Tumulong tayo na mapanumbalik ang ganda ng kapaligiran at kaa-yusan ng mamamayan. Let’s help Noynoy!
Gusto mo ba na bumagsak ang ekonomiya ng bansa? Gusto mo ba na lalo pang dumami ang mahihirap? Gusto mo ba na dumami pa ang mga nagugutom? Gusto mo na mawalan ng pag-asa ang mga kabataang propesyunal at ordinaryong manggagawa na walang mapasukan sa kamay ng lideratong Noynoy?
Tulungan natin si Noynoy na mamulat sa katotohanan. Sabihin na wala siyang mapapala sa kanyang mga iniupo na opisyal ng bawat ahensya ng pamahalaan. Sabihin na binobola lang siya ng inakala niyang tapat na kaibigan at mga kaalyado. Buksan natin ang kanyang isipan, na ang mga barkada niyang politiko ay puro peke at hindi totoo. Habol lang nila ang kapangyarihan para kumabig ng sandamukal na salapi sa kaban ng bayan – sa pamamagitan ni Noynoy.
Nakaaawa na nga si Noynoy, eh. Mantakin mo, sapul nang maupo hanggang ngayon, lahat yata ng kamalasan (told ng nanay Cory niya noon) ay humahambalos sa kanya. Kulang na lang ang pagputok ng bulkan ay magkakasunod na kudeta, pareho na sila ng karanasan ng nanay niya!
Katulad din noong 1986-1992, matagal nang binayo at binaha ang mga biktima ng kalamidad, hayun, natapos at papatapos na ang termino, nakabuyangyang pa rin ang mga kababayan natin sa Mindanao at Visayas.
Noon nga na bumayo si bagyong Yolanda, puro roon ang atensiyon hindi lang ng Malacañang kundi tayong mga tao mismo.
Bago si Yolanda, nagtungo ang bagyong si Vinta sa Northern Luzon. Kung papaano natuklap, nawasak ang mga bahay at buhay sa Samar, Leyte, Bohol, Cebu at iba pa, gayundin din ang nangyari sa mga kababayan natin na mga Ilocano, Ybanag, Ytawis, Tagalog, Bisaya, Muslim, Intsik, Bumbay at maraming lahi pa.
Maganda na ang panahon. Puwede nang tulungan na bigyan ng respetado at bahay-tao na bahay ang mga biktima ng kalamidad. Pero teka, mukhang may imbestigasyon muna sa Senado, sabi ni rehab czar Ping Lacson? Diyos ko, kapag nangyari iyon, patay na ang mga biktima ng kalamidad.
Tara na, tulungan natin si Noy-noy para gumawa na ng tama sa natitira niyang panahon. O kaya naman, tulungan natin siya na mag-resign na lang!



