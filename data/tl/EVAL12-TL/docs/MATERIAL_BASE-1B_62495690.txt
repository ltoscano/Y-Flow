
Higit 300 mga mag-aaral sa Datu Montawal sumailalim sa Drug Syposium

October 19, 2016

DATU MONTAWAL, Maguindanao, Okt. 19 (PIA)--- Abot sa mahigit 300 mga mag-aaral dito sa bayan ang nakiisa sa isinagawang Drug Syposium kamakalawa.

Ang aktibidad na nilahukan ng mga mag-aaral mula Grade 6 hanggang kolehiyo ay pinangasiwaan ng mga kawani ng Philippine Drug Enforcement Agency (PDEA) sa Autonomous Region in Muslim Mindanao (ARMM).

Kabilang sa mga tinalakay ay ang mga masasamang maidudulot ng paggamit ng ipinagbabawal na gamot at ang mga karampatang parusa kung mahuhuli ang mga ito na nagtutulak o gumagamit ng ilegal na droga.

Maliban sa drug symposium, sinabi ni Vice Mayor Datu Otto Montawal na puspusan ang paglilibot nito sa mga barangay ng bayan upang ipabatid sa mga lokal na opisyal ang seryosong kampanya kontra ipinagbabawal na gamot.

Matatandaang kabilang sina Vice Mayor Montawal at ama nitong si Mayor Vic Montawal sa mga dating pinangalanan ni Pangulong Rodrigo Duterte na sangkot sa ‘narco politics’.

Agad namang nilinis ng mag-ama ang kanilang pangalan sa Camp Crame. (SJDuerme-PIA12 with report from DXVL News)



