PCSO nagbigay ng 10 ambulansiya sa Palawan

January 14, 2016 Orlan C. Jabagat

PUERTO PRINCESA, Palawan, Enero 14 (PIA) --- Sampung unit ng ambulansiya ang ibinigay ng Philippine Charity Sweepstakes Office (PCSO) para sa lungsod ng Puerto Princesa. Sa 10 unit ng ambulansiya, isa ang napunta sa Provincial Health Office (PHO), isa sa City Health Office(CHO) at ang walo ay para naman sa mga Municipal Health Office (MHO) ng mga bayan ng Taytay, El Nido, Coron, Roxas, Sofronio Espa√±ola, Balabac, Bataraza, Magsaysay at ang lungsod ng Puerto Princesa. Sina Atty. Francisco G. Joaquin III at Dir. Mabel V. Mamba na nagmula sa PCSO Head Office ang personal na nag-turn over ng mga ambulansiya sa sa mga piling lokal na pamahalaan sa Palawan. Sa mensahe na ibinigay ni Atty. Joaquin, ito ay isang katuparan sa pangako ng PCSO na mabigyan ng ambulansya ang bawat bayan sa buong Pilipinas upang maihatid ang serbisyo sa mga kababayang Pilipino. Tinuran din niya na hindi sa kanilang tanggapan nagmumula ang serbisyong ito kundi sa bawat Pilipino na tumatangkilik ng kanilang produkto sa pamamagitan ng pagbili at pagtaya sa mga laro at bilang pagtugon dito sila umano ay bahagi lamang ng daluyan ng pagpapala. Ang turn-over ceremony ay ginanap sa Puerto Princesa City Coliseum kamakailan na dinaluhan ng mga Health Officers na benepisyaryo ng libreng mga ambulansiya mula sa PCSO. Dumalo rin si Vice Governor Victorino Dennis M.

Socrates bilang kinatawan ng pamahalaang panlalawigan. Malugod namang tinanggap at nagpasalamat si OIC-Provincial Health Officer Dr. Mary Ann Navarro para sa bagong ambulansyang ipinagkaloob ng PCSO sa kanilang tanggapan. Ayon kay Dr. Navarro, ito ang kauna-unahang pagkakataon na nakatanggap ang PHO ng libreng ambulansya mula sa PCSO at napakalaki umano ang maitutulong nito bilang pagtugon sa serbisyo medikal para sa mga kababayang Palaweno. (OCJLBR/PIA4B/Palawan)



