HAIYAN HOUSING

NAKAPANLULUMO ang balita tungkol sa isang ina at anim niyang anak na nagawang makaligtas sa ala-tsunami na storm surges, baha at ulan na dulot ng bagyong ‘Yolanda’, pero namatay sa sunog sa isang temporary government shelter sa Tacloban noong Mayo 28. Himbing na natutulog ang pamilya nang mula sa isang gasera ay agad na nilamon ng apoy ang kanilang canvas tent, isa sa 40 sa tinatawag na “tent city”.
Ikinagalit ng publiko ang trahedyang ito dahil nabigyang-diin ang usad-pagong na resettlement para sa libo-libong survivors, magpipitong buwan makaraang manalasa ang Haiyan.
Dahil dito, naiintindihan na siguro ng gobyerno at ng aid workers na delikadong masunog ang mga tent at dapat nang apurahin ang pagkakaloob sa mga survivor ng permanenteng pabahay.
Napaulat na nasa 4,000 katao pa rin ang tumutuloy sa mga tent.

Determinado ang Lions Club in the Philippines, o Lions Clubs International (LCI) Multiple District 301, na magpatayo ng paunang 50 bahay sa 1.3-ektaryang lote sa Brgy. Kawayan, Tacloban City.
Ang lupa, na tatawaging “Lions Village”, ay alokasyon ng pamahalaang lungsod. Ayon kay dating District Governor Valentine Tio, co-treasurer ng Haiyan Committee ng Lions, kung ang 50 bahay ay “turned over smoothly”, maglalaan pa ng pondo para sa karagdagang 150 unit.
Ang bawat bahay ay may sukat na 36 square meters at floor area na 22 sqm. P200,000 ang bawat unit. Ang katuwang na local government unit ang responsable sa site development, kabilang ang mga utility at kanal, gayundin sa community center development tulad ng mga eskwelahan at health centers.
Magpatayo rin ang Lions Club ng karagdagang 20 bahay sa munisipalidad ng San Isidro sa Leyte na adopted town na ngayon ng LCI MD 301.
Sa memorandum of understanding na pinirmahan kamakailan nina Mayor Susan Ang at MD301 Council Chairperson Em Ang, magtatayo rin ang Lions ng gusaling may tatlong classroom para sa central elementary school ng San Isidro.
Nag-deliver na rin ang Lions ng 70 jerrycan (20-liter container na ginagamit na water filtration system) sa lungsod. Magdo-donate rin ito ng school supplies para magamit ng 7,000 estudyante sa elementarya at high school sa munisipalidad.
Kapuri-puri ang mga proyektong ito. Umaasa ako na sa kaso ng Haiyan housing ay maisasakatuparan ng Lions ang pangako nito sa loob ng isang taon, mas mauuna pa sa sariling programa ng gobyerno.



