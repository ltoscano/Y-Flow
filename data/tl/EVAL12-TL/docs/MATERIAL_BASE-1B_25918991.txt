NAPAPANAHON ANG INCLUSIVE MOBILITY

KAWAWANG mananakay! Kawawang mga commuter! Nakita na siguro ng lahat ang sobrang haba ng pila sa ating mga LRT at MRT station. Nabalitaan n’yo na rin siguro ang mga sasakyang nalalaglag mula sa Skyway. ‘Di lamang perhuwisyo, sayang na oras, at tagtag sa katawan ang nararanas ng ating mga commuter–pati buhay natin ay nakasalalay. Oo, pati ikaw…buhay mo nakataya! Kaya’t napapanahon na ang dalawang inisyatibo na may kinalaman sa mga commuter.
Ito ay ang mga petition nina Dinna Dayao at James Deakins sa change.org para hikayatin ang ating government officials na mag-public transport paminsan-minsan para maranasan nila ang kalbaryo na dinaranas ng bawat isang mananakay rito sa Metro Manila, at para tanggalan ng prangkisa ng LTFRB ang mga bus na ayaw magkabit ng speed limiter.
Naniniwala si Dayao na mas mabilis masolusyunan ang mga problemang nararanasan ng ordinaryong mamamayan kung mae-expose ang mga matataas na opisyal ng gobyerno sa pang araw-araw na pahirap sa commuters. Umaasa siya na magkaroon ng realisasyon ang mga ito habang nakapila sa istasyon ng tren ng ilang oras o habang nakatayo sa ating mga bus, atbp. Iba kasi ‘yung maranasan nila ito nang first-hand para pupursigihin nila nang maigi at mamadaliin nila ang mga solusyon na magpaparaos at magpagiginhawa sa ating mga kalbaryo sa mga lansangan ng Kamaynilaan.
Maganda rin ang panukala ni Deakins sa LTFRB para mag-comply ang pasaway na bus operators. Marami naman ang susunod sa pagkabit ng speed limiters para maiwasan ang mga aksidente dahil sa overspeeding. Ano sa palagay mo, Atty. Winston Ginez ng LTFRB? Pagdating naman sa mga Expressway ay malaking tulong ang electronic passes para makaluwag ng congestion sa mga toll gate. Sana lang ay iisa na lang ang pass o card para sa lahat ng Expressway.
Sa ngayon kasi, iba ang sa NLEx at sa SLEx. Sa NLEx ay Easy Tag, at sa SLEx ay E-Pass. Ang hindi maganda rito ay magastos ito kasi dalawa pa ang bibilhin na RFID tags ng motorista.
Eh, siyempre, iba pa ‘yung sa SCTEx at sa TPLEx! Kay ginhawa ng pagbili ng Easy Tag kasi binili ko lang over the counter sa Shell Select sa NLEx at pagkatapos ng isang oras ay activated na. Ang ‘di ko maintindihan ay bakit pagdating sa E-Pass sa SLEx ay iba pa ang proseso. Buti sana kung improvement sa nauna, kaso mas matrabaho at mas matagal pa bago ma-activate. Ang daming kailangan na i-submit na dokumento at ilang araw pa ang proseso bago ito ma-activate.
Ang masaklap pa nito ay hindi raw ito pwedeng gamitin sa ibang sasakyan! Ano ‘yon? Para mas marami silang mabenta na RFID tag? Kaya marahil sila nag-promo ay dahil mahina ang benta ng kanilang E-Pass. Hindi ko maintindihan kung bakit kailangan pang ibahin ang proseso kung hindi naman ito para maging mas mabilis at mas convenient sa motorista? Hay naku!
Mabuti na lang at aktibo ang Inclusive Mobility Network ng Ateneo School of Government. Kudos kina Dr. Segundo Romero, Danielle Guillen, JR Cordova at Althea Pineda ng ASOG.



