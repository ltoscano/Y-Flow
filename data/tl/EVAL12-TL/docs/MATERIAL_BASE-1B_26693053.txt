
‘NAPOLIST’ ILABAS NA AT IMBESTIGAHAN SA PUBLIKO

SA araw na ito gagawa ang mga senador ng caucus o pag-uusap kung iimbestigahan nila ang mahigit sa 16 na senador na sinasabi ni Janet Lim-Napoles na sangkot sa kanyang P10 bilyong iskam sa PDAF at Malampaya Fund.
Aantayin natin, mga Bro, ang paglalabas ng desisyon ng mga senador, partikular ang mga miyembro ng Senate Blue ribbon committe (BRC), kung mag-iimbestiga sila o hindi.
MAGHANDA NA SILA
KUNG hindi sila mag-iimbestiga, lagot sila.
Magagalit ang nakararami sa taumbayan dahil parang pinagloloko lang sila sa pagdiriin lang sa putik ng tatlong senador.
Kung mag-iimbestiga naman sila, lagot pa rin sila.
Lagot sila dahil ipagtuturo sila mismo ni Napoles nang harap-harapan.
At magagalit pa rin ang taumbayan sapagkat kung sino ang nakararami na nagsasabing dapat na malinis ang Senado sa korapsyon, mga korap din pala sila.
Kaya maghanda-handa na sila sa galit ng taumbayan.
MGA PALUSOT
ANG palusot ng mga senador sa hindi pag-iimbestiga o muling pagbubukas ng imbestigasyon sa Napoles scam ay wala nang pipigain pa dahil kumpleto na ang mga batayan para sa paggawa ng panukala para sa amyenda ng kasalukuyang batas sa korapsyon at pandarambong o pagbuwag kaya sa mga batas na ito at paglalabas ng bagong mga karampatang batas.
Nakilala na rin ang mga tiwali na senador at nairekomenda na ang mga ito na masampahan ng mga kaukulang kaso.
Kung may natitira mang mga senador na sangkot sa iskam, ang Department of Justice na ang bahala sa kanila at ipagpapatuloy na lang nito ang pagsasasampa ng kaso para sa second, third, fourth batch at iba pa.
Hindi rin dapat masira ang imahe ng Senado dahil lang sa listahan ni Napoles na maaaring hindi magkaroon ng matibay na ebidensya.
Ang tanong: papayag ba naman ang taumbayan sa mga palusot na ito?
MGA MIYEMBRO NG KOMITE
SINUBUKAN nating i-memorize ang ngalan ng mga miyembro ng BRC at narito sila.
Chairperson: Teofisto Guingona III at Vice chairperson: Sergio Osmeña III
Mga miyembro mula sa mayorya: Grace Poe, Bam Aquino, Antonio Trillanes IV, Cynthia Villar, Miriam Defensor Santiago, Lito Lapid, Aquilino Pimentel III, Francis Escudero, Pia Cayetano, Ferdinand Marcos, Jr. at Loren Legarda.
Miyembro naman ng minorya sina Nancy Binay, JV Ejercito, Jinggoy Estrada at Gregorio Honasan.
Ex-officio members naman sina Senate President pro tempore Ralph Recto, Majority Leader Alan Peter Cayetano at Minority Leader Juan Ponce Enrile.
Wala rito sina Senate President Franklin Drilon, Sonny Angara, Vicente Sotto III at Bong Revilla, Jr.
24 lahat ang mga senador na ito at tatlo na rito ang ipinangangalandakan ng mga nagmamalinis na dapat nang masibak.
Ngunit sa “Napolist” kung tawagin, sino pa ang mahigit sa 13 na mga kawatan din?
O kanya-kanya nang turo, mga Bro, ng inyong mga favorite na senador.
NOSI BALASI
SINO sa mga senador ang aangal para sa pagpapatuloy ng imbestigasyon?
‘Yan ang dapat nating malaman sa araw na ito.
Kung sino ang aayaw sa imbestigasyon at daraanin na lang sa executive session ang usapan, dapat nating makilala.
Ginagamit, mga Bro, ang executive session para maitago sa mata at pandinig sa publiko ang mga korap at mandarambong na senador.
Sila-silang mga senador lang ang mag-uusap, kasama si Napoles at bawal na ilabas sa publiko ang anomang bunga ng usapan.
Sa kabilang banda, dapat ding ilabas ng BRC ang mga may gustong magpatuloy ang imbestigasyon, ilabas ang listahan ni Napoles at magpursige na maghanap ng mga ebidensya.
Hindi dapat magdepende ang mga senador sa sasabihin ng Department of Justice.
Kung gaano sila kasipag sa paghahanap ng ebidensya laban kina Enrile, Jinggoy at Revilla, dapat ganito rin ang gagawin nila sa mga ituturo ni Napoles na senatong.
SINO ‘YUNG MALAKI?
SABI ni ex-Senator Ping Lacson, nagtataka siya kung bakit hindi naisama ang isang senador na alam niyang korap o mandarambong din.
May mas malaki pang korap umano sa mga pinagbibintangan ngayon.
Ngayon, sino ang mga ito?
Pupuwede bang ipatawag ng BRC si idol Ping para kilalanin ang mga ito?
TAGA-PALASYO, TAGA-KAMARA
SA mga bulong-bulungan, mayroon ding mga taga-Palasyo at mayroon ding mga kongresman.
Ito rin ang dapat nating bantayan.
Daraanin ba sa interdepartmental courtesy ang imbestigasyon dito kahit na magdadaldal si Napoles halimbawa?
Sa interdepartmental courtesy, mga Bro, hindi pupuwedeng obligahin ang mga taga-Palasyo at taga-Kamara na mag-appear sa Senado kaugnay ng imbestigasyon sapagkat kapantay ang mga ito ng Senado.
Kung magboluntaryo silang mga taga-Palasyo at taga-Kamara, oks na oks.
Pero malamang na pairalin nila ang courtesy na ‘yan.
At maaaring dito na rin mararanasan muli ang hindi pagpayag ng Palasyo na magisa ang mga tauhan nito, gaya ng ginawa noon ni Aling Gloria sa fertilizer scam probe.
Ano nga ba ang mangyayari sa mga susunod na araw?
Magbantay tayo, mga Bro, at tiyak na may mangyayari.



