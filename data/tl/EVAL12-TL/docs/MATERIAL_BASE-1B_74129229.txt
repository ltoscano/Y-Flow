Kapitolyo, naglaan ng P2.3B para sa iba’t ibang proyektong pangimprastraktura sa Bulacan

July 09, 2016 Vinson F. Concepcion

LUNGSOD NG MALOLOS, Hulyo 9 (PIA) -- Naglaan ng 2.3 bilyong piso ang pamahalaang panlalawigan para sa iba’t ibang proyektong imprastraktura sa Bulacan sa nakalipas na anim na taon. Ayon kay Gobernador Wilhelmino Sy-Alvarado, sa kanyang panahon nakatikim ng semento ang mga barangay road, municipal road, at provincial road na sa mahabang panahon ay hindi sementado o lubak-lubak. Halimbawa rito ang rehabilitasyon ng Marilao-San Jose Del Monte Road, Sta. Maria-San Jose Del Monte Road, mga bahagi ng Hagonoy-Paombong Road, Baliwag-San Rafael Road at mga barangay road gaya ng pagtataas ng kalsada sa barangay Barasoain, San Gabriel at Catmon sa Malolos. Pinasementuhan din ang daan sa mga liblib na barangay at mga municipal road na hindi kayang gastusan ng pamahalaang bayan. Napatayuan din ng bagong gusali ang Provincial Engineering Office sa bakuran ng Kapitolyo na dating nag-uupisina sa lupa ng pamahalaang panlalawigan sa barangay Tabang sa Guiguinto. Isinailalim naman sa renobasyon ang mga conference room ng orihinal na gusali ng Hiyas ng Bulacan Convention Center habang katatapos lang ng pinalaking Bulacan Capitol Gymnasium. Iba pa rito ang sari-saring pampublikong gusaling naipagawa ng Kapitolyo sa kahilingan ng mga kapitan at mga alkalde na umaabot sa 439 milyong piso. (CLJD/VFC-PIA 3)



