Cruz: Alabok na tayong lahat, nakatayo pa rin ang Simbahang Katolika By Juliet de Loza-Cudia June 4, 2016 “Hindi naman maganda na sabihan niya na ipokrito ang Simbahan. May 2,000 taon na itong itinayo. Alabok na tayong lahat e nakatayo pa rin ito (Simbahang Katolika). Malay ko naman kung inabuso siya noong bata siya ng pari at ang sinabi ko ay sa pangkalahatan.”
Sagot ito ni Lingayen Dagupan Archbishop Emeritus Oscar Cruz sa pinakahuling pang-iinsulto ni President-elect Rodrigo Duterte sa Simbahang Katolika sa pinakahuli nitong press conference sa Davao City kamakalawa ng gabi.
“Wala naman akong sinasabing masama sa kanya at iginagalang ko naman siya bilang bagong Pangulo ng bansa at nag-usap na kami ng kaibigan ko na kaibigan din niya na hindi na ako magsasalita,” ayon pa kay Cruz. Matatandaan na sinabihan ni Duterte si Cruz ng, “This idiotic Oscar Cruz,” matapos sabihin ng retirado arsobispo na kasuhan ni Duterte ang paring umabuso sa kanya gayong matagal na itong patay.
Ipinaliwanag ni Cruz na ang kanya lamang naman na sinabi ay kung may mga pari o obispo na may ginawang katiwalian, dapat na ireklamo dahil meron naman umano sa Simbahan na penal process.
Sa huli, sinabi ni Cruz na ipinapanalangin umano niya si Duterte at ang buong opisyal ng kanyang pamahalaan dahil ang tagumpay o kabiguan ng gobyerno ay ang taumbayan ang makikinabang o lalatayan.



