LVPI problemado sa passports By Ramil Cruz June 25, 2016
Problemado ang Larong Volleyball ng Pilipinas Incorporated (LVPI) sa 10 sa 15 players na napili sa tryouts na sasali sa dalawang internasyonal na kumpetisyon women’s indoor volleyball under-19.
Sinabi kahapon ni LVPI president Jose Romasanta na aligaga sila dahil sa commitment sa nalalapit na dalawang magkasunod torneo ng Asian Volleyball Confederation at International Volleyball Federation, pero walang mga passports ang 10 sa mga nakalusot sa tryouts na mga players.
“Disgrasya ang nangyari,” bigkas ni Romasanta. “Nakuha nga ang mga gusto nating players sa tryout pero 10 sa 15 ay walang mga passports. Kaya ang sabi ko sa coaching staff ay kung sino sa mga nag-tryout ang mayroong passport ay ireserba na agad kung hindi maihahabol maikuha ng dokumento ang mga napili.”
Dinagdag ni Romasanta na puwersado ang asosasyon na magsumite ng komposisyon ng team para sa SMM 2016 Asian Est Cola Women’s U19 Championships sa Nakhon Ratchasima, Thailand sa Hulyo 23-31.
“Kakapusin na tayo sa panahon kung ikukuha pa sila ng kani-kanilang passport. Hindi naman tayo puwede umatras dahil commitment natin sumali lalo ngayon they are welcoming us back sa volleyball community at mamumultahan tayo kung hindi sasali,” panapos ni Romasanta.
Kabilang sa Pool D ang mga Pinay na kinalalagyan din ng Taiwan, Korea at Australia. Sama-sama ang host Thailand, Sri Lanka at Vietnam sa Pool A, nasa Pool B ang defending champion China, Kazakhstan, Hong Kong at New Zealand at nasa Pool C ang Japan, India, Macau at Iran.



