76th Infantry Battalion na sumasakop sa Mindoro, may bagong pinuno

February 28, 2016 Voltaire N. Dequina

MAMBURAO, Occidental Mindoro, Peb 28 (PIA)-- Itinalaga bilang bagong pinuno ng 76th Infantry Batallion (76th IB) si Lt Col Eric Guevarra kamakailan.

Isinagawa ang opisyal na Change of Command Ceremony sa bayan ng Mamburao na pinangunahan ni Brigadier General Rodel Alarcon, Assistant Division Commander ng 2nd Infantry Division (2ID) na nakabase sa Kampo Mateo Capinpin, Tanay Rizal. Ayon kay Capt. Zoe Galido, Civil Military Operations Officer, pinalitan ni Guevarra si Lt Col. Michael Licyayo na nakatapos sa kanyang panunugkulan noong ika-23 ng Pebrero. “Ito pong Change of Command ay kabilang sa proseso ng AFP. Tapos na ang duty ng isang opisyal at papalitan ng isa pang opisyal upang manungkulan” paliwanag ni Galido. Ipinahayag naman ni Guevarra, na ipagpapatuloy ng 76th IB ang magandang aktibidad ng grupo gaya ng adbokasiya sa mga katutubo, ang maayos na pakikipagugnayan sa mga tagapamuno ng dalawang lalawigan at pagbibigay ng tulong sa mga nasasakupang munisipyo. Ang 76th IB ang nakakasakop sa mga bayan ng Sta Cruz, Mamburao, Paluan, Abra de Ilog, Looc at Lubang sa lalawigan ng Occidental Mindoro gayundin sa mga bayan ng Puerto Galera, San Teodoro, Baco, Calapan City, Naujan at Victoria ng Oriental Mindoro. (VND/PIA 4B/Occ Min)



