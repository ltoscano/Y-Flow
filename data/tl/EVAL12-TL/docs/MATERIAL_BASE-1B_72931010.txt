PABAYA ANG DSWD

ANO ba ang mga pinagkakaabalahan ni DSWD Secretary Dinky Soliman?
Sabi nga sa mga kanto’t sulok, ang taong walang ginagawa ay inutil. Lalo pa kung ang taong ito ay opisyal ng gobyerno at sumusuweldo mula sa buwis ng taumbayan.
Sa araw-araw nating pagdaan sa likod ng Manila Post Office sa Liwasang Bonifacio papunta rito sa opisina ng Remate sa Intramuros, araw-araw ko ring nakikita ang mga kabataang nagso-solvent. Mga kabataang grasa o madungis na pinababayaan ng kanilang magulang.
Nakalulungkot dahil tila wala ng magandang kinabukasan na naghihintay sa mga kabataang ito.
Nariyan din sa lugar na iyan ang iba pang mga taong walang tirahan. Ginawa na nilang bahay ang likod ng gusali ng Post Office. May nakita akong isang babaeng buntis. Paano kung siya ay magsilang ng sanggol? Baka lumaki rin ito at magaya sa mga nagso-solvent.
At hindi lang sa Post Office, sa bawat kanto’t sulok ng Maynila ay nagkalakat ang mga batang nagso-solvent. Kung lalabas ng kanyang de-aircon na opisina at sasakyan si Ma’am Dinky, makikita niya ang katotohanang ito.
Kay raming kabataang naliligaw na ng landas.
Wala bang gagawing hakbang ang DSWD? Wala rin bang gagawing pagkilos ang Manila City Hall, huh? Pangulong Mayor Erap Estrada? At wala rin bang gagawin ang Manila Police District (MPD) upang matigil ang paglaganap ng mga batang nagso-solvent? Alamin naman sana ng MPD kung saan bumibiyahe ng solvent ang mga batang ito at sila ay hulihin.
Kung problema ng DSWD ang palaging pagbalik sa lansangan ng mga batang-solvent kahit paulit-ulit nila itong “inililigpit”, aba’y problema nga nila iyan. Kasi’y wala silang konkretong programa para sila ay maturuan at mailigtas sa masamang bisyo. Kadalasan kasi, ang ginagawa lang nila ay puro papogi.
Huwag munang lumayo sa mga probinsya, umikot lang ang DSWD sa Kamaynilaan at makikita nila ang marami nating kababayan na walang bahay, nabubuhay sa lansangan at mga kabataang napabayaan kaya nasasadlak sa paggawa ng kasamaan.



