STATE TERRORISM By Armida Rico, Betchai Julian, Boyet Jadulco, Juliet de Loza-Cudia, Jun Tadios October 21, 2016
Kinalampag ng mga militanteng grupo ang anila’y malinaw na ‘state terrorism’ sa ilalim ng liderato ni Pangulong Rodrigo Duterte.
Ito’y kasunod ng marahas na dispersal at lantaran umanong police brutality sa grupo ng mga Moro at Lumad na nagprotesta sa harap ng US Embassy sa Kalaw, Maynila noong Martes.
“This is a flagrant display of the State terrorism and police brutality of turning against the very people it has been mandated to protect and to serve,” galit na pahayag ni Atty. Aaron Pedrosa, secretary general ng grupong SANLAKAS. Giit ng grupo, nais lamang magpahayag ng hinanakit at saloobin ng mga nagprotesta subalit marahas na dispersal ang isinalubong ng Manila Police District (MPD).
“The group of protesters, who came all the way from Mindanao, marched to the gates of Camp Aguinaldo and the US Embassy to call for an end to the militarization of their communities and for the cessation of continued US troop presence in their region. Anong masama rito,” giit ni Pedrosa.
Pinatunayan lamang umano ng mga tauhan ng MPD na wala pa ring puwang sa Duterte government ang mga maliliit na sektor ng Moro at Lumad na mula noon ay nakararanas ng pang-aapi at pananamantala sa gobyerno.
‘Judgement call’ ng driver — Lacson
Umalma ang isang senador sa mga alegasyon ng police brutality sa isinagawang dispersal ng pulisya sa kilos protesta kung saan naging viral ang video sa social media gayundin sa local at international news.
Ayon kay Sen. Panfilo Lacson, dating chief ng Philippine National Police (PNP) noong Estrada administration, hindi makatarungan na akusahan ang PNP ng police brutality sa ginawang hakbang ng isang pulis na naiipit sa pagkuyog ng mga aktibista.
Ani Lacson, ang ginawa ng police personnel ay ‘judgement call’ dahil sa nagipit na siya sa isang sitwasyon na maaari niyang ikapahamak.
9 na opisyal ng MPD, sinibak na
Sinibak na sa kanilang mga puwesto ni NCRPO Director, Chief Supt. Oscar Albayalde ang siyam na opisyal at pulis ng MPD kaugnay ng dispersal.

Kabilang sa mga inalis sa puwesto sina PSr/Supt. Marcelino Pedrozo, ang deputy district director for operations ng MPD; PSupt. Alberto Barot, station commander ng MPD Station 5, Ground Commander PCI Dionelle Brannon, Pedro Gil PCP Commander P/Chief Insp. Elmer Oseo, Deputy Commander PS 5 PC/Insp. Joebie Mastucia, Chief Operations PS 5 PC/Insp. Roberto Marinda, Coy Commander CRB (augmentation) PC/Insp. Roberto Mangune, Coy Commander US Embassy Detail PS/Insp. Edgardo Orongan, chief operations DPSB at ang driver ng police mobile car na sumagasa sa mga raliyista na si PO3 Franklin Kho.
Ang mga nasabing opisyal ay nasa floating status habang nagsasagawa ng imbestigasyon.



