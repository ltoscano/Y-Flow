Out Of Order: Martial Law at Marcos Burial
By Raymond Burgos August 12, 2016 Kilala na si Pangulong Rodrigo Duterte sa pagiging pikon at matigas ang ulo kung kaya hindi nakakagulat kung bakit sa pagkainis niya kay Chief Justice Maria Lourdes Sereno ay nasabi niyang baka mapilitan siyang magdiklara ng Martial Law.
Ang bantang Martial Law ni President Rody ay nag-ugat sa naging pahayag ng punong mahistrado na baka magkaroon ng constitutional crisis dahil sa pagdawit ng pangulo sa walong huwes sa iligal na droga at tinawag niya pa ang mga ito na “narco judges.”
Partikular na sinabi ni Sereno na hindi puwedeng imbistigahan ng Philippine National Police (PNP) ang mga “narco judges” dahil sa separation of powers. Ibig sabihin, ang Korte Suprema lang ang puwedeng mag-imbistiga at dumisiplina sa mga miyembro ng hudikatura hangga’t walang warrant of arrest laban sa kanila. Kabilang sa mga pinangalanan ni Duterte sina Judge Mupas ng Dasmariñas City, Cavite; Judge Reyes ng Baguio City; Judge Savilo ng Regional Trial Court (RTC) Branch 13 sa Iloilo City; Judge Casiple ng Kalibo, Aklan; Judge Rene Gonzales ng Municipal Trial Court (MTC); Judge Navidad ng RTC-Calbayog City; Judge Ezekiel Dagala ng MTC at Judge Dapa ng Siargao.
Kung susuriin ang pahayag ni Duterte tungkol sa Martial Law, hindi naman talaga ito direktang pagsasabi na magdidiklara siya ng Batas Militar sakaling magkaroon nga ng sinasabi ni CJ Sereno na constitutional crisis.
Mahalaga ring tingnan ang konteksto ng pahayag ni Duterte dahil ang kaharap niya noon ay mga sundalo ng 4th Infantry Division (ID) ng Philippine Army (PA) na kamakailan ay naka-engkwentro ng mga elemento ng New Peoples Army (NPA) na nagresulta sa pagkasugat at pagkamatay ng ilang sundalo.
Nagpunta mismo si President Rody sa kampo ng 4th ID sa Cagayan de Oro City para bisitahin ang mga sugatang sundalo at makiramay sa pamilya ng mga namatay na sundalo.
Isa si Senador Panfilo Lacson ang naniniwala na ang pahayag ni Duterte sa Martial Law ay dala lang ng katigasan ng ulo ni Duterte na hindi tumatanggap ng pagsalungat lalu na kapag desidido na siya sa kanyang plano gaya ng giyera laban sa iligal na droga.
“His bullheadedness is epic. By now, we should already be familiar with his antics especially when making spontaneous statements or announcements to media. Of course, we should know that the martial law threat is just that and nothing more,” pahayag ni Lacson sa text message sa mga Senate reporters.
Hindi ko lang alam kung ano ang magiging reaksyon ni President Rody sa mga tutol na mahimlay sa Libingan ng mga Bayani ang dating pangulo at diktador na si Ferdinand Marcos.



