FM burial tuloy hanggang walang court order — Palasyo By Aries Cano August 18, 2016
Tuloy ang planong paglilibing ng mga labi ni dating Pangulong Ferdinand Marcos sa Libingan ng mga Bayani hanggang walang inilalabas na temporary restraining order (TRO) ang Supreme Court (SC).
Ito ang inihayag kahapon ni Presidential Spokesperson Ernesto Abella matapos usisain ng media kahapon kung itutuloy ang FM burial sa Libingan ng mga Bayani.
“The process is ongoing, nobody is rushing anything. It’s just people need to respond as appropriate as possible. Everything is starting to move according to arrangements so unless there is a TRO or anything like that, it will proceed as planned,” sabi ni Abella sa press briefing sa Malacañang.
Matatandaan na ilang petisyon ang inihain sa SC na kumukuwestyon sa desisyon ng gobyerno na nagbibigay ng pahintulot sa dating pangulong na mailibing sa Libingan ng mga Bayani.
Itinakda rin ang oral arguments sa usapin sa susunod na Linggo. Sinasabing sa Setyembre 18 ang itinakdang petsa ng paglilibing pero nilinaw ni Abella na wala pang opisyal na petsa.
Muli ring nilinaw ni Abella na igagalang at susundin ni Pangulong Rodirgo Duterte anuman ang desisyon na ilalabas ng SC.



