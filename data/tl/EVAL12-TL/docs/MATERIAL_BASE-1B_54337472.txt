Daquis natuwa sa poster
By Elech Dawa July 13, 2016
Labis ang saya ni Rachel Anne Daquis matapos makita ang sarili sa official poster ng 2016 Women’s Club World Championship.
Sa naganap na Women’s Club World Championship press conference sa Diamond Hotel kahapon, pinangunahan nina FIVB executive council member Gustav Jacobi at Eventcourt CEO Peter Bratschi ang pagpapakita sa official poster kasama sina Philippine Superliga chairman Philip Ella Juico at president Ramon ‘Tats’ Suzara.
Isa si Daquis sa pitong local players na hahataw para sa Philippine Superliga All-Stars team laban sa pitong matitikas na bansang kalahok sa nasabing event. “Happy ako kasi ako ‘yung nasa poster pero hindi lang naman yan, siyempre masaya ako dahil lalaro ako para sa bansa natin.” saad ni Daquis.
Kasama ni Daquis ang teammate nito sa RC Cola-Army na si Jovelyn Gonzaga sa mga naunang nabigyan ng ‘Golden Tickets’ para maglaro sa PSL All-Stars team.
Bukod kina Daquis at Gonzaga makikipagtulungan din para sa team ang pitong foreign reinforcements.
Ipakikilala naman ang pangatlong miyembro sa team sa darating na linggo sa PSL All-Filipino game.
“Enjoy lang kami no pressure, ibibigay namin lahat para manalo tayo,” ani dating Far Eastern University star Daquis.
Makakalaban ng PSL All-Star team ang Rexona Ades ng Brazil, Bangkok Glass ng Thailand, Volero Zurich ng Switzerland, Hisamitsu Springs ng Japan, Eczacibasi VitrA Istanbul at VakifBank Istanbul ng Turkey at Pomi Casalmaggiore ng Italy.
Samantala, dahil sa ipinakikitang leadership sa court, magandang mukha at isa sa mga ini-idolong volleyball player sa bansa, hinirang ng Philippine Superliga si Mika Reyes bilang bagong ambassadress.

“I’m very happy and it’s a blessing na ako ‘yung napili,” sabi ni 22 years old Reyes.
Pinalitan ni Reyes ang kanyang F2 Logistics teammate na si Cha Cruz.



