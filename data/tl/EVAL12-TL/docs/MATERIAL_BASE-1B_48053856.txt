
Mga programang ipinatutupad ng DOST, BFAR at Coast Guard, inihayag

October 29, 2016

CALAPAN, Oriental Mindoro, Okt. 29 (PIA) – Inihayag ng Capitol Press Corps kamakailan ang mga serbisyong ipinatutupad ng mga ahensyang nasyunal sa lalawigan.

Sa ulat ng Department of Science and Technology (DOST), sinabi ni DOST Provincial Science and Technology Director Jesse M. Pine na nagbago man aniya ang pamunuan sa pamahalaang nasyunal, hindi ito nakaapekto sa kanilang tanggapan sapagkat nagpapatuloy ang kanilang paglalatag ng mga programa sa buong bansa.

“Hindi politicized ang DOST kaya hindi totoong bubuwagin ito ng bagong administrasyon dahilan sa isa ito sa mga makabuluhang ahensya ng pamahalaan at ang mga nagagawa ay malaking tulong sa mga mamamayan”, ayon kay Pine.

Dagdag pa ni Pine na sa kasalukuyan ay ipinatutupad ng kanilang ahensya ang Small Enterprise Technology Upgrading Program o SET-UP upang higit pang matulungan ang micro, small at medium-scale enterprises na higit pang madagdagan ang kanilang kakayahan at mapaunlad ang kanilang mga produkto.

Aniya pa, marami na silang napagkalooban ng tulong pinansyal na mga samahan mula Calapan hanggang dulong bayan ng Bulalacao.

Naging panauhin din sa naturang press conference sina Bureau of Fisheries and Aquatic Resources (BFAR) Leasing and Licensing Section Chief Emmanuel Asis at Oriental Mindoro Coast Guard Station Commander Lieutenant Commander Eugenio A.

Frederico.

Ibinahagi ni Asis ang bagong amendment sa RA 1065 ng Fisheries Code upang higit pang patatagin ang kampanya hinggil sa iligal na pangingisda.

Layunin, aniya nito na paigtingin ang pagpapatupad ng mga regulasyon sa pangisdaan lalo na ng commercial fishing vessels upang maprotektahan ang maliliit na mangingisda. Sa pakikipag-ugnayan din, aniya, sa mga lokal na pamahalaan, ipinatutupad ng BFAR ang online registration ng mga bangkang ginagamit sa pangingisda. Samantala, ipinaliwanag naman ni Commander Frederico na ang sertipikasyon ng seaworthiness ng mga roro vessel ay nanggagaling sa Maritime Industry Authority (MARINA).

Ang tungkulin, aniya ng coast guard ay ang pagrerekomenda ng suspension kapag may nakita silang kakulangan at paglabag sa mga patakaran ng mga naturang sasakyang pandagat.

Dagdag pa ni Frederico, na kapag may bagyo at maraming stranded na pasahero, nakikipag-ugnayan ang kanilang ahensya sa mga lokal na pamahalaan at sa Department of Social Welfare and Development (DSWD) para sa mga kagyat na pangangailangan ng mga manlalakbay.

Ibinahagi rin niya ang kanilang karanasan sa huli niyang pinagtrabahuhan na paglalagay ng maximum load lines na naging epektibo upang maiwasan ang overloading lalo na sa mga maliliit na sasakyang pandagat.

Nangako sa mga mamamahayag si Frederico na makakaasa ang mga ito na kaaagad na makakakuha ng impormasyon sa kanilang tanggapan dahil sa transparency na mahigpit na ipinatutupad ng kanilang bagong District Commander. Pasasalamat sa mga myembro ng CPC ang paabot ng mga opisyal ng DOST, BFAR at Coast Guard sa pagkakataong ipinagkaloob sa kanila upang maipaliwanag sa mga mamamayan ang mga ginagawa ng kanilang mga tanggapan sa lalawigan ng Oriental Mindoro.

(CPRSD/LTC/PIA-Mimaropa/Calapan)



