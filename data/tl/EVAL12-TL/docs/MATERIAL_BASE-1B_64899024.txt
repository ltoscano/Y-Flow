
GOVERNMENT SHUTDOWN NG AMERIKA

NAKADIDISMAYA ang mahigit isang linggo nang “shutdown” ng pamahalaang Amerika dahil natiyempo ito habang narito tayo.
Ito ang Totoo: sarado ang parke at “tourist attractions” na pinatatakbo ng gobyerno.
Pero mas malaki ang pagkadismaya ng maraming Amerikano dahil hindi kagaya natin na parke at pasyalan lang ang problema, sila – mapapribado o pampubliko” ang trabaho o negosyo – kabuhayan mismo ang apektado.
Hindi kasi magkasundo ang mga “Republican” at “Democrat” sa detalye ng “Health Care Program” ni US Pres. Barack Obama kaya hindi maipasa ang “budget” ng gobyerno na nagresulta nga sa “shutdown” at paghinto ng maraming serbisyo.
Unang tinamaan ang mga parke at “tourist attraction” kaya wala sa tiyempo ang bisita natin kahit marami rin namang ibang pwedeng mapasyalan dito.
Masaklap ang “government shutdown” sa mga beterano, retirado at maging mga Amerikanong sundalong “casualties” sa Iraq, Afghanistan at iba pa dahil pati ang kanilang benepisyo at pribilehiyo ay apektado.
Marami nang empleyado ng pamahalaang Amerika ang natanggal sa trabaho, gayundin ang mga nasa pribado na ang mga kompanya ay nasa turismo o umaasa sa kontrata sa gobyerno.
Mas kawawa naman ang mga nawalan ng trabahong nasa pribado dahil hindi tulad ng mga “government worker” na maaaring tumanggap ng “retroactive pay” kapag muling na-”hire” matapos ang “shutdown,” sila, walang “retro-retro.”
Kaya ganoon na lamang ang galit nila kapwa sa “Republicans” at “Democrats” at, siyempre, kay Pres. Obama.
Sabi ng Amerikanang nakatabi natin sa eroplano mula Washington DC tungong Los Angeles, gumuho ang kanyang paniwala kay Obama noong senador pa ito dahil ang laki nang ipinagbago buhat nang maging Pangulo ito.
Ito ang Totoo: bagama’t hindi naman tayo Amerikano, binibigyang pansin natin ito dahil may aral tayong mapupulot dito, lalo na sa pagbabalanse sa ikabubuti ng mas nakararami.
***
Malaki ang pasalamat natin sa kapatiran sa Masonerya sa San Francisco, New York, Washington DC, Alexandria (Virginia), Los Angeles at San Diego dahil sa napakagandang pagtanggap.
Kasama po natin si GLP Grandmaster MW Juanito Espino na opisyal na bisita ng mga Gran Lohiya sa US at Canada kaya tayo ay pumarito kahit sa loob lamang ng dalawang linggo.



