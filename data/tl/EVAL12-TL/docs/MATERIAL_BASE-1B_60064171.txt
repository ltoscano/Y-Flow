Hirit na: Pangulong Digong
By Arnold Clavio June 28, 2016 Bukas ay pormal nang manunumpa si President-elect Rodrigo Duterte bilang ika-16 na pangulo ng Republika ng Pilipinas.
Iba nang usapan ito. Ganap ka ng Ama ng bayan. Lahat ng ipinangako niya noong panahon ng kampanya ay aabangan ng mamamayang Pilipino kung papaano niya tutuparin.
Bagama’t kung krimen ang pag-uusapan, parang red carpet na inihanda ito ng Philippine National Police sa kanya. Higit sa 50 na ang patay na may kaugnayan sa operasyon ng droga at patuloy pa itong nadadagdagan matapos na magkaroon din ng mas mahigpit na kampanya sa iba pang organized crime, katulad ng sa carnapping.
Inaasahang tataas pa ang bilang ng mga napapaslang na hinihinalang kriminal oras na makapanumpa bukas ng alas-12:00 ng tanghali si P-Digong. Seryoso ang uupong pangulo, “If you’ll destroy my country, I WILL KILL YOU! If you’ll destroy my children, I WILL KILL YOU!”
At ang mensahe niya sa mga nasa likod ng illegal drugs, “SERIOUSLY, I WILL KILL YOU!!!” Tila nababahala ang simbahan sa kultura ng pagpatay na nais ipatupad ng papasok na Duterte Administration. Pati ang Commission on Human Rights (CHR) ay mahigpit na magbabantay sa kampanyang ito ni P-Digong.
Ang mas nakababahala, katanggap-tanggap sa publiko ang halos araw-araw ay pagdanak ng dugo sa lansangan. Resulta ito ng kabiguan ng mga kinauukulan na harapin ang problema ng kriminalidad, lalo na ng droga, sa mahabang panahon.
Kung wala kang ginagawang kasalanan, wala kang dapat ipangamba. Pero paano na kung ang napatay ay resulta ng mistaken identity o maling pagtitiktik ng awtoridad?
Kailangan pa ring palakasin ang judicial system ng bansa – mula sa tamang paghuli hanggang sa mga korte at mapanagot sa kulungan ang dapat managot. ‘Yan ang katarungan!
BALITAWIT: “INAGURASYON”



