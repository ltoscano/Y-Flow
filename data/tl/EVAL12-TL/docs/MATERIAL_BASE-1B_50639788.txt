EDITORIAL: Congrats Hidilyn Diaz! August 9, 2016 Nagpupugay ang buong sambayanang Filipino sa pagkapanalo ni Hidilyn Diaz sa Rio Olympics na nakapag-uwi ng silver medal at tumapos sa 20 taong medal drought ng Pilipinas na patunay na “change has come” din sa larangan ng sports at palakasan.
Kahit na madaling-araw ginawa ang laban ni Hidilyn sa Rio de Janeiro, Brazil, inantabayanan ito ng buong Pilipinas bilang suporta sa ating mga Olympians na nagsisikap na makauwi ng medalya at karangalan para sa Pilipinas.
Patok na patok at trending agad sa social media kahit na disoras ng madaling-araw kahapon ang pagkapanalo ni Hidilyn, ang kauna-unahang babaeng Olympic medalist ng Pilipinas. Nagbunyi ang mga Pinoy sa buong mundo dahil sa wakas, muling nalagay sa Olympic book ang Pilipinas. Matagal na nating inaasam-asam muli ang medalya, at ipinagkaloob sa atin uli ito makaraan ang dalawang dekada dahil sa pagsisikap ng ating mga manlalarong Pilipino.
Kung noon ay sa larangan ng boxing lamang nakikilala ang Pinoy, ngayon ay nabago na ito dahil namayagpag naman ang weightlifting, na patunay laman na talagang may ibubuga ang ating mga manlalaro sa kahit anong larangan ng sports basta’t paglalaanan ng puso at tamang pagsasanay.
Sa bagong kaganapang ito, nawa’y mamulat ang mata ng bagong administrasyon lalo na sa mga ahensyang may kinalaman sa sports sa malaking tsansa ng mga Pinoy athletes na makilala sa buong mundo.
Hindi lamang sa larangan ng boxing at basketball magagaling ang mga Pinoy… malaki ang potensyal ng ating mga manlalaro basta’t may suporta ng gobyerno.
Hindi kasi sapat ang ‘kanya-kanya’ o aasa lamang sa tulong ng pribadong sektor ang ganitong mga matatayog na pangarap. Matagal na paghahanda ang kailangan dito at sapat na logistics para ma-sustain ang training at pangangailangan ng mga atleta.
Matagal na tayong tigang sa Olympics medal, lalo na sa gintong medalya.

At kung talagang gusto nating makamit ito, ngayon pa lang ay paghandaan at buhusan na ng pondo at suporta ang ating mga manlalaro sa Tokyo Olympics sa 2020.



