HUWAG SERYOSOHIN ANG KALBO

WAG daw seryosohin ang panawagan ni Pangulong Aquino na magsuot tayo ng dilaw bilang pakikiisa sa kanya sa ipinaglalaban ukol sa Disbursement Acceleration Program o DAP.
Sabi ito ni Communications Sec. Sonny Coloma kamakailan.
Ibig-sabihin, ‘wag natin PANIWALAAN si PNoy.
Si PNoy ay nagpapatawa lang ba?
Kung sa bagay, matagal nang kasabihan na kapag KALBO, mahilig talaga magpatawa.
‘Wag seryosohin.

Binatikos si Pangulong Aquino dahil sa hindi pagtungo sa mga nasalanta ng bagyong “Glenda” habang nanalasa ito.
Inamin ng Malacanang na nasa “Bahay Pangarap” lamang si PNoy sa kasagsagan ni “Glenda”.
Sabi ng mga kritiko, baka kasi NANGANGARAP si PNoy na tataas pa ang kanyang trust rating na dalawang sunod na bumulusok.

Matapos lumagapak sa rating, inasahan nang sasama ang loob ng Pangulo.
Asa pa tayong kikilos siya matapos siyang MAPAHIYA.

Pero sabi ni Coloma, nakikipag-ugnayan naman si PNoy sa mga pinuno ng ahensyang may kinalaman kapag may dumarating na bagyo, gaya ng DILG at DSWD.
Ano nga bang ginagawa niya sa kanyang bahay?
Nagkokompyuter? DOTA ba ang tawag doon?

Nagpunta sa Tacloban si Sen. Alan Peter Cayetano.
At alam n’yo ba ang kanyang ginawa?
Hinanap ang mga proyekto na pinondohan umano ng DAP.
Narinig kasi ni Cayetano kay PNoy na may pera na galing sa DAP na inilabas para matulungan ang Yolanda survivors.
Naghahanap ng pera si Cayetano mula sa DAP…nakalimutan n’ya yata na malaking bahagi nito ay inihagis sa kanya ng Pangulo.
Aysus, tumataginting daw na P50M ang DAP fund na nasyut sa bulsa niya.
Kung hindi matalas ang memorya ni Cayetano, baka NAGTATANGA-TANGAHAN lang siya.
Ang aga naman kasing mangampanya e, nabuking tuloy.

Naniniwala naman si Sen. TG Guingona na hindi mai-impeach si Pangulong Aquino ukol sa iligal na pagwawaldas sa pondo ng DAP.
Bilib na bilib si Guingona sa kanyang “patron.”
E, hagisan din ba naman siya ng P44-milyong DAP.
Anak ng tokwa! KANTO’T SULOK/Nats Taboy



