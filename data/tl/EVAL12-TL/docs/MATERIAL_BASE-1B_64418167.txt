Mga opisyal ng BOC ’di nagpapabaya MAHIRAP talagang sugpuin ang ismagling sa bansa. Hangga’t nandiyan ang kahirapan at kawalan ng trabaho ay mananatili ang ismagling at korapsiyon dito sa atin. Maliban sa mga problemang ito, nandiyan pa rin ang kakulangan ng mga lingkod-bayan sa napakahabang coastlines ng bansa. Kulang din tayo ng mga kagamitang gagamitin sa paghabol ng mga ismagler, kagaya ng mga patrol boat. Kaya nga hindi na tayo nagugulat kapag may mga nasasakoteng kontrabando sa ibat-ibang parte ng bansa. Noong Sabado ay lumabas sa mga diyaryo na nakakumpiska daw ang Philippine Coast Guard ng 2,000 kahong sigarilyo na ipinuslit. Ayon sa report, ang kontrabando ay nakumpiska sa Port of Currimao sa Ilocos Norte gabi ng Miyerkules. Ang mga sigarilyo, na galing ng China, ay sakay ng isang Taiwanese na barkong pangisda. Ayon sa report, ang Taiwan Coast Guard mismo ang nag-tipped sa PCG na darating sa lugar ang nasabing fishing boat. Dalawang mambabatas naman ang nananawagan sa Kongreso na imbestigahan ang hindi maawat na pagpupuslit ng mga sasakyan sa Port of Cagayan de Oro. Sa katunayan ay naghain na ng resolusyon ang dalawang mambabatas na humihikayat sa House of Representatives na imbestigahan ang report. Ang dalawang mambabatas ay sina Cagayan de Oro Rep. Rufus Rodriguez at Anak Mindanao Party-list Rep. Mariano Rodriguez. Hiniling ng magkapatid na deputado sa House committee on ways and means na alamin kung sinu-sino ang mga taong sangkot sa ismagling ng mga sasakyan. Kung totoo man ang mga report na ito ay hindi ibig sabihin ay nagpapabaya ang Bureau of Customs o BOC. Sa katunayan lalong pinapaigting nina BOC Chief John Philip Sevilla, Intellingence Group Depcom Jessie Dellosa at Enforcement Group Depcom Ariel Nepumuceno ang kampanya laban sa ismagling. Halos walang pahinga ang nasabing mga opisyal sa pag-kumpiska ng mga kontrabando sa iba’t-ibang parte ng bansa. Abala rin ang mga abogado ng BOC sa pagsampa ng mga kaso sa Department of Justice laban sa mga pinaghihinalaang ismagler. Pero kagaya ng nauna nating sinabi, talagang mahirap sugpuin ang ismagling sa bansa. Mananatili ang problema hangga’t nandiyan ang kahirapan. Ang pag-amin ni Pangulong Aquino na sinimulan na niya ang paghanap ng mamanukin sa 2016 presidential elections ay patunay na “it’s showtime”sa bansa. Isang ipokrito lang ang magsasabing ayaw niyang maging pangulo ng bansa. Sa mga kapanalig ng Malakanyang ay marami talagang “presidential timbers.” Sa Liberal Party nga lang, maliban kay DILG Secretary Mar Roxas, ay nagkalat ang mga presidential hopefuls. Sa tingin ng marami ay napaka-unfair naman sa mamanukin ng Malakanyang kung late na late siyang pipiliin. Dapat bigyan din siya ng sapat na panahon para ipaalam ang kanyang mga programa sa buong bansa, dahil siguradong marami ring putik ang ibabato sa manok ng Malakanyang, dapat may sapat na panahon din siyang idepensa ang sarili. Kaya nga ang sabi ng iba ay tama ang ginagawa ni Vice President Jejomar Binay na diretso sa taumbayan siya nagpapaliwanag. Kasi taumbayan naman ang hahatol sa kanya sa 2016. Huwag nating kalimutan na mababaw lang ang kaligayahan ng mga Pinoy. Huwag nating kalimutan na mahigit na 7,000 ang isla sa Pilipinas. Tama ba kami, Comelec Chairman Sixto Brillantes Jr?



