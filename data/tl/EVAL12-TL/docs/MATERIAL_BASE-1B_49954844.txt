SINUBUKAN SI ERAP

NOON, sinabi ni dating Pangulong Joseph Estrada sa kanyang talumpati sa pag-upo bilang Pangulo ng bansa ang mga katagang, “Huwag N’yo Akong Subukan” bilang babala sa mga kamag-anak, kaibigan at kakilala na nais na magsamantala sa pamahalaan gamit ang kanyang pangalan.
Noong 2013 elections, sinubukan ng mga Manileño si Erap kung kaya’t naupo siya bilang alkalde ng Maynila kapalit ni dating Manila Mayor Alfredo Lim.
Kaya naman ginagawa ni Mayor Estrada ang kanyang kakayahan upang muling bigyan ng buhay at ibalik ang sigla ng Maynila.
Gayunman, kinikilala ng bagong alkalde ang tulong ng lahat ng mamamayan na kanyang nasasakupan.
Sabi ng alkalde, ang bawat isa ay mahalaga sapagkat hindi makakamit ng kanyang administrasyon ang tagumpay sa anomang adhikain kung wala ang mga mamamayan – mayaman man o mahirap. Kaya nga mas inaasahan niya lalo ang pakikiisa ng mga ito.
Ipinangako ni Mayor Erap ang muling pag-unlad ng Maynila kaya nga kanyang nasabi na “Muling magliliwanag ang Maynila at hindi na magdidi-LIM.”
Maraming dayuhan ang tumutulong sa pamunuan ni Estrada tulad ng isang grupo ng mga Koreano na nag-donate ng 10,000 solar lamp post na nagkakahalaga ng may P2 bilyon. Walang gastos ang Maynila sa pagkakabit ng lamp post na ito at lalong hindi ito gastos sa kuryente.
Nangangahulugan ito ng tiwala sa pamunuan ni Erap at Vice Mayor Francisco “Isko Moreno” Domagoso.



