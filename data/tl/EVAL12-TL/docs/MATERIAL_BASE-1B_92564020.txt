'Closed Season' sa isdang galunggong, muling ipinatutupad ng DA-BFAR

November 04, 2016

PUERTO PRINCESA, Palawan, Nob. 4 (PIA) --- Muling ipinatutupad ng Department of Agriculture-Bureau of Fisheries and Aquatic Resources (DA-BFAR)-Mimaropa ang closed season sa isdang galunggong mula Nobyembre 1, 2016 hanggang Enero 31, 2017.

Ang closed season o ang pagbabawal ng panghuhuli ng isdang galunggong ay ipinatutupad sa pangisdaang lugar sa bahaging hilagang silangan ng Palawan batay na rin sa Joint Administrative Order No. 1 series of 2015 ng Department of Agriculture (DA) at ng Department of Interior and Local Government (DILG) na nag-aatas ng pagbabawal ng pangingisda ng galunggong sa ilang parte ng Hilagang Palawan sa loob ng tatlong buwan para sa mga ‘commercial fishers’ o itong mga malalaking pamalakaya na gumagamit ng mga bangkang may sukat na 3.01 gross tons pataas.

Ayon kay DA-BFAR Inland Sea Ranching Station Chief Myrna Candelario, ang galunggong ay mahalagang likas yamang dagat ng Palawan na bumubuo sa 92 porsiyento ng huling isda na ibinababa sa Navotas Fish Port at sumasaklaw sa 22 porsiyento ng kabuuhang huli sa buong bansa.

Ang tatlong buwan na pagbabawal ng pangingisda ng galunggong sa Palawan ay magbibigay daan upang mapadaming muli ang nasabing isda.

Ayon naman kay DA-BFAR Regional Fisheries Research & Development Center Roberto Abrera, sa kanilang pag-aaral ay tanging sa bahaging hilagang silangan ng Palawan nagsasagawa ng pangingitlog ang nasabing mga isdang galunggong na kasama sa small pelagic fish o klase ng mga isdang migratory.

Maliban sa Palawan ipinatutupad din ang closed season sa galunggong sa may hilagang parte ng Sulu Sea na nasasakupan ng Rehiyong Mimaropa at Region VI, na may kabuuhang lawak na 35,943 kilometro kuwadrado o katumbas ng 3,594,278 ektarya.

Ito na ang ikalawang taon na pagpapatupad ng Joint Administrative Order na inilabas ng DA at DILG. Patuloy naman ang isinasagawang pag-aaral o pagtaya ng DA-BFAR sa epekto ng pagpapatupad ng closed season sa galunggong.(OCJ-PIA Palawan)



