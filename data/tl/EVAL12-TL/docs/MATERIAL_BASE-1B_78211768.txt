Incredible mouth of Vice Mayor Mercado SA ilalim ng ating batas, kailan maaaring tumestigo o maging testigo ang isang tao? Ayon sa Section 18 (Qualification of Witnesses), Paragraph 3 (Testimonial Evidence), Rule 130 (Admissibility of Evidence) ng ating Rules of Court, “All persons who, having organs of sense, can perceive, and perceiving can make known their perception to others, may be witnesses.” Sa ilalim ng nasabing kautusan, ang lahat ng tao na nakakakita, nakakarinig, nakakaamoy, may panlasa at nakakaramdam at ang kanilang nasaksihan, narinig, naamoy, nalasahan, o naramdaman ay nasasabi o nailalahad nila sa iba ay maaaring maging testigo. Sintido kumon lang ang sinasabi ng batas. Ang bulag na nagkataong nasa lugar ng pinangyarihan ng krimen ay hindi maaaring tumestigo tungkol sa pagkakilanlan ng mga sangkot rito, sa dahilang siya’y walang paningin. Ano pang kwalipikasyon ang ipinag-uutos ng batas o naaayon sa desisyon ng Korte Suprema, ang dapat sundin tungkol sa pagtanggap ng ebidensya o kwalipikasyon ng isang testigo. Ayon sa maraming desisyon ng Kataas-taasang Hukuman, “Evidence to be believed, must not only be credible, but must proceed from the mouth of a credible witness.” Sabi ng Korte Suprema, “Upang tanggapin at paniwalaan ang ebidensya, kailangang ito’y hindi lamang kapani-paniwala, subali’t kailangang magmula sa bibig ng isang kapani-paniwalang testigo.” Sumulat tayo tungkol rito, dahil sa paggamit nina Sen. Alan Cayetano, Koko Pimentel (kapwa abogado) at Antonio Trillanes kay dating Makati Vice Mayor Ernesto Mercado, bilang primerang testigo laban kay Vice President Jejomar Binay, tungkol sa di-umano’y overpriced Makati City Hall Building 2, na iniimbestiga ng Senate Blue Ribbon Sub-Committee, na pinamumunuan at binubuo ng mga nasabing senador, na kilalang kritiko ng bise presidente. Kapani-paniwala ba si Mercado bilang testigo laban kay VP Binay? Tingnan natin ang mga sumusunod: 1\. Sinabi mismo ni Mercado sa Senado, na tumestigo siya laban kay VP Binay, dahil hindi ito tumupad sa kanilang usapan na siya ang patatakbuhing Mayor ng Makati noong 2010 election. Halip na siya, ang pinatakbong Mayor ni Binay ay ang kanyang anak at kasalukuyang Mayor na si Junjun Binay. Dito’y ipinakita ni Mercado ang masamang motibo ng kanyang pagtestigo laban sa Bise-Presidente. 2\. Inamin ni Mercado sa hearing sa Senado na tumanggap siya ng kickback sa overpriced Makati City Hall Building 2. Ang ebidensya niya na tumanggap ng kickback si VP Binay dito ay ang kanyang katwiran na: “Kung ako tumatanggap ng kickback, bakit hindi si VP Binay na mas mataas sa akin?” Ano’ng klaseng ebidensya ito? 3\. Inamin ni Mercado na siya ang may-ari ng 4.5 hectares na lupa sa 350 hectare hacienda sa Rosario, Batangas, na aniya ay pag-aari ni Binay, bagama’t wala siyang naipakitang titulo na ang Bise-Presidente ang may-ari nito. Batay sa mga dokumentong nakalap, siya at hindi si VP Binay ang may-ari ng lupa o bahagi ng mga lupa sa hacienda. Dahil rito, bilang may-ari, hiniling ni Pimentel kay Mercado na i-donate ang nasabing 4.5 hectares sa gobyerno na ginawa naman ni Mercado. 4\. Sinabi ni Mercado na si Binay ang may-ari ng condo unit sa The Peak Towers, Makati, subali’t batay sa mga dokumento, ang may-ari nito’y si Ariel Olivar, na nagpahayag na ang tunay na may-ari nito ay si Mercado. Ayon sa pulis, ang unit na ito’y pinangyarihan ng krimen noong April 24, 2002 at ang nakatira rito, si Racquel Ambrosio, anak ng yumaong comedian na si Babalu at napaulat na live-in partner ni Mercado ay napatay, kung saan ang Vice Mayor ay isa sa mga suspect. Paano sasabihing ang unit na ito’y kay VP Binay, kung ang napatunayang nanirahan rito ay ang yumaong anak ni Babalu at ka live-in nito na si Mercado? 5\. Sinabi ni Mercado na si Binay ay may-ari ng malalaking condo units sa mga primerang condo tower sa Makati, gaya ng 1) SM Development Corp. (SMDC). 2) Megaworld Corp. 3) Robinson Land Corp. 4) Rockwell Land Corp. at 5) Eton Properties. Ayon kay Mercado, ang lahat ng malalaking condo owners sa Makati ay nagbibigay ng condo kay VP Binay, kapalit ng mga pribelihiyong ibinibigay ng City Hall sa kanilang negosyo at tanging ang Ayala Land Corp. ang hindi nagbibigay ng condo sa Pangalawang Pangulo. Dahil sa pahayag ni Mercado, nagsalita ang matataas na opisyal ng mga nasabing kumpanya, na kailan man ay hindi sila nagbigay ng condo unit kay VP Binay o kanino man sa kanyang pamilya at hindi nila gawain ang ganitong ilegal na trabaho. Ganito rin ang sinabi ng Ayala Land, hindi sila gumagawa o sumasang-ayon sa ganitong mga maling gawa. Kaugnay nito, hiniling ni PNoy sa tatlong senador na tigilan na ang kanilang pag-imbestiga kay VP Binay at isampa na ang kaso sa Ombudsman o DOJ, upang ang oras ng Senado ay magamit sa malalaki at mas mahahalagang problema ng bansa. Sa kabila nito, hiniling ni Trillanes na patagalin pa ang kanilang imbestigasyon hanggang May 2015, dahil marami pa raw silang ebidensyang ihaharap. Pinatatagal ng tatlong senador ang imbestigasyon sa dahilang alam nilang, kung ang kaso ay dadalhin sa Ombudsman o DOJ, ay mababasura lang ito, sa dahilang ang bibig o bunganga ng kanilang primerong testigo, si Vice Mayor Ernesto Mercado, batay sa kanyang mga nabanggit na testimonya, ay masangsang o mabaho, kaya’t hindi kapani-paniwala o dapat paniwalaan. Huwag tayong palinlang sa mga bintang na galing sa mababahong bunganga, na kinalkal ng mga senador, na ang pakay ay isulong ang kanilang mga makasariling ambisyon sa pulitika.



