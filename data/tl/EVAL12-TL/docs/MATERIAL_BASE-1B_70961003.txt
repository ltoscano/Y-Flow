
Biyernes, Mayo 3, 2013

Bakit Kaya?

Bakit Kaya?

(Jn.

15:18-31)

Bakit kaya maraming nagagalit at tumutuligasa sa Simbahang Katolika?

Kamakailan lang ay may naglabas nang survey na nababawasan daw ang mga nagsisimba. Ang dahilan daw nito ay sapagkat nakikihalo ang Simbahan sa pulitika kasama na diyan ang tungkol sa isyu nang RH law na tinutulan nang Simbahan, ang pagpapahayag nang mga pamantayan sa tamang pagboto, at iba pang mga social issues. Bagaman ito ay isang survey na pwede nating paniwalaan o hindi paniwalaan, maganda na ito ay ating pag-isipan.

Sa Belgium, si Archbishop Andre-Joseph Leonard ay nagpapahayag nang turo nang Simbahan tungkol sa homosexuality ay sinigawan, binuhusan nang tubig nang mga hubad na kababaihan habang nasa isang forum. Di na nila iginalang ang matanda. Bakit kaya?

Sa Mabuting Balita ngayon ipinahayag ni Hesus na: “Ngunit napopoot sa inyo ang mundo dahil hindi kayo mula sa mundo kundi ako ang humirang sa inyo mula sa mundo.”

Mauunawaan natin ang bahaging ito nang isinulat ni San Juan kung babalikan natin ang kalagayan nang kanilang komunidad noong panahong iyon.

Marami ang galit sa mga Kristiyano sapagkat tumutol sila na sambahin ang diyos nang emperyong Romano. Ito kase ang palatandaan na kinikilala nila ang pamumuno nang Cesar. Pero ang Diyos ang hari na kanilang kinikilala. Siya lamang ang dapat na sundin. Ito ang dahilan kung bakit marami sa unang kristiyano ang naging martir dahil sa paninindigan sa pananampalataya.

Sa panahon ngayon ito rin ang magandang maging gabay. Ang kalooban nang Diyos ang dapat na laging nasusunod. Hindi ang kalooban nang nakararami. Hindi ang kagustuhan nang mga nasa kapangyarihan. Ang susundin ay ang diyos lamang.

Bakit kaya? Sapagkat hindi tinutupad ang salita ni Kristo! Mapoot man ang mundo, ang mahalaga sinusunod natin si Kristo.



