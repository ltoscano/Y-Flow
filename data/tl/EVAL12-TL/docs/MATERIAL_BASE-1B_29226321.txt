
Wednesday, January 18th, 2012 | Posted by Philippine Collegian

Lupang pinaglabanan: Demolisyon at kontradiksiyon sa Brgy. Corazon de Jesus, San Juan

(Unang nalimbag ang akdang ito sa isyu 22 ng Philippine Collegian noong 17 Enero 2011.)
ni Kevin Mark R. Gomez

Litrato ni Chris Imperial

Isang tunggalian ang nagpapatuloy sa Pinaglabanan, San Juan, sa lunan ng makasaysayan at pinakaunang sagupaan sa pagitan ng mga kasapi ng Katipunan at ng mga pwersa ng Kastila sa simula ng Rebolusyong 1896. Kakatwang ang sagradong espasyong simbolo ng paglaya ng mga Pilipino mula sa pagsasamantala ng mga Kastila ay siya ngayong saksi sa pagsikil sa karapatan ng mamamayang mismong ninais palayain ng Katipunan.
Sa ikalawang pagkakataon, buong tapang na tumindig at hinarap ng mga residente ng Brgy. Corazon de Jesus (CDJ), Pinaglabanan, San Juan, ang mahigit 200 pinagsamang lakas ng mga pulis at demolition team noong Enero 11. Kabilang ang mga kabataan at estudyante tulad nila Wellington*, 17, at magkakaibigang Hera*, Joy*, Marilyn* at Janet*, lahat pawang nasa hayskul, sa marahas na moro-moro ng pulisya at ng mamamayan ng CDJ. Walang pasok sa kanilang paaralan noong araw na iyon dahil may “pulong” raw ang mga guro.
Bandang alas-otso ng umaga, umalingawngaw sa komunidad ang unang putok ng baril na nagsilbing paunang babala. At sa paglapag ng unang teargas sa mga residenteng nagbarikada, sumiklab ang karahasan at nagsimula ang batuhan, paluan, takbuhan at hulihan.
Layunin ng sunod-sunod na demolisyong tuluyang patagin ang mahigit 15,000 metrong kwadradong lupang kinatatayuan ng komunidad ng CDJ upang mapagtayuan ng bagong city hall. Mahigit 120 pamilya ang naidagdag sa daan-daang bilang ng mga residenteng nawalan na ng tirahan mula nang magsimula ang mga demolisyon noong 2010. Sa harap ng karahasan, tila lumilitaw na handang isakripisyo ng pamahalaang San Juan ang kapakanan ng mga taga-CDJ para sa pagpapatayo ng ilang bagong gusali.

Mga basag na bote, bato at tirador na inipon mga araw bago ang demolisyon ang gamit ng mga residente laban sa paparating na demolition team. | Chris Imperial

Tala ng pagsasamantala
Unang nagharap ang mga pulis at residente ng CDJ noong Hunyo 2010 kung kailan sinimulan ang paggiba sa ilang bahagi ng komunidad upang magbigay-daan sa ipinatatayong city hall ng pamahalaang San Juan. “Unti-unti ‘yung paggibang ginagawa nila sa CDJ hanggang sa abutin ‘yung mga bahay namin nitong nakaraan,” ani Hera.
Mas kaunti sa inaasahan ang mga nagibang bahay noong Hunyo 2010 dahil naipagpaliban ng mga residente ang demolisyon nang iginiit nilang kulang sa mga kinakailangang papeles gaya ng court order at certificate of compliance ang mga nagsasagawa ng demolisyon, kwento ni Tess Bacolod, 37 taong residente ng CDJ at kalihim ng Samahan ng Maralitang Nagkakaisa, lokal na samahan ng mga taga-CDJ.
Inililipat ng pamahalaang lungsod ng San Juan ang mga apektadong residente sa malalayong relocation area tulad ng Taytay at Montalban, Rizal, kung saan walang maayos na suplay ng tubig at kuryente, bukod sa malayo sa pinagkukunan ng kabuhayan ng mga taga-CDJ, ani Tess.
Pinilit makipag-areglo ng mga residente sa pamahalaang lungsod ng San Juan upang mabigyan sila ng relokasyon sa loob mismo ng lungsod upang hindi maapektuhan ang kanilang kabuhayan at nakagisnang buhay. “Pero itong local government ni Mayor Guia Gomez ang ayaw makipag-usap,” ani Derwin Daite, 28, na halos 16 na taon nang residente ng CDJ.
Kasiguruhan sa kabuhayan ang pangunahing dahilan kung kaya’t ayaw tanggapin ng mga taga-CDJ ang inaalok na relokasyon, ani Joyce Antiporda, 27. Mga construction worker, tsuper, tindera, katulong at iba pang trabahong maliit lamang ang kita ang kabuhayan ng kalakhan ng mga taga-CDJ. “Kung manggagaling pang Montalban, pamasahe pa lang kukulangin na ‘yung kita ng asawa ko,” aniya.
Hinarap ng mga taga-munisipyo ang mga residente noong Disyembre 2010, subalit walang napagkasunduan ang dalawang panig matapos tumanggi ng lokal na pamahalaan sa hinihiling ng mga taga-CDJ na relokasyon sa loob ng lungsod.
Nagpatuloy ang pagdating ng mga abisong nagsasabing kinakailangan nang gibain ang mga tirahan upang pagtayuan ng planong city hall. “Hanggang ngayon, city hall pa rin ang sinasabi nilang dahilan kahit halos kumpleto na ‘yung bagong munisipyo. Ilang munisipyo ba ang ipagagawa nila?” ani Derwin.
Sa isang pag-uusap noong Marso 2011, ipinaalam ng pamahalaang lungsod ng San Juan na hindi na lamang munisipyo kundi isang city center na may mall, paaralan at medium-rise housing project para sa mga empleyado nito ang planong ipagawa sa lupa ng CDJ. Kamakailan, hinayag ding muling lilinangin ang Pinaglabanan Shrine at gagawing tourist attraction.

Matapos ang madugong palitan ng bato at tear gas, napasok na kalaunan ng demolition team ang barangay at sinimulang gibain ang mga bahay. | Chris Imperial

Bakas ng dahas
Laman ng mga balita ang demolisyong naganap noong Enero 11 lalo na’t aktibong ipinagtanggol ng mga residente ang kanilang mga tirahan. Hindi bago para sa mga taga-CDJ ang maranasan ang bagsik ng mga pulis at demolition team. Sariwa pa sa alaala nila ang ginawang pagbuwag sa kanilang barikada noong Enero 25, 2011, na isa sa pinakamarahas na mga demolisyong naganap sa Kamaynilaan sa kasaysayan.
Tila bumalik sa nakaraan sina Wellington, Janet at iba pa nang muling nasaksihan ang pamilyar na tagpong tumatak sa kanilang kamalayan isang taon na ang nakaraan: mga residenteng nasa likod ng barikadang gawa sa tagpi-tagping kahoy at yero, samantalang armado ang mga pulis ng mga kalasag na bakal, batuta at water cannon.
Nitong pinakahuling demolisyon, kabilang si Janet sa medical team, samantalang tagapulot ng bato at iba’t ibang materyal ang kanyang mga kaibigan. Determinado naman ang grupo ni Wellington na mapanatili ang barikada batuhin man sila ng tear gas, bombahin ng tubig o pagpapaluin. “Sama-sama, tulong-tulong talaga noon kasi tirahan na namin ‘yung gigibain eh,” ani Joy.
“Kung mamamatay rin lang kami sa relokasyong dadatnan namin, mamamatay na lang kami habang ipinagtatanggol ang mga karapatan namin,” ani Derwin.
Subalit matapos ang mahigit tatlong oras ng pagtutuos na tinaguriang “Second Battle of Pinaglabanan,” walang nagawa ang mga kahoy, bato, dinikdik na sili at maruming lampin ng mga bata laban sa mga teargas, water cannon, bulldozer, at matataas na kalibre ng baril ng mga SWAT (special weapons and tactics). Sa huli, 31 residente at tagasuporta ang sugatan, samantalang 24 ang inaresto, anim sa kanila ang ilegal na hinuli sa kilos protestang idinaos matapos ng girian ng mga pulis at mga residente.
Sa kasalukuyan, pilit ibinabalik nina Wellington at ng mga kaibigan nina Hera at Janet sa normal ang kanilang buhay bilang mga estudyante. Aminado silang mahirap itong gawin lalo na’t sa kanilang pagbabalik-paaralan, tumatanggap sila ng samu’t saring pambabatikos at pasaring mula sa mga gurong nagsasabing walang patutunguhan ang kanilang ipinaglalaban. Nahihirapan rin silang humabol sa mga aralin buhat ng mga ‘di-maiwasang pagliban sa klase sa gitna ng banta ng demolisyon.
Sa kabila ng lahat, walang pagsisisi ang mga taga-CDJ sa kanilang pasyang ipagpatuloy ang laban. “Nagpapalamig lang kami, pero babalik rin kami sa CDJ para ipagtanggol ang natitirang tirahan ng mga kasamahan namin, kahit pa magkaroon ng ‘Third Battle of Pinaglabanan,’” ani Derwin.
Pangakong nakapako
Sa bawat demolisyon sa San Juan, lagi’t laging ipinapangako ng mga nasa kapangyarihang pansamantala lamang ang relokasyon ng mga apektadong residente. Nangako rin umano ang pamilya Estrada – na siyang pinakatanyag at makapangyarihang pamilya sa lungsod ng San Juan – na pagagawan ng murang pabahay ang mga dating nakatira sa komunidad na kinatitirikan ngayon ng San Juan Arena, ani Derwin. Subalit hanggan sa kasalukuyan, wala pang natutupad sa mga ito.
“Ilang dekada nang nakaupo sa pwesto ang mga Estrada, mula kay Erap, Jinggoy, JV at ngayon kay Mayor Guia Gomez, pero hanggang ngayon drowing pa rin ang urban housing. Paano pa kami maniniwala sa kanila?” ani Ate Tess.
Isa lamang ang CDJ sa maraming komunidad sa buong bansa na kasalukuyang nahaharap sa banta ng demolisyon upang makapagpatayo ng mga establisyimentong magdadala umano ng kaunlaran.
Katulad ng CDJ, nanganganib ring mawalan ng tirahan ang mahigit 9,000 pamilyang nakatira sa Sitio San Roque, North Triangle dahil sa planong Quezon City Central Business District na magsisilbi umanong sentro ng komersyo at kalakalan.
Nakabalangkas sa programang Public-Private Partnerships (PPPs), na isa sa “centerpiece projects” ni Pangulong Benigno Aquino III, ang ganitong kalakaran. Nakaangkla ang programa sa pagpapatayo ng mga imprastrakturang magsisilbing daluyan at pang-akit umano sa komersyo, ngunit kapalit nito ang pag-alis sa karapatan sa disenteng tirahan ng mga maralitang tagalungsod. Pwersahan silang pinaaalis sa kanilang mga komunidad upang makapagtayo ng mga proyektong magpapalakas umano ng pang-ekonomiyang aktibidad tulad ng malls, parks o call centers.
Sa pagpapatuloy ng ganitong kalakaran, tinatayang maaapektuhan ang halos 585,000 pamilya ng mga maralitang tagalungsod sa Kamaynilaan o sangkapat ng buong populasyon ng sentrong lungsod, sa tala ng National Housing Authority.
“Sino ba ang hindi gusto ng pag-unlad?” ani Derwin. “Gusto lang naming kilalanin nila ang karapatan namin sa panirahang nangangahulugan ng relokasyon kung saan tiyak ang aming kabuhayan at disente kaming makakapamuhay,” dagdag niya.
Maliban dito, tinututulan rin ng mga residente ang labis-labis na paggamit ng dahas, na siyang nagtulak sa kanilang tapatan ang puwersa ng demolition team. Nakasaad sa Artikulo XII ng Saligang Batas na kailangang naaayon sa mga batas at ginagawa sa makataong pamamaraan ang bawat demolisyon. Kailangan ring may sapat na pagsangguni sa mga maralitang maaaring maapektuhan nito.
Sa kaso ng mga demolisyon sa CDJ kung saan may operasyong kinulang sa papeles, hindi maayos na sinangguni ang mga residente, at sa paggamit ng labis-labis na pandarahas, malinaw na lumabag sa Konstitusyon ang pamahalaang lokal ng San Juan.
Malinaw kina Hera, Wellington at iba pa, na hindi mamamayan ang nakikinabang sa mga pangakong pag-unlad ng proyektong San Juan City Center. Sa huli, hindi panibagong city hall ang simbolo ng isang mahusay na pamahalaan, kundi paano nito itinuturing at pinagsisilbihan ang interes ng mamamayang siyang pinagmumulan ng tunay nitong kapangyarihan.



