NFA-S.Cotabato nakapagpalabas ng 20,000 na sako ng bigas para sa El Nino operations

May 05, 2016 LUNGSOD NG KORONADAL, South Cotabato, May 5 (PIA) \-- Umabot na sa mahigit 20,000 sako ng bigas ang nailabas ng National Food Authority na ayuda para sa mga sinalanta ng mahabang tagtuyot. Ayon kay Janette Linao, NFA-South Cotabato provincial manager, ito ang mga bigas na binili ng mga lokal na pamahalaan at Department of Social Welfare and Development 12 para ipamahagi sa mga pamilyang biktima ng El Nino. Maliban DSWD 12, bumili na rin ng bigas ang pamahalaang panlalawigan ng South Cotabato, lungsod ng Koronadal, munisipyo ng Surallah at dalawang barangay nito. Inaasahan ng NFA-South Cotabato na mas maraming LGU ang bibili ng bigas pagkatapos ng umiiral na election ban. Bigas na inangkat mula sa Vietnam ang karamihan sa bigas na ipinamamahagi ng NFA-South Cotabato. Siniguro ni Linao na may sapat silang suplay ng bigas para sa relief operations ng mga LGU. Bukod sa nakaimbak na bigas, inaasahan din ng NFA-South Cotabato na makumpleto na sa susunod na mga araw ang balanse na 30,000 na imported rice.

(DEDoguiles-PIA12)



