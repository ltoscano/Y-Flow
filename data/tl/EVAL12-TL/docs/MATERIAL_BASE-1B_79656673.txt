Executive agenda, inilatag sa unang sesyon ng SP Calapan

August 08, 2016

CALAPAN, Oriental Mindoro, Agosto 8 (PIA) -- Sa ika-pitong Inaugural Session ng Sangguniang Panlungsod (SP) ng Calapan na isinagawa kamakailan, inilatag ni Mayor Arnan C. Panaligan ang kaniyang executive agenda para sa taong 2016.

Binigyang-diin ng Punong Lungsod na prayoridad ng kanyang pamunuan ang mga programang kontra kahirapan partikular na sa larangan ng kalusugan, edukasyon at pabahay. Una rito, target na palawakin ang coverage ng City Socialized Medical Health Insurance Program at maipatupad ang pagbibigay ng libreng maintenance drugs sa mga senior citizen mula sa botika ng lungsod. Dagdag pa rito ay ang konstruksyon ng health center sa City Hall complex at ang nakalinyang pagtatayo ng pang-apat na city health center sa Bgy. Bucayao.

Inatasan na rin ni Panaligan na ipasa na ang resolusyon para sa operation ng Basic Emergency Maternal Obstetrics and Neonatal Care Center ng lungsod. Sa programang pang-edukasyon, ipapanukala ng alkalde na ang City Scholarship Program ay maging Student Financial Assistance for Higher Education Program at nais rin niyang mabigyan ng tulong pinansyal ang mga kabataang mahihirap na nasa antas ng basic education.

Ililipat na rin ang pasilidad ng City College of Calapan sa mas angkop na lugar para sa pag-aaral. Sa larangan ng pabahay, pag-iibayuhin ang programang Housing Operations Towards People Empowerment (HOPE) na may proyekto sa ilalim nito na Slum Improvement Key to Poverty Alleviation Program (SIKAP) na target ang mga informal settlement upang maging middle class subdivisions. Nasa ilalim naman ng Lupang Abot-Kamay at Murang Pabahay (LAMP) ang Employees Housing Program para sa mga empleyado ng City Government.

Ang pangatlong bahagi ng HOPE ay ang Land Tenure Assistance at Land Titling and Distribution Program. Kaugnay nito nakalinya na ang distribusyon ng mga titulo sa mga naninirahan sa Bgy. Wawa relocation site, Maidlang 2 relocation site at Bgy. Bucayao.

Samantala, ipapanukala naman sa 2017 Annual Budget ang mas malaking alokasyon ng pondo para sa mga programang pang-agrikultura tulad ng Integrated Focused Food Production Project, Seed Production Project, Urban Gardening Project, Rice Subsidy Project, Organic Fertilizer Production Project, Farm Mechanization and Modernization Project at Fishery Development Project.

Bukod sa food sufficiency, layunin din ng mga programa ang sapat na kita para sa mga producer ng pagkain. Ayon pa sa Punong Lungsod, magbubukas ng mga bago at alternatibong daan upang mabawasan ang trapiko sa mga congested areas.

Pinaplano na rin ang paglalagay ng multi-level steel deck parking sa pagitan ng city public market at Citimart Island Mall sa ilalim ng Build Lease Operation Scheme sa mga susunod na taon. Sinabi rin nya na malapit ng matapos ang Comprehensive Drainage Master Plan para sa lungsod para sa epektibong flood control projects.

Sisimulan na rin ang konstruksyon ng bagong landfill sa kasalukuyang solid waste disposal area ng lungsod upang maging ganap itong sanitary landfill na 100 porsiyentong compliant sa Ecological Waste Management Act of 2000 o Republic Act 9003.

Isasama din sa 2017 Annual Budget ang City Government Center Development Project kung saan idadagdag ang pagtatayo ng City Sports and Multi-purpose Center upang may mapagdausan ng malalaking okasyon o aktibidad ang lungsod at isasaayos na rin ang Calapan City Public Market partikular ang drainage system sa ikalawang palapag ng palengke.

Dagdag pa rito, maglalagay din ng pondo para sa intelligence fund na magagamit ng Calapan City Police sa kanilang anti-crime campaign. Ipagkakaloob rin ang halagang P300,000 para sa pagbili ng tatlong motorsiklo na magagamit PNP sa mabilis na pagresponde bukod sa isa pang sub-station sa isang bahagi ng Bgy.

Sta Rita.

Maglalagay na rin ang city government ng mga CCTV cameras sa mahahalagang intersection at lansangan ng lungsod at ang pagpapasa ng ordinansa na nag-uutos sa mga establishment na maglagay rin sa kanilang lugar para sa mas mabilis na pagresolba ng mga krimen. Binanggit din ng alkalde ang mahigpit na pagpapatupad ng mga ordinansa na may kaugnayan sa disiplina at kaligtasan ng publiko tulad ng anti-littering, no smoking, no drinking in public places, jaywalking at sidewalk clearing at mga ordinansa tungkol sa trapik. (CIO/LTC /PIA-Mimaropa/Calapan)



