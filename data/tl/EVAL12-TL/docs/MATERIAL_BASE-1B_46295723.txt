De Lima bumuga na!
By Boyet Jadulco August 3, 2016
Hindi pa man pormal na binubuksan ang Senate probe sa extrajudicial at summary killings, bumuga na sa isang privilege speech si Sen. Leila de Lima.
“Sa araw-araw na lang na ginawa ng Diyos mula nang maging malinaw ang resulta ng nakaraang eleksyon, nasanay na tayo na ang ating almusal ay suman na bangkay at dinuguan,” anang senadora na noon pa ma’y binansagan nang “The Balls”.
Kinukuwestyon nito ang tila iisang kwento na ‘nanlaban’ ang mga drug personalities sa mga awtoridad kaya sila napatay. “Nanlaban daw. Nakipagbarilan daw. Nang-agaw daw ng baril habang nakaposas. Pero alam naman natin na minsan ay style bulok na ‘yang mga paliwanag na ‘yan,” diin ni De Lima sa kanyang kauna-unahang privilege speech sa Senado.
“We are aware of incidents of police rub-outs. We know about the shortcuts taken by some law enforcers in the guise of self-defense. The use of force, it appears in some cases, may not be necessary, or, in necessary, was not proportional,” paliwanag pa ng senadora na siyang chairman ng Senate committee on justice and human rights na naatasang mag-imbestiga sa nasabing isyu.
Sa dami ng pinapatay ng pulisya at vigilantes, sinabi ni De Lima na nagigising na lamang ang mga tao at nag-aalmusal sa harap ng telebisyon sa balitang isa na namang Juan dela Cruz ang pinatay ng pulisya nang manlaban sa buy-bust operation o itinapon sa kalsada at nilagyan ng cardboard na nagsasabing huwag tularan: pusher.
Kasabay nito, kinastigo rin ng palabang senadora sina House Speaker Pantaleon Alvarez, Justice Sec. Vitaliano Aguirre at Solicitor General Jose Calida dahil sa pagtutulungan ng mga ito upang sirain ang kanyang reputasyon nang kaladkarin sa illegal drugs operation sa bansa.
Ayon kay De Lima, binalewala ni Alvarez ang umiiral na inter-parliamentary courtesy matapos itong magbabala na maghahain siya ng resolusyon upang mapaimbestigahan ang posibleng koneksyon umano niya sa paglaganap ng ilegal na droga sa National Bilibid Prison (NBP).
“In so many ways, and in all sense of the phrase, the President’s men have stood up the world on its head. It is time to put the world back on its feet. Binaligtad na po nila lahat ng kuwento tungkol sa maganda nating nagawa sa DOJ, ni wala pa palang imbestigasyon,” anang dating DOJ secretary.
Sa kabila nito, naniniwala naman ang senadora na nasubuan lang ng maling impormasyon ang tatlo.

“Pakiusap ko lang sana ay bago nila paniwalaan ang mga kasinungalingan ng mga nasagasaan ko noon, ay suriin muna nila ang mga karakter at motibasyon ng mga taong ito.
Huwag naman sana silang basta-basta na lang humusga, at patungan ako ng cardboard at balutan ng packing tape,” pahayag nito.



