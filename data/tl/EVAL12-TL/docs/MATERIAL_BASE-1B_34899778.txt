2M proyekto ng DSWD sa barangay Balansay, OccMin pinasimulan na

July 02, 2016 Voltaire N. Dequina

MAMBURAO, Occidental Mindoro, Hulyo 2 (PIA)—Pinasimulan na kamakailan ang proyekto ng Department of Social Welfare and Development Office (DSWD) sa barangay Balansay, bayan ng Mamburao na nagkakahalaga ng P1,944,399.32. Sa ilalim ng programa ng KALAHI (Kapit Bisig Labans sa Kahirapan)-CIDSS (Comprehensive Integrated Delivery of Social Service) National Community Driven Development Program (NCDDP) ng DSWD, ang nasabing proyekto ay ang ‘rehabilitation of access road’ na pakikinabangan ng tatlong sityo sa nasabing barangay. Ito ay ang sityo Banilad, Pulong Bato at Barayao. May 746 na katao ang mabebenepisyuhan ng nasabing proyekto kung saan 39 dito ay mga katutubong Mangyan. Inaasahang matatapos ito sa buwan ng Agosto, 2016. Ayon kay Peter John Nakar, Community Empowerment Facilitator ng DSWD KALAHI-CIDSS, bahagi ng layunin ng kanilang programa ay maturuan ang kumunidad. “Community empowerment talaga ang pangunahing dahilan ng pagdadala ng DSWD ng proyekto, paliwanag ni Nacar. Binanggit din nito, na bukod sa pagpili ng proyekto para sa kumunidad, ang mga boluntaryo (volunteers) ng kanilang lugar ang magaasikaso ng mga dokumento at iba pang mga kakailangain upang maisakatuparan ang napiling proyekto. Gagabayan na lamang ni Nacar at ng iba pa niyang mga kasamahan ang mga volunteers na ito. Dagdag pa ni Nacar, layunin din ng kanilang tanggapan ang ‘poverty reduction’at ‘good governance’. Samantala, ang ‘construction of box culvert’, isa pang proyekto ng DSDW KALAHI CIDSS NCDDP sa barangay Balansay ay maaring pasimulan na ngayong buwan ng Hulyo. Nagkakahalaga naman ang nasabing proyekto ng isang milyong piso. (VND/PIA 4B/Occ Min)



