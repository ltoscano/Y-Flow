Pagtaas ng pasahe sa LRT, MRT, pahirap sa mga manggagawa – Bayan Muna

ni Hans Christian Marin
Kinundena ng iba’t ibang mga progresibong grupo ang 50 hanggang 87 porsyentong pagtaas ng pamasahe sa Light Rail Transit (LRT) at Metro Rail Transit (MRT) matapos itong ipatupad ng Department of Transportation and Communications (DOTC) noong ika-4 ng Enero.
Batay sa petisyon ng mga progresibong grupo tulad ng Bagong Alyansang Makabayan, United Filipino Consumers and Commuters Inc at Bayan Muna, walang kapangyarihan ang DOTC na magpatupad ng mga kautusan lalo na at kulang ang konsultasyon na isinagawa nila sa publiko. Bukod dito, wala rin umanong batayan ang ibinibigay na mga dahilan ng DOTC ukol sa pagtaas ng pasahe.
Noong 2011 pa unang inaprubahan ang pagtaas ng pamasahe sa LRT at MRT kung saan umani ng batikos si Pangulong Benigno Aquino III at ang kaniyang gabinete dahil sa dagdag pasahe na maituturing lamang umano na dagdag-kita para sa mga pribadong kumpanya na katuwang sa pagpapatakbo ng tren.
Kaugnay nito, ilang porma ng protesta ang kumalat sa social media katulad ng “selfie protests,” mga litrato ng mga pasahero na nagpapakita ng kanilang mga hinaing hinggil sa taas-pasahe sa MRT at LRT. Gayundin ang “Star Wars-themed protests” ng mga taong nakasuot ng mga costumes habang may mga hawak na placard.
Halos 1.5 milyon ang tinatayang bilang ng mga pasahero ng LRT at MRT kung saan ang 81 porsyento ay kinabibilangan ng mga manggagawa, habang 15 porsyento naman ay mga estudyante. Sa kasalukuyan, umakyat mula P15 hanggang P28 ang pinakamataas na pamasahe sa MRT-3 (North Avenue-Taft) habang tumaas naman ang sa LRT-1 (Baclaran – Roosevelt) mula P20 hanggang P30 at ang sa LRT-2 (Santolan – Recto) mula P15 hanggang P24-25.
“The fare hike is oppressive to the low income workers/commuters and is violative of the social justice provision of the Constitution; government subsidy and light rail fare rates must be based on the ability to pay of the minimum wage earners,” ayon sa petisyon ng Bayan Muna.
Sa 2015 budget bill, naglaan si Aquino ng P4.65 bilyon para sa rehabilitasyon ng MRT at P7.4 bilyon para sa LRTl. Kumpara sa badyet noong nakaraang taon, bumaba ito ng P1.21 bilyon at P728 milyon.
Samantala, 81 porsyento ng kabuuang binabayaran sa MRT ang nakalaan para sa build-lease transfer (BLT) sa MRT Corporation at 19 porsyento naman ang para sa operasyon at pagpapanatili nito. Sa ilalim ng BLT, 15 porsyento ang rekisitong bayarin ng gobyerno bilang return of investment kada taon.
Malinaw na hindi na kailangan ang nasabing pagtaas dahil maliit na porsyento lamang ang binabayaran para sa pagpapaayos ng pasilidad ng MRT at LRT, ayon sa IBON Foundation, isang institusyong pampananaliksik.
Isa lamang si Bea Perlas, ikalawang taon sa UP Manila na nakatira sa Caloocan sa mga estudyante na araw-araw tinitiis ang siksikan at mahabang pila sa LRT upang makapasok ng ala-siyete ng umaga sa kaniyang paaralan. Aniya, wala pa rin siyang nakikitang pagbabago sa pasilidad at serbisyo ng LRT sa kabila ng pagtaas ng pamasahe ngunit wala naman siyang magagawa dahil mas mabilis pa rin umano ito kumpara sa jeep.
“The [LRT and MRT] privatization only means there would be more fare hikes in the coming years. We will exert all efforts to stop Aquino’s anti-commuter and anti-poor fare hike,” ani Riles Laan sa Sambayanan Network Spokesperson Sammy Malunes.



