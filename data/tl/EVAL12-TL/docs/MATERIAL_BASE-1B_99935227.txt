PH team bumangon
, Nigeria pinisak By Elech Dawa SSeptember 6, 2016
Bumangon ang Philippine men’s team matapos nilang pisakin ang Nigeria, 3-1, sa round 3 ng 42nd World Chess Olympiad sa Baku, Azerbaijan kahapon.
Ipinakita ni 64-year-old GM Eugene Torre ang tikas nito sa endgame upang payukuin si FM Daniet Anwuli sa 45 moves ng King’s Indian defense sa board 3 at itarak ang 4 match points ng Pilipinas sa event na ipinatutupad ang 11 rounds swiss system.
Tumulak naman ng magkahiwalay na panalo sina GMs John Paul Gomez at Rogelio Barcenilla, Jr. matapos kaldagin sina FM Bomo Kigigha at International Master Oladapo Adu sa boards one at three, ayon sa pagkakasunod upang siguruhin ang panalo ng Pilipinas. Yumuko naman si IM Paulo Bersamina kay Candidate Master Adeyinka Adesina sa board four.
Sumiksik ang Pinoy woodpushers sa 28th place sa 708-player, 142-squad na inorganisa ng World Chess Federation (FIDE).
Winalis ng Philippine team ang Jersey sa round 1 pero nalugmok naman sila sa Paraguay sa second round.
Pagkakataon ng PH team na pagandahin ang kanilang puwesto dahil makakalaban nila sa round four ang No. 70 na Costa Rica.
Samantala, matapos bumingwit ng malaking isda, nalasap ng Pinay chessers ang unang kabiguan matapos madapa sa malulupit na India, 0.5-3.5. sa women’s division.
Lupaypay sina WIM Jan Jodilyn Fronda, Christy Lamiel Bernales at WIM Catherine Secopito kina IM Rout Padmini, IM Sachdev Tania at WGM Swaminathan Soumya sa second to fourth boards, ayon sa pagkakahilera.
Tabla naman ang laban ni Janelle Mae Frayna kay GM Dronavalli Harika para makuha ang kalahating puntos para sa Filipinas.

Laglag sa 40th place ang Philippine women’s team kaya naman kailangan nilang pagpagin ang Canada sa fourth round para hindi mabaon sa ilalim.



