Bagong Mayor ng Balanga, sumabak sa hamon ng kalusugan

July 02, 2016 Jose Mari M. Garcia

LUNGSOD NG BALANGA, Hulyo 2 (PIA) -- Matapos ang halos isang dekada ng administrasyong tagumpay sa kalusugang panlungsod, umarangkada ang mga opisyal ng city hall upang gabayan ang kanilang bagong mayor sa mga programa ng tinaguriang most health-conscious city sa bansa. Lumahok si Balanga Mayor Francis Anthony Garcia kasama ang mga opisyal ng pamahalaang panlungsod sa tatlong araw na ProLead Seminar na ginanap Hunyo 27-29 sa The Plaza Hotel upang talakayin ang pamumuno at isyung pangkalusugan. Ayon sa pahayag ng pamahalaang lungsod, nagtapos ang Health Promotion Leadership Seminar (Prolead) at tutuloy ang mga lingkod bayan sa tatlong buwan na pagpaplano para sa kalusugan. Bumalangkas ang mga delegado ng mga resolusyon na isasangguni para sa implementasyon ng bagong administrasyon. Ito ay bilang pagpapatuloy sa katangi-tanging health performance ng Balanga sa ilalim ng siyam na taong pamumuno ni dating Mayor Jose Enrique Garcia III na ngayo’y kinatawan ng Ikalawang Distrito. Ginawaran ang lungsod ng sari-saring parangal tulad ng Hall of Famer in Red Orchid Awards, ang pinakamataas na pagkilala sa 100 percent Tobacco-Free Environment sa loob ng tatlong magkakasunod na taon; Most Outstanding Healthy Lifestyle Advocacy Award noong 2013 at 2015; at Smoke-Free City Award noong 2014. Sa pangunguna ng World Health Organization, layunin ng ProLead Seminar na isulong ang positibong pamumuno sa mga lokal na pamahalaan lalong higit sa pagtutok sa mga isyung pagkalusugan ng mga komunidad. Tinukoy din ng mga delegado ang iba’t ibang pamamaraan sa pagtugon sa mga pangangailangan ng mamamayan hinggil sa kalusugan. Kabilang sa mga dumalo sa palihan ang magkapatid na Garcia at ang mga city department head, city health worker, at ang bagong Vice Mayor Vianca Gozon. (CLJD/JMMG-PIA 3)



