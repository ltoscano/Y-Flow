Out Of Order: Vice President Leni Robredo
By Raymond Burgos July 1, 2016 Nanumpa na kahapon bilang ika-14 na pangalawang pangulo si Vice President Maria Leonor Gerona-Robredo sa isang simpleng seremonya na isinagawa sa Quezon City Reception House na mas kilala noon sa tawag na “Boracay Mansion.
”Maikli at payak din ang naging talumpati ni VP Leni pero ang tumimo sa aking isipan ay ang kanyang mga katagang “ang dating imposible ay naging posible.”
Sino nga ba naman ang mag-aakala na ang first term congresswoman ng Naga City at biyuda ng yumaong DILG Secretary Jesse Robredo ay magiging runningmate ni Liberal Party standard bearer Mar Roxas at tatalunin ang mga liyamadong kandidato sa pagka-bise presidente. Matagal ding napako sa single-digit ang rating ni Robredo sa vice presidential survey kahit pa nagsimula na ang kampanya noong Pebrero. Hindi rin maganda ang arangkada ni Leni dahil halata sa kanyang mga sagot sa mga radio interviews na kulang pa ang kanyang kaalaman sa mga isyu.
Nagsimulang tumaas ang ratings ni Leni nang magsimulang bumanat siya kay presidential candidate Grace Poe partikular sa isyu ng pagtatakwil sa kanyang Filipino citizenship matapos maging American citizen.
Si Leni rin ang konsistent na bumanat sa pinakamahigpit na katunggaling si Senador Bongbong Marcos partikular sa isyu ng ill-gotten wealth at human rights violations noong panahon ng diktadura ng kanyang ama.
Sa ilang pagkakataon ay nakanti rin ni Leni noong kampanya si President Rodrigo Duterte sa isyu ng extra-judicial killings ng mga pinaghihinalaang drug dealer at iba pang kriminal.
Kahit pa may electoral protest na inihain si Marcos sa Korte Suprema, survey ang magpapakita na ilang araw bago ang May 9 elections ay papataas na ang kanyang numero samantalang ang kay Bongbong ay naging stable o stagnant.
Masasabing “destined” si Leni na maging bise presidente ng bansa gaya ng nangyari kay Makati Mayor Jojo Binay noong 2010. Matagal ding single-digit sa survey si Binay nang magsimula ang kampanya pero unti-unti itong sumipa para talunin ang mga liyamadong vice presidential bets na sina Mar Roxas at Loren Legarda.
Pero mas gusto kong isipin na “good karma” ang pagkapanalo ni Leni bilang bise presidente lalu pa’t matinding pagsubok ang dinaanan ng kanilang pamilya mula nang ma-appoint si Jesse bilang DILG secretary sa ilalim ng Aquino administration.

Hindi naman sikreto na gusto nang palitan ni Pangulong Aquino si Sec. Jesse sa DILG at kung hindi namatay sa isang plane crash si kalihim ay malamang na natanggal na siya sa kanyang puwesto.
Sa kalagitnaan naman ng kampanya ay umugong ang balitang paaatrasin si Leni dahil hindi tumataas ang numero nito sa survey at ang ipapalit sa kanyang runningmate ni Roxas ay si Poe na noong panahong iyon ay kinausap ni PNoy na maging bise presidente na lang.
At dahil hindi nangyari ang Roxas-Poe tandem ay tumuloy si Leni sa pagtakbo sa bise presidente at dahil na rin sa kanyang pagpupunyagi at never-say-die attitude ng kanyang mga supporters ay nasungkit niya ang puwesto ng ikalawang pangulo ng bansa.
Kung hindi man mabigyan si Leni ng cabinet position ni President Rody ay magagampanan pa rin niyan ang kanyang tungkulin bilang VP sa pamamagitan ng pag-iikot sa iba’t ibang panig na bansa para bigyang kalinga ang mga mahihirap nating kababayan na tinatawag niyang “nasa laylayan ng lipunan.”
Magtagumpay sana si Vice President Leni Robredo sa kanyang layuning itaas ang kabuhayan ng batayang masa – ang mga magsasaka, mangingisda at manggagawa.



