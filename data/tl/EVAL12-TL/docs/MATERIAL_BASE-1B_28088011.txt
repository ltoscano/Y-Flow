
ERAP-ISKO PARA SA PAKINABANG; MAAYOS NA CIVIL REGISTRY

Tweet

MALAKI ang paniniwala ni Manila Mayor Joseph Estrada na disiplina ang kailangan ng mga Filipino, lalo na ang mga Manileño, upang umasenso at matagumpayan na labanan ang kahirapan.
Kaya naman iniisa-isa ni Estrada, kasama si Vice-Mayor Francisco “Isko Moreno” Domagoso, na lutasin ang mga problemang iniwan ng dating administrasyon at isaayos ang kalagayan ng mga umaasa sa pamahalaan. Sinimulan ng dalawa ang pagsasaayos ng trapiko, kasabay ng pagtitiyak ng katahimikan at kaayusan. Lamang, maraming umaangal at nagrereklamo kung kani-kanino subalit ang talagang puno’t dulo ay dahil naapektuhan sila at ang kanilang mga pakinabang.
Tama sina Erap at Isko na tuloy-tuloy ang gagawin nilang pagsasaayos sa lungsod kahit sino pa ang tamaan dahil walang sinoman ang dapat mangibabaw laban sa batas.
Mahirap o mayaman kailangang pantay–pantay.
Kaya nga, isa na namang pakinabang ang pormal na pinasinayaan nina Estrada at Moreno sa gilid ng University of Sto. Tomas sa España, Maynila noong Biyernes. Isang waiting shed na may WiFi ang binuksan para sa publiko at dito puwedeng magbaba at magsakay
ang mga pampasaherong bus. Layon ng proyekto na simulan ang pagdidisiplina sa commuters kung saan maaaring maghintay ng bus habang nag-iinternet, kahit para sa emergency.
Ang masayang balita sa proyektong ito nina Erap at Isko ay hindi ito nanggaling sa kaban ng lungsod dahil bangkarote nga ito nang iwan ng nakaraang administrasyon. Pribadong sektor at mga kaibigan nina Erap at Isko ang nagpondo sa P1.2 milyong halaga ng bawat waiting shed.
MAAYOS NA MANILA CIVIL REGISTRY
SA ilalim ng pamunuan ni Mayor Estrada, unti-unting nagiging maayos ang pagkuha ng birth, marriage at death certificate sa nasabing lungsod. Siyempre, ito ay dahil sa pagpapatupad ng bagong Manila City Hall- Civil Registry Officer na si Joey Cabreza ng “one stop shop” kung saan magiging mabilis ang pagkuha at pagbabayad ng mga papeles para sa kapanganakan, kasal at kamatayan.
Paano naman, noong nakaraang administrasyon, kailangang tumawid pa ng kabilang gusali, pumila at maghintay sa
Treasury Division. Ngayon, magkatabi na lang ang pagkuha ng application form, bayaran at releasing ng papeles.
Kaya naman, nagpapasalamat si Cabreza kay City Treasurer Liberty Toledo sapagkat inilapit nito ang kanyang tanggapan sa tanggapan ng una sapagkat batid niya na maraming kumukuha nito na mga may edad at working person na parating nagmamadali.
Ang hakbang ni Cabreza ay isang paraan din upang maiwasan na ang kotong sapagkat hindi na gagamit ng fixer ang mga kliyente ng civil registry at sinabihan niya ang mga empleyado na kailangang laging nakaalalay sa pangangailangan ng mga tao.
Happy Birthday to Chief Insp. Bernabe A. Irinco, chief of Manila Action and Special Assignment (MASA) center, who is celebrating today. More to come.



