Capt. Caber, sinagot na ng Pangulo ang tanong mo

DURIAN SHAKE Ni Edith R. Regalado (Pilipino Star Ngayon) | Updated July 6, 2014 - 12:00am

NAGKANDAUGAGA noong isang linggo si Armed Forces Eastern Mindanao Command (Eastmincom) spokesman Capt. Alberto Caber sa pagtanong sa mga taga media kung totoo nga ba raw na tinawagan ni Pangulong Aquino si Mayor Rodrigo Duterte ukol sa terrorist threat na nakaambang sa Davao City.
Nagtatanong si Caber bakit daw si Duterte lang ang tinawagan ni Pangulong Aquino at sila sa Eastmincom maging ibang military units ay hindi raw tinawagan ukol sa terror threats.
Tanong pa nga ni Caber kung totoo nga ba raw ang terror threat. Huh? Ano?
Eh, sino ngayon ang media at sino ngayon ang military at nagtatanong na ang isang spokesman sa isang major command gaya ng Eastmincom.
Nagsimula kasi ang lahat nang tumawag si Pangulong Aquino kay Duterte noong isang linggo ukol nga raw sa isang vehicle na nilagyan ng bomba na patungo raw sa direksyon ng Davao City.
At dahil nga concerned masyado si Duterte sa peace and order at security sa lungsod ng Davao, agad agad nagpatawag siya ng command conference sa lahat ng military, police at intelligence units sa siyudad upang talakayin ang mensahe ng Pangulong Aquino.
Ang kay Duterte naman ay mabuti na ‘yong handa kesa naman maging kaawa-awa ang lungsod dahil hindi nga nakapaghanda. Kaya nasabi na rin sa media ang nasabing development.
Ngayon, heto ang siste, inamin ni Presidente na tinawagan nga niya si Duterte at ang nasabing intelligence report ay ‘raw’ pa raw.
Hayan na Capt. Caber, sinagot na ng Pangulong Aquino ang tanong mo kung totoo nga bang tinawagan niya si Duterte.
Sana sa susunod kaming taga-media ang magtatanong sa iyo at hindi ikaw ang magtatanong kung totoo o hindi.
Kasi, isa lang ang ibig sabihin nito--- hindi ninyo ginagawa ang trabaho n’yo sa Eastmincom at kailangan pang ang Pangulo ang unang nakakaalam sa mga intel reports.



