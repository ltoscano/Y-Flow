Welcome, Pope Francis!

by Yanni Fernan
January 16, 2015

Sa Pilipinas lamang marahil nagaganap ang parang piyestang pagsalubong sa isang Santo Papa. Sa kabila ng matagal na paghihintay sa iba’t ibang lokasyon sa ruta na dadaanan ni Pope Francis, ang taumbayan ay di magkamayaw at walang pagsidlan ng tuwa, galak, at excitement sa balitang paparating na ang Papa. Parang hindi man lang sila nakakaramdam ng pagod, gutom, at pagka-inip gayong maaga pa’y nakapuwesto na sila.
Madaanan, masilayan, mangitian, makawayan ng Papa ay sapat nang bendisyon at biyaya para sa mga mamamayan. At ano pa kaya kung makamayan, mayapos, mahalikan? Lumalanding pa lang ang eroplano ay nagtatakbuhan na lalo ang kabataan. At sabay-sabay ding kumalembang ang mga kampana sa buong bansa bilang hudyat ng pagdating ng Papa.
Ngunit higit sa lahat, liban sa ang saya-saya ng masa ay disiplinado sila sa pagsalubong sa Papa. Tiyak aangkinin ng rehimeng Aquino ang tagumpay na ito. Pero ang totoo, hindi pa ang pagsunod sa mga utos ng mga awtoridad ang nangyari, na kung tutuusi’y overkill sa mga regulasyong pangseguridad, kundi dahil walang masamang tinapay ang mga Pilipino kay Pope Francis, at sa halip iginagalang nila ito, hinahangaan, at inaasahang tutulong sa kanilang mga karaingan. Walang dahlian para gumawa sila ng kaguluhan, o karahasan na para bang inaasahan na ng gobyerno mula sa taumbayan.
“Security nightmare,” sabi ng mga pulis at militar. Iyon naman talaga ang unang iisipin ng rehimeng Aquino dahil sa sarili nito’y takot ito sa mamamayan at maraming kasalanang dapat pagbayaran sa bayan.
Sabihin pa, marunong kumilala ang mga mamamayan kung sinong lider ang dapat igalang at proteksiyunan. Dahil ipinakita ni Pope Francis na isa siyang lider na simple, mapagkumbaba at malapit sa mamamayan, inaani niya ang taus-pusong suporta ng bayan. Sabi nga ng iba, para siyang “artista” o “rockstar.”
Pero hindi niya inani ang bansag na ito dahil kumikinang siya sa kagarbuhan, kayabangan o kayamanan, kundi ipinakita niya sa salita at gawa ang pakikiisa sa karaniwang mamamayan. Kaya naman ang Popemobile niya ay bukas na bukas kumpara, halimbawa, sa magagara, tinted at bullet-proof na sasakyan ng mga bulok na pulitiko o masasamang tao na ayaw lumantad sa publiko.
Sabihin pa, kung mataas ang moral at pagpapahalaga ng mga lider ng lipunan sa kanilang mga pinamumunuan o sinasaklawan, aanihin nila ang respeto, proteskyon at pagmamahal ng bayan.
At kung hindi, ang aanihin nila ay ang galit ng sambayanan hanggang sa mapatalsik sila sa katungkulan.



