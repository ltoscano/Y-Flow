JUNE 12, 2014 PFFTTTTT!

SAYANG. Sumama tayo sa araw ng pagdiriwang ng 116 taong anibersaryo ng Araw ng Kalayaan. Masaya. Masigla. Mainit. At maulan din naman. Sayang nga kung hindi ko naiwan ang aking celfon, sana nagkita at nagkasama kami ni Ateng Lily.
Nadaanan natin ang nagtitipon sa Welcome Rotonda. Maaliwalas ang araw, may hangin habang iwinawagayway ang ating mahal na bandila ng Pilipinas. Masaya ang mukha ng mga naroon at tumuloy tayo sa Maynila.
Sa Plaza Lawton o Bonifacio, nagtitipon na rin ang ibang grupo roon. Namumula ang paligid sa pulang bandila na minaliit naman ng bandila ng Pilipinas. Dahil papasikip na ang daloy ng trapiko ay bumaba tayo bilang tanda ng pagdalo sa Liwasang Bonifacio. Mainit na talumpati, mainit ang galit ng bawat naroon.
Bandang hapon pa ay tumuloy tayo sa Bonifacio Shrine malapit sa Manila City Hall. Naglalakihan din ang mga streamer ng pagtutol. Makulay ang mga damit na may iba’t ibang tatak laban sa pork barrel at mga mambabatas na sangkot sa nakasusukang scam ng siglo.
Nakinig tayo ng ilang talumpati. Sa tatlong grupo na iyon, iisa ang kanilang isinisigaw. At iyon din ang isinisigaw ng aking dibdib!
Scrap Pork Barrel! Stop Massive Corruption! Jail All! Oust Pnoy! Oust All!
Sino nga ba sa atin ang hindi apektado sa mga nangyayari na korapsyon sa kamay ng rehimen ni Noynoy Aquino?
Tayong lahat ay biktima ng naghaharing katiwalian ng mga namamahala sa atin.
Tanging ang mga negosyante. Kapitalista, mayayaman at naghaharing-uri ang hindi apektado. Wala silang paki sa atin!
Sa nangyaring protesta sa araw na iyon, 6-12-2014, nanghinayang tayo. Nagpista ang Malacañang. Bakit nga hindi?
Hati-hati ang puwersang iisa ang tono ng galit laban sa naghaharing rehimen. Katunayan nga, mismong si Aquino ay umiwas sa maaaring maging bunga ng araw ng dakilang protesta, sana, kaya roon siya nagdiwang sa Naga.
Para sa atin, alam ko na magkakaroon ito ng reaksyon, hindi ba puwedeng isantabi muna ang kanya-kanyang kulay ng grupo?
Isantabi muna ang ideolohiya? Isantabi ang paniniwalang personal at pulitikal? Ano ang magagawa ng hati-hati na pakikibaka? Iisa lang naman ang isyu na ipinaglalaban. Kaya ba?
Naniniwala tayo na isang araw ay mamumulat din ang lahat na puwersang rebolusyonaryo. Sa araw na iyon ay wala na ang kanya-kanyang ideyolohiya, kulay at batayang pulitikal kundi totohanang para sa interes ng bayan at totoong paglilingkod sa sambayanan.
Hintayin natin ang araw na iyon. Araw ng makatotohanan na pagbabago, ng sarili, ng grupo tungo sa tunay na malayang buhay at matatag na bansa!



