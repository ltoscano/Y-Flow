UWIAN NA

CONGRATULATIONS kay Albay Governor Joey Salceda. Sa oras na sinusulat natin ang kolum na ito ay nag-anunsyo ang gobernador ng zero casualty pagkatapos ng bagyong Ruby.
Ang mga residente na inilikas sa mga evacuation center ay nag-uuwian na.
Hindi lang si Gov. Salceda ang dapat na pagpugayan, pati rin ang mga pulis sa probinsya at ang media, nagtulungan sila para mailigtas ang mga komunidad.
Napakaganda ng resulta ng maagang paghahanda, ng pagtutok ng mga ahensya ng gobyerno sa pagkilos ng bagyo at ng minu-minutong pagre-report ng media.
Narinig ko pa sa radio na ang mga bata raw sa mga evacuation center sa Mindoro naman ay ipinagutos na bigyan ng Vitamin C supplements.
Ang galing, ‘di ba? Napatunayan ko rin na hindi aangal o magrereklamo ang mga tao kung naiintindihan nila ang ginagawa ng mga lider ng komunidad.
Nasa Bicol ako sa kasagsagan ni Ruby dahil ako ang naatasan na mag-monitor sa mga bus na dapat ay sasakay sa mga ferry boat at marami sa kanila ang stranded nga sa mga port tulad ng Matnog.
Ilang araw silang nagtitiis at naghihintay sa pier pero lahat ay nag-cooperate at walang resistance sa mga utos ng awtoridad dahil naiintindihan nila na mahalaga ang ginagawa ng gobyerno para sa kaligtasan ng lahat.
Siguro ang isa pang dapat nating tutukan sa mga susunod na pagkakataon ang pag-asikaso rin sa mga taong nasa lugar ng bagyo kahit hindi sila tagaroon.
Nangyayari ito sa mga lugar na may pantalan o mga paliparan tulad nga ng Bicol.
Kasama dapat sa mga pagsisilbihan din ng lokal na pamahalaan ang mga stranded sa mga lugar nila dahil sa bagyo.
Narinig ko na may casualty ng landslide sa Puerto Galera.
Isa pa rin ito, dapat din ang mga maaga at malinaw na warnings sa mga landslide prone area.
Malaki na ang natutunan nating lahat mula sa Yolanda.
Nawala na ang ”bahala na attitude” ng bawat isa tuwing may bagyo.
Kahit maliliit na detalye ay pinag-iisipan at pinaghahandaan na.
Pwede naman pala.



