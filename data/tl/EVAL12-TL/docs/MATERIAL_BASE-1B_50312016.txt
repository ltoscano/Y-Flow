MASIKIP NA DAAN SA BLUMENTRITT MARKET

NANG maupo si dating Pangulong Joseph Estrada bilang alkalde ng Maynila, ipinangako nito na lilinisin ang kanyang nasasakupan mula sa katiwalian at aayusin ang kabuhayan ng mga mahihirap na mamamayan sa kanyang nasasakupan.
Natural, katuwang niya si Vice Mayor Francisco “Isko Moreno” Domagoso na talaga namang nagtrabaho upang maging maluwag ang daanan sa lungsod. Dito nga nagsimula ang hindi pagpapapasok ng mga bus sa Maynila.
Nagluwag ang mga kalye lalo na nang ipagbawal ang pagtitinda sa halip ay binigyan ang vendors ng tamang lugar kung saan sila kikita. Pero lingid sa kaalaman ni Mayor Estrada, may ilang tiwali na nagsamantala sa tiwalang ipinagkaloob sa kanila.
Kaya naman ngayon, ang ilang lugar na lumuwag sa daloy ng trapiko dahil sa pagtatalaga ng mga karapat-dapat na opisyal at tauhan ng pulisya na hindi nanghihingi sa mga maliliit na magtitinda ay muling bumalik. Isang halimbawa ang Blumentritt market na nagluwag na ang daanan dahil sa paglilinis noong mga unang araw at buwan ni Mayor Erap, pero ngayon ay muli na namang nagsikip dahil sa sala-salabat ang nagtitinda na sinabayan pa ng mga pampasaherong jeep na ginawang terminal ang kalye.
Sasala ang sandok sa palayok subalit hindi ang hula ng marami na malaki ang inilalagay ng mga tsuper ng jeep sa hepe ng Blumentritt police community precinct.
Nalinis nga ang lugar mula sa peryahan na sinugalan ng financier ng malaking halaga ng salapi makapag-operate lang pero naisara na rin dahil maraming reklamo, pero ‘di naman nalinis sa mga taong ginagawang sugalan ang kalye at hindi nangingimi na roon magsagawa ng sugal lupa. Malaki tiyak ang kinikita ng hepe ng PCP dahil balewala sa kanya kung magkaroon man ng buhol-buhol na daloy ng mga sasakyan basta hindi siya nasisita dahil hindi naman umano napapasyal si Mayor Estrada sa kanyang nasasakupan.
Kaya nga ang ilang mga barangay na sakop din ng Blumentritt block ay talaga namang talamak din ang video karera at fruit game. Baka mabulaga siya isang araw na magtungo ang alkalde sa Blumentritt at uminit ang ulo nito dahil sa sobrang traffic at naghambalang ang mga nagtitinda na nagbibigay ng padulas araw-araw na magkahiwalay ang umaga at hapon na “kotong.”
Welcome to Manila Sr. Insp. Ness Vargas, member of Philippine National Police Academy class ‘2005. He is now the new aide de camp of Manila Mayor Joseph Estrada. Sir, paki-guide mo nga si Mayor Erap sa gawi ng Blumentritt upang makita kung gaano kapangit tingnan ang palengke at daanan dahil sa mga naghambalang na paninda sa daan at mga jeep na sa gitna ng kalye nakaparada.
Kung hai fat choi to all!



