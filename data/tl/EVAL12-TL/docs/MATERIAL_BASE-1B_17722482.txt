Multiple choice

ni Ma. Katherine Elona

Para sa maraming magtatapos ng hayskul, simple lang ang panuto sa pag-abot ng pangarap: piliin ang tamang titik at itiman ang bilog na tutumbas sa pinaka-akmang kasagutan.
Sa araw ng UP College Admission Test (UPCAT), muling magdaragsaan sa iba’t ibang testing center sa buong bansa ang mga nangangarap na makapasok sa nangungunang unibersidad ng Pilipinas. Taon-taon, mahigit 60,000 estudyante ang kumukuha nito ngunit may 10,000 lamang ang pinapalad na pumasa.
Armas ang dalawang Mongol No.2, isang pambura, at mga kinabisadong kaalaman, libo-libong mag-aaral na naman ang magbabakasakaling maisakatuparan ang hiling ng maraming kabataan —ang mataguriang “iskolar ng bayan.”
Tatak UP
Hindi biro ang pagkuha ng UPCAT. Maraming kalaban sa limitadong bilang ng slot sa unibersidad ngunit — kumbaga sa pelikula — taon-taon pa rin itong blockbuster hit kumpara sa ibang college entrance exam sa bansa.
May karangalan kasing hatid ang maituring na taga-UP. Sa oras na makapasa sa UPCAT, tiyak na maraming mga positibong salitang maaaring ikabit sa iyong pangalan—matalino, matapang, at iba pa.
Ang pinakamahuhusay na propesor at eksperto ang humuhubog sa kaalaman at kakayahan ng mga Isko at Iska. Sa isang tipikal na klase sa UP, mapapansin ang ilang kasanayang hindi karaniwan sa ibang pamantasan. Halimbawa, hindi kailangang tumayo ng estudyante sa tuwing sumasagot o nagtatanong siya sa propesor.
Kinikilala sa UP ang pagiging pantay na antas ng propesor at mag-aaral sa loob ng klasrum. Kung may partikular na katangian man ang sistema ng pagkatuto sa UP, ito ay ang paghubog ng mga estudyanteng kritikal at hindi basta-basta umaayon sa idinidikta sa kanila, kahit pa ng mga guro.
Naglalatag din ang UP ng lunan kung saan hindi takot ang mga mag-aaral na ipahayag ang kanilang opinyon. Dahil non-sectarian ang UP, wala itong ipinagbabawal na tanong ukol sa relihiyon. At kahit pa pinopondohan ito ng pamahalaan, wala sa panuntunan ng UP na ipagbawal ang pagkuwestyon sa mga palisiya ng estado.
Marami nang prestihiyosong alumni ng pamantasan ang nakilala sa kani-kanilang larangan na nagpapatunay sa pagiging epektibo ng ganitong espasyo para sa pagkatuto. Dahil dito, hindi na kataka-takang marami rin ang nag-aasam na mapabilang sa hanay ng mga tinitingalang UP alumni.
UP or nothing
Dahil sa kaakibat na karangalan ng pagiging taga-UP, nagkaroon ng oportunidad ang ilang negosyante na pagkakitaan ito. Mabenta ang mga produktong may tatak ng UP, gaya ng jacket, baso, at iba pang produkto. Mayroon ding mga pambatang t-shirt na nagsasabing “UPCAT review starts now.”
Sinasamantala rin ng mga paaralan ang pagpasa ng mga estudyante sa UPCAT. Nagpapagawa pa ang ilan ng tarpaulin kung saan nakalista ang mga pangalan ng mga UPCAT passer—tila isang patalastas ng kanilang kahusayan upang lalo pang makapang-akit ng mga estudyante.
Waring sinasalamin ng mga nabanggit na iskema ang pagbabagong-hubog ng kultura ng edukasyon kung saan prayoridad ang mga kursong mapagkakakitaan. Sa halip na humubog ng mga ekspertong makaaambag sa pag-unlad ng bayan, tila umaayon na lamang ang edukasyon ng Pilipinas sa dikta ng internasyunal na pamilihan.
Tuwing bakasyon, naglipana ang mga review center para sa mga naghahangad pumasa sa UPCAT. Ipinapahawatig nito ang mistulang kawalang tiwala ng mga magulang sa tatlong taong kasanayang nakukuha ng mga anak nila sa hayskul. Madalas nagkakaroon ng bentahe ang mga nakapag-enroll sa review center, patunay na mayroon ngang pagkukulang ang kasalukuyang edukasyong primarya ng bansa.
Bukod sa muling pagkabisa sa mga aralin ng nakaraang tatlong taon ng hayskul, inaasahan din ng mga nasa review center na makakuha ng iba’t ibang “tips” sa pagpasa sa UPCAT.
Iba’t ibang taktika ang napag-uusapan, kagaya ng pagpili sa letrang C kapag hindi tiyak ang sagot. Taliwas sa ideyal na tunguhin ng edukasyon sa UP, hindi karunungan ang ipinalalaganap sa mga review center—itinuturo nito kung paano pumasa, ngunit hindi ang kabuuang pag-unlad ng kaisipan at kakayahan ng mga mag-aaral.
Maging sa mismong mga hayskul, nakukulong ang pagkatuto sa pagiging mabait sa titser at pagkabisado sa lahat ng nakasulat sa pisara. Dahil tinitimbang sa pagpasok sa UP ang grado sa hayskul, nagpupursigi ang mga mag-aaral na makakuha ng matataas na marka.
Ngunit hindi nangangahulugan ng katalinuhan ang kahusayan sa pagkabisa at pagkamit ng matataas na marka. Sa pagpasok ng mga mag-aaral sa UP, matutunan nilang hindi pagiging “grade conscious” o pagiging sunud-sunuran sa itinuturo ng guro ang binibigyang-diin ng akademya.
Hindi rin maituturing na sukatan ng talino ang pagpasa sa UPCAT. Sa isang pagsusulit kung saan iisa ang tamang kasagutan, ipinahihiwatig lamang ng pagpili sa tamang titik ang husay ng isang estudyante sa pagsagot, sa pagkabisa, at marahil sa pagsisipag na makinig at magbasa. Pagpasok sa UP, matutunan ng mga mag-aaral na hindi dito nagtatapos ang kahulugan ng pag-aaral.
“Walang takot kahit kanino”
Gayunpaman, hindi sa lahat ng panahon ay ikinatutuwa ng lipunan ang kritikal na pag-iisip na itinuturo sa UP. Marami nang mga radikal na ideya ang ibinunga ng edukasyon sa unibersidad, kaya rin natagurian ang UP bilang “kuta ng mga aktibista.”
Bago pumasok sa UP, marahil marami ang nakatanggap ng babala mula sa kanilang mga magulang na huwag kailanman sumama sa rali. Ngunit sinasalungat ng babalang ito ang mismong diwa ng pagiging taga-UP—ang kasanayang magtanong at maghanap ng mga solusyon sa mga natukoy na pagkukulang.
Sa kabila ng pananahimik ng marami noong dekada ’70, pinili ng mga taga-UP na manguna sa mga pagkilos laban sa diktaduryang Marcos. Pinatutuyan nito hindi lamang ang tapang nga mga Iskolar ng Bayan, kundi maging ang kahandaan ng mga Isko na panindigan ang kanilang mga ideyang halaw sa lohikal na pagsusuri at hindi lang basta pagrereklamo o pagrerebelde.
Kaya ang pagpasa sa UPCAT ay higit pa sa pag-ani ng “bragging rights.” Kung isasabuhay ang kritikal na pag-iisip, mahihinuha ng bagong Isko na karapatan ng lahat ng Pilipino ang magtanong, magpahayag ng sariling saloobin, at makatanggap ng kaledad ng edukasyon tulad ng ipinalalaganap ng unibersidad.
Sa huli, isang ilusyon lamang ang pagiging mataas ng mga UPCAT passer sa ibang estudyante. Pinili lang nila ang tamang letra at nakakuha ng pinakamaraming tama. Mapatutunayan lamang pagiging espesyal at makabuluhan ng Iskolar ng Bayan kung tatanganan nila ang hamon ng Oblation na manilbihan sa bayan gamit ang edukasyong ihahain sa kanila ng pamantasan.



