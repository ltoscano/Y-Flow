BIGAS, LANGIS, CHINA, MNLF, ANO PA?

KAMALAS-MALASANG bansa naman ang meron tayo.
Inaagaw na ng China ang Pilipinas, dagat man o isla.
Nagwawala naman ang paksyon ng Moro National Liberation Front ni Chairman Nur Misuari.
Pero nagpipista ang mga taga-Moro Islamic Liberation Front sa kakakain ng sushi at sashimi sa Japan at mga espesyal na putahe sa Malaysia.
Habang buong lingkod na nagbabayad ng buwis ang mga ordinaryong empleyado, patuloy naman ang pandaraya ng mga malalaking korporasyon, negosyante at mga kilalang kapitalista sa pagbabayad ng kanilang buwis.
Isama mo pa ang mga dekalibreng abogado, doktor, accountant na piso-piso lang ang buwis nila sa gobyerno.
Hohum, ginagawa naman daw ng BIR ang trabaho nila.
Sa totoo nga, pati mga patay iimbestigahan na rin nila. Malas na patay!
Noong tag-bagyo, ilang linggo na ay wala pa silang natatanggap na tulong.
Lalong hindi man lang nila nakita at naramdaman ang pagmamalasakit ng liderato ni Pangulong Benigno Aquino III.
Kung hindi pa nag-ingay ang mass media, hindi pa siya mapipilitan na lumabas sa kanyang lungga. Nagpunta nga, binastos naman ang mga lider ng lokal na pamahalaan –simple lang –hindi niya kaalyado kasi eh.
Hindi makapangisda ang mga taga-Ilocos Region, Zambales at Southern Luzon sa dati nilang pangisdaan. Doon ‘yun sa Bajo de Masinloc o Panatag o Scarborough Shoal.
Ipinagbawal na ng China. Ni walang reaksyon o aksyon man lang si Noynoy. Nganga pa. Look up, look up na lang ba siya?
Nabunyag nga ang nakawan ng pork barrel. Sa halip na kasuhan agad at maipakulong ang mga sangkot sa pagnanakaw sa pera ng mamamayan sa pangunguna ni Janet Lim-Napoles, hayun, mas pinili na gawing telenobela ang kaso para matakpan ang mga katiwalian sa rehimeng ito. Obvious eh.
Sa loob lang ng dalawang linggo na puro si Napoles ang atensyon ng tao, hayun, apat na beses nang nagtaas ng presyo ng gasolina at kauring produkto ang mga halimaw na oil dealer. Hindi naman nagpahuli ang mga oportunistang negosyante sa magkakasunod din na pagtaas ng presyo ng pangunahing produkto lalo na ang bigas na umabot na sa P6 kada kilo ang ipinatong.
At sa problema sa Zamboanga dala ng MNLF, mukhang nagtago na naman sa mata ng publiko si NOYNOY. Ano ba Kuya? Pangulo ka pero hindi ka namin makita o marinig man lang sa mga nangyayaring isyu ng bayan. Magalit ka na kung magalit, inumpisahan mo lahat ito eh.
Sabi nga ng mga IT people, resulta ‘yan ng sobrang paglalaro ng PS o playstation. Akala siguro, madali lang ‘yung nilalaro sa totoong sitwasyon, hayan, dinale at nagkaproblema ang minsan ay tinawag na PERLAS NG SILANGAN na bansa natin.
Mr. President, kung hindi mo rin lang kayang lutasin ang minamalas na bansa at mamamayan natin na pilit dumaraan sa iyong Matuwid na Daan, do the best and honorable thing: RESIGN NOW!



