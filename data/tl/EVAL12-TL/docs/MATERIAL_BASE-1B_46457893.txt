COLLECTORS NI GEN. ESTIPONA AT SEN. CAYETANO LALAGPAK

MALAKI, parekoy, ang posibilidad na maligwak ang pangarap ni re-electionist Sen. Alan Peter Cayetano dahil sa pagkakabulgar ng panggigipit na ginagawa nila sa kanilang mga kalaban sa pulitika sa lungsod ng Taguig.
Matatandaan na nitong mga nakaraang araw ay matinding batikos ang ibinato ni Cayetano kay Senate President Juan Ponce Enrile dahil hindi umano ito naging patas sa minorya sa Senado.
Eh, biglang nabisto na ang inirereklamong panggigipit sa minorya ay tatlong taon na palang ginagawa ng misis ni Sen. Cayetano na si Taguig City Mayor Laarni Cayetano sa kanyang Vice Mayor na si George Elias at ng ilan pang konsehal dahil sila ay kaalyado nina Rep. Tinga.
Dahil tahimik lang na nagdurusa ang grupo nina Elias kaya bihira ang nakaaalam na simula nang umupo sa puwesto si Mayor Laarni Cayetano noong 2010 ay ginigipit na pala sila!
At ngayong 2013, parekoy, hindi man lang naglaan ang pamahalaan ni Cayetano ng kahit pisong duling para sa Maintenance and Other Operating Expenses o MOOE para sa opisina ng Vice Mayor at Sangguniang Panglungsod!
‘Yang lintek na isyu ng MOOE ang dahilan kaya umaangal si Sen. Cayetano kay JPE.
Pero mas matindi pala ang kanilang ginagawa sa Taguig!
Para sa akin? Talagang hindi ko iboboto sina Cayetano!

DIREKTA sa tanggapan ni Region 4-A C/Supt. Benito Estipona ang weekly remittance ni “Dodjie”.
Bukod pa ‘yan sa naunang milyon nang naipanalo ni Dodgie na “bidding” bilang “lehitimong” enkargado sa lahat ng iligal na nagaganap sa buong Calabarzon.
Ito ang mga paetsing na salita ng collectors ni Dodgie na sina P03 Violan at SP04 Abcede habang umiikot sila sa mga iligalista sa Cavite, Laguna, Batangas, Rizal at Quezon para sa weekly collection.
Kukulangin sa espasyo, parekoy, kung ilalatag natin dito lahat ang pangalan ng iligalista na kanilang iniikutan.
Tutal naman ay hindi ako kumbinsido na tumatanggap mismo si Gen. Estipona ng mula sa iligal sa Region 4-A.
‘Yun nga lang, parekoy, maaaring nabubukulan si Gen. dahil kung walang mataas na opisyal na tumatanggap para kay RD, eh, bakit hinahayaan ang galaw nitong dalawang police collectors na ito?
Pero kung kinakailangan, handa nating isulat ang mga pangalan ng mga iligalistang ito para sa kumpletong listahan ni Gen. Esti-pona!



