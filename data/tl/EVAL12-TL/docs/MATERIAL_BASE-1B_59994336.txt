
PRANGKAHAN: Visa pala ang ugat ng galit ni Duterte sa Estados Unidos
By Ellen Tordesillas October 24, 2016
Marami ang nagtataka kung ano talaga ang dahilan bakit abot sa langit o impyerno ang galit ni Pangulong Rodrigo Duterte sa mga Amerikano hanggang sa gusto na niyang maghiwalay na raw ang Pilipinas at Estados Unidos.
Siyempre, marami ang umalma, marami yata ang mga Filipino na ang ambisyon sa buhay ay maging US citizen.
Sa isa sa kanyang talumpati sa China kung saan bumisita siya ng tatlong araw, ikinuwento niya kung paano siya naperwisyo ng mga opisyal ng immigration sa Amerika nang siya ay bumiyahe sa Brazil kasama ang grupo ng mga congressman. Miyembro ng House of Representatives si Duterte bilang kinatawan ng first district ng Davao nu’ng mga taong 1998 hanggang 2001.
Sabi niya, hindi katulad ng mga Intsik na nakikiusap at maliit lang ang hinihingi, ang lakas ng dating ng mga Amerikano.
Sabi niya, pabalik na sila ng kapwa niya congressman galing Brazil.

Nasa Los Angeles airport (papunta kasi ng South America, ang daan ay US) sila at cleared na siya ng Customs. Hiningi ng immigration officer ang kanyang passport. Binigay niya ang diplomatic passport niya.
Hinanapan siya ng letter of authority at wala siyang mapakita dahil siguro naiwan sa Brazil.
Kuwento niya: “Here comes this black guy in uniform also black, with the pistol also black and his shoes was black and I thought that he was somebody – no slur tender that is his original color. And he accost me and said ‘May I see your passport.’ So I gave him, it was a diplomatic passport because we were travelling most of the congressman in my entourage were travelling with passport diplomatic. And he said, ‘Where is your letter of authority to travel?’ And so that was the first time that I say it was missing. And I said with probably because that letter was addressed to the port of entry in South America, which is Brazil and it was not clipped and so probably it was not reinserted in the passport and it was lost this way.”
Dinala raw siya sa isang kuwarto at tinanong ng kung anu-ano. Sinabi niyang congressman siya.
“You know this guy brought me to a room to interrogate me and I said I’m a congressman of my place, so what do you want to know. Well, and so I said, if you detain me any farther and if there’s a plane available going back to the Philippines now, I’ll be happy to ride and go home.”

Sabi niyang ‘yun na ang pinakahuli niyang punta sa America. “That was the last time I went to America.”
Kung ito ang rason na inis siya sa Estados Unidos, hindi pala totoo ang bali-balita na tinanggihan siya ng US Embassy ng visa noong 2002 pagkatapos ng insidente kaugnay sa Amerikanong si Michael Terence Meiring, isang treasure hunter na ahente at ahente daw ng Central Intelligence Agency (CIA).
Noong Abril 16, 2002, sumabog ang bomba sa kuwarto ni Meiring. Dinala siya sa ospital ngunit bigla siyang nawala at nakaalis pabalik sa Estados Unidos. Nagalit si Duterte dahil para siyang binastos bilang mayor.
May bahay daw kasi si Duterte at ang kanyang kasamang si Honeylet Avancena sa Amerika kaya palagi sila doon pumupunta. Nang sumunod na biyahe, hindi na daw siya nabigyan ng visa. Kaya binenta na daw nila ang kanilang mga ari-arian doon.
Hindi pala totoo itong kumakalat na tsismis. Mabuti naman nagkuwento ang Pangulo.



