
Proklamasyon ng mga nanalong kandidato sa Palawan provincial level inaasahan bukas

May 11, 2016

PUERTO PRINCESA, Palawan, Mayo 11 (PIA) ---- Dahil sa mabagal na dating ng mga resulta ng katatapos na halalan noong Lunes sa Provincial Board of Canvassers ay inaasahang bukas pa maipoproklama ang mga nanalong kandidato sa ‘provincial level’. Ito ang inihayag ni Comelec - Palawan Provincial Election Supervisor Atty. Percival Mendoza na siya ring Chairman ng Provincial Board of Canvassers (PBOC). Hanggang sa kasalukuyan ay 15 munisipyo pa lamang sa lalawigan ng Palawan ang nakapag-transmit sa Provincial Board of Canvassers. Ito ay ang mga bayan ng Araceli, Narra, Quezon, Brookes Point, El Nido, Busuanga, Kalayaan, Bataraza, Magsaysay, Roxas, Rizal, Dumaran, Coron, Cagayancillo at San Vicente. Ang nalalabing walong munisipyo pa at ang resulta ng botohan sa Puerto Princesa ang hinihintay upang makumpleto ang resulta sa lahat ng kandidato sa ‘provincial level’. Ang pagka-antala ng pagta-transmit ng resulta ng halalan ay dahil sa pagkakaroon ng aberya sa Broadband Globla Area Network (BGAN) at sa mahinang internet connection. Samantala na-iproklama na ng Comelec ang mga nanalong kandidato sa mga munisipyo na nakapag-transmit na ng kanilang resulta sa halalan. (OCJ/LBR/PIA4B-Palawan)



