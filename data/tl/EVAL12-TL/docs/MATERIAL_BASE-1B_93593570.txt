Alma Concepcion, inspirasyon ng mga dating adik!
By Rey Pumaloy June 27, 2016 Nagsisilbing inspirasyon na ngayon sa mga nagbabagong-buhay ang dating drug user, ang aktres at beauty queen na si Alma Concepcion. Kamakailan lang ay humarap sa isang programa si Alma para magbigay ng speech base sa kanyang karanasan sa mga drug users na kusang sumuko sa awtoridad para sa pagbabago .Nag-post ang aktres ng photo ng plake sa Instagram wall niya na iginawad sa kanya bilang pasasalamat at pagkilala sa kanyang pagdalo sa okasyon.
“Salamat sa pag-imbita sa akin upang maibahagi ko ang aking karanasan at natutunan sa mga kusang sumuko sa ating pamahalaan sa Quezon City na mga nalulong sa masamang bisyo.
“Napakaganda ng programa ng ating gobyerno ng ating mahal na Mayor Herbert Bautista at ng QCPD sa pamumuno ni Director Tinio. Nakakatuwang makita ang mga kusang sumuko na mabibigyan ng trabaho, rehabilitasyon at pag-asa ang mga dating gumagamit ng masamang bisyo. Mabuhay kayo! Sa bagong buhay!”
Matatandaang nakulong si Alma sa Guam maraming taon na ang nakakaraan dahil sa shabu. Ngayon, isang health buff ang aktres at titulado na rin bilang Interior Designer na nagtapos sa UP Diliman.



