TAGAMASID: Lamang dahil sa sixth man
By Jimmy Cantor October 8, 2016 Dalawang beses nang nagharap sa finals dati sina Ginebra coach Tim Cone at Meralco coach Norman Black. Namayani sa parehong laban si Cone.
Makabawi kaya sa pangatlong pagkakataon si Norman?
Natatandaan ko pa ang sinabi ng isang opisyal ng University of the East sa akin noong 80’s bago maglaban ang University ot the East at ang University of the Philippines sa finals ng UAAP basketball championship. “Never on the third time,” ang sabi sa akin ng opisyal.
Sa nasabing season, dalawang beses ng tinatalo ng UP ang UE sa eliminations at naunang pumasok sa finals ang UP. Dapat sana’y twice-to-beat ang UP sa finals pero nagmayabang ang isang opisyal nito at sinabing one-game playoff na lang ang kailangan para sa titulo. Malapit na kasing matapos noon ang first semester.
Sa tingin ng marami, angat na angat sa laban ang UP nang mga panahong ‘yun pero hindi naka-porma ang UP sa ganda ng laban na ipinakita ng UE.
Never on the third time?
Nagharap na sa Game 1 kagabi ang dalawang koponan. Sa Linggo ng gabi naman gagawin ang Game 2.
Nanalo na ng 17 titulo si Cone, kabilang na ang 13 na napanalunan niya habang siya ang coach ng Alaska, samantalang 11 na ang naitalang panalo ni Black. Pareho nang naka-grand slam ang dalawa, si Cone sa Alaska at sa Purefoods, at si Black sa San Miguel.
Kaya kung coaching experience ang pag-uusapan, halos parehas ang dalawa.

Ang sinasabi lang na magiging lamang ng Ginebra sa seryeng ito para sa PBA Governors Cup crown ay ang sixth man ng koponan – ang Ginebra fans.
Alam naman natin kung ano ang puwedeng maging epekto ng fan support sa isang koponan.

Alam din natin kung gaano kapanatiko ang mga Ginebra fan.
Ito lang ang sinabi ni Cone na puwedeng maging lamang ng Ginebra sa serye.
Ano ang puwedeng maging lamang ng Meralco?
Hindi biro ang naging panalo ng koponan sa TNT KaTropa sa semifinals kaya hindi puwedeng balewalain ang mga bata ni Norman.
Unang pagpasok ito ng koponan sa finals kaya malamang na ito ang maging battle cry ng koponan. Pero kayanin kaya nito ang Sixth man ng Ginebra?



