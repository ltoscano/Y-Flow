
KONSTITUSYON IPAGTATANGGOL

NABABAHALA ang ilang miyembro ng Armed Forces of the Philippines, lalo na ang mga may sinusundang prinsipyo, sa ginawang pambabastos ni Pangulong Benigno Aquino III sa Korte Suprema kaugnay ng kontrobersyal na Disbursement Acceleration Program.
Malalim na pag-iisip ang ginagawa ng mga sundalo, lalo na ang mga batang opisyal, sapagkat tiyak na kailangan nilang pumili kung kanino sila papanig kapag nagkaroon ng away sa pagitan ng dalawang sangay ng gobyerno,
Ang ginawang paghamon ni Pang. Aquino sa mga Mahistrado na sinasabi niyang hindi katanggap-tanggap ang desisyon sa pagsasabing iligal ang DAP sapagkat pinigil nitong mabigyan ng maayos na serbisyo ang kanyang mga “boss” ay posibleng magresulta sa krisis sa Saligangbatas.
Teka muna, ano ba ang sinasabi ni Pang. Noynoy na pagseserbisyo niya sa kanyang mga boss? Hindi ba’t dahil sa pamumuno niya ay patuloy na nagiging ‘busabos’ ang taumbayan?
Hindi ba pawang KKKK ang nakikinabang sa mga proyektong pinondohan ng DAP? O kaya naman ay mga negosyanteng kaututang dilang ng kanyang KKKK na nagpondo sa kanyang kampanya noong 2010 presidential elections?
Hinahanap ng mga miyembro ng AFP, maging ng PNP at mamamayan, ang sinasabi at ipinagmamalaki ng gobyernong Aquino na economic growth. Economic growth ba ‘yung nagtaasan ang presyo ng mga bilihin tulad ng langis, bigas, at produktong agrikultura at serbisyo?
Economic growth ba ‘yung nag-aangkat tayo ng mga produktong dati namang tayo ang nage-export?
Halimbawa ang bigas at agricultural products. Maging ang trabahor ay hindi na sigurado ang mga empleyado sapagkat mas pabor si Pangulong Aquino sa contractualization.
Ngayon, litong-lito ang mga sundalo at iba pang nananalig sa Konstitusyon dahil ang sinumpaan nilang tungkulin ay maging tapat sa Konstitusyon at hindi sa lider.
Tingin ng marami, maging ng Simbahang Katolika, binastos ni PNoy ang Konstitusyon sa pagbatikos at paghamon na ginawa niya sa 13 Mahistrado, kasama ang bata-batuta niyang sina Justice Maria Lourdes Sereno at Associate Justices Bienvenido Reyes at Marvic Leonen.
Sabi ng mga nasa militar, kahit pa ang Pangulo ang kanilang Commander in Chief, nanatiling tapat sila sa Konstitusyon sapagkat ito ang saligan ng taumbayan. Nagseserbisyo sila sa taumbayan dahil nanggagaling dito ang perang ipinansusuweldo sa kanila.
Kaya ngayon pa lang, tiyak na kikilos na ang Malakanyang upang masupil ang posibleng pagtatagpo ng mga namumuno sa Simbahang Katolika at sundalong nag-iisip ng pag-aaklas sa pamahalaan dahil sa maling palakad sa gobyerno.
Sa madaling salita, kaninong panig ngayon ang militar at sibilyan? Sa Ehekutibo ba o Hudikatura?
Ang mamamayan kaya? PAKUROT/Lea Botones



