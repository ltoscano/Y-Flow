May experience na ba si Grace? BUMIRIT pataas ang rating ni Sen. Grace Poe sa resulta ng pinakahuling survey para sa presidentiables. Ito ay patunay na may mga naniniwala na maaaring maging lider ng bansa ang anak ng yumaong action star na si Fernando Poe, Jr. May basehan ang paniniwalang ito dahil may katuturan naman ang mga panukalang batas at adbokasiya na isinusulong ni Grace sa Senado. Sa katunayan, karamihan sa mga taga-suporta ni Grace ay ang mga nagsasawa sa maruming pulitika sa Pilipinas at naghahanap ng lider na may kakaibang ideya para umunlad ang bansa. Pero ang magandang ipinapakita ni Grace sa Senado ay hindi nangangahulugan na sapat ang kanyang kakayahan upang maging pangulo ng bansa. Mas lalo siguro itong magiging malinaw kung sasabihin ko kailangan pa ni Grace ng malalim na karanasan sa pulitika at paglilingkod sa bayan. They call it experience. Ang experience ang sandalan ng kahit sinong nilalang sa pagharap ng anumang suliranin dahil ito ang pinakamagaling na guro sa ating buhay. Kung manalo man si Grace bilang pangulo ng ating bansa, kakailanganin niya ang malawak na karanasan sa pagpapatakbo ng gobyerno ng Pilipinas kabilang na ang buhay ng milyung-milyong Pilipino na may iba’t ibang suliranin na kinakailangan niyang harapin. Tukoy ni Grace ang mga hibla ng suliranin ng ating bansa at alam niya marahil ang solusyon dito ngunit malaki ang kinalaman at maitutulong ng karanasan sa pagbubuo ng desisyon lalo na sa panahon ng krisis. Hindi ko tuloy maisip ang magiging kalagayan ni Grace kung kanyang sapitin ang malalaking hamon na hinaharap ng mga pangulo kabilang na rito si ex-president Gloria Macapagal Arroyo. In fairness to Gloria, hinarap niya ang mga problema ng bansa na para siyang may bayag kaya hindi nakakapagtaka na natapos niya ang kanyang termino sa kabila ng kaliwa’t kanang pagsubok. Kung baga, hindi nag-‘hang’ si Gloria na parang isang brand ng cellphone na hindi gumagana kapag nagagamit ng sobra. Kaya ba ni Grace ang pressure sa Malakanyang kapag naupo siya bilang pangulo ng bansa? Minsan na tayong nagpaupo ng matalino at malinis kuno sa Palasyo pero napatunayan natin na natutulala ito sa gitna ng maraming pagsubok sa bayan. Matuto na tayo. Kailangan natin ang isang lider na may kakayahan at karanasan sa pagpapatakbo ng pamahalaan.



