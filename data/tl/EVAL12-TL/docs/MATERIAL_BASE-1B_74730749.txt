
Higit Php19 M, tinanggap ng mga magsasaka ng San Jose, Occ Min

SSeptember 28, 2016 Voltaire N. Dequina

SAN JOSE, Occidental Mindoro, Setyembre 28 (PIA)— Umabot sa P19,740,000 ang kabuuang halaga na napunta sa mga magtatanim ng tabako ng bayan ng San Jose, ayon kay Municipal Treasurer Ricarte Aguilar.

Ito ay matapos tumanggap ang may 1316 magsasaka ng P15,000 bawat isa kamakailan sa San Jose Municipal Gymnasium, bilang tulong pinansyal para sa kanilang produksyon ng tabako.

Nagmula ang pondo sa 2013 Tobacco Excise Tax na nagkakahaga ng higit P30 milyon.

“Ang ibinigay ng pamahalaan na tobacco excise tax ay bahagi ng municipal government para sa produksyon ng tabako. Ang pag gastos naman nito ay para sa kapakinabangan ng mga magtatanim ng tabako”, paliwanag ni Aguilar.

May nakalaan ding pondo para sa farm-to-market roads na nagkakahalaga ng P10,765, 641.

Ilalagay ang mga proyektong ito sa ilang barangay sa San Jose tulad ng Batasan, Murtha, Camburay, La Curva, Magbay, Mabini, San Isidro, Monteclaro, Central, Mapaya, San Agustin at Bayotbot, Sa kasalukuyan ay ipinoproseso na ang mga proyektong ito.

Tumanggap naman ng halagang P260,000 ang Samahan ng mga Magtatabako ng Kanlurang Mindoro (Samakami) bilang ‘Financial and Livelihood Assistance’.

Samantala binigyan ng pagkilala si Violeta Gayona, Tobacco Production and Regulation Officer ng National Tobacco Administration (NTA), sa kanyang patuloy na ibinibigay na tulong at suporta sa mga magtatabako sa lalawigan.

(VND/PIA MIMAROPA/ Occ Min)



