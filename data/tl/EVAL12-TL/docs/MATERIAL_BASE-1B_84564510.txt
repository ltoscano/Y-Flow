
SINA LACIERDA, VALTE, PINNOCHIO

MATINDI ang singasing ni Malacañang trumpet Edwin Lacierda kamakailan sa harap ng media.
Tingin ko ay isa siyang galit na galit na toro habang idinedepensa niya ang kanyang mga amo sa paglaspag sa pera ng taumbayan. Opo, pag-ubos sa ating kaban ng bayan mula sa binabayaran natin na mga buwis.
Ang huling usapin tungkol sa pork barrel fund at ang bagong imbento ni Budget Secretary Butch Abad na Disbursement Acceleration Program (DAP) ay pilit na inililigaw ng estado ni Benigno Aquino III. Ibig sabihin, ang mga kuwestiyonableng pinag-uusapan ngayon ay nangyari lamang nitong 2010 hanggang sa kasalukuyang taon ng 2013.
Halimbawa ay ang pagpapalabas ng Malacañang sa pamamagitan ng DBM ng P127 bilyon mula sa DAP na sinasabing iligal sa anomang anyo at batayan. Iyan ang sinabi nina dating Senador Joker Arroyo, Senadora Miriam Defensor Santiago, Constitutionalist Fr. Joaquin Bernas, dating Budget Secretary Benjamin Diokno at marami pang mga indibidwal na ekonomista – lokal at dayuhan.
Usok ang ilong nina Lacierda at Valte at ipinagpipilitan na ligal ang lahat ng ginawa nilang paglaspag sa pera ng bayan. Ano ba talaga, Kuyang?
Naalala ko tuloy ang napanood kong mala-kenkoy na pelikula noon tungkol sa kahoy na nabuhay at nagposturang tao, si Pinnochio, na humahaba ang ilong kada magsisinungaling.
Ganyan ang nangyayari kina Valte at Lacierda. Madalas, wala pa ngang reaksyon ang boss nila, pinangungunahan para lang mabutata sa tunay na saloobin ng amo nila. Tuloy, sa halip na makatulong kay Noynoy, sila ang kalawang na sumisira sa kanya.
Ang usapin ng DAP ay hindi biro. Hayan nga at patong-patong na ang isinampang kaso kay Butch Abad at Senate President Franklin Drilon sa Korte Suprema dahil sa nakitang sabwatan sa pagpapakawala ng pondo. Ang matindi pa, maliban sa bawal dahil walang ba-tas na nag-uutos, nagyayabang pa sina Lacierda at Valte na kaya nilang ipagtanggol ang lahat na gawing mali ng Palasyo. Bawal nga, eh!
Nagpuyos din ng galit ang mag-partner na trumpeta nang tanungin sila tungkol sa pondo ni PNOY. Aba, kulang na lang na sumigaw ang mama sa pagsasabing, “Pambihira naman kayo, hawak nga ni Aquino ang pondo pero hindi nilalaspag katulad ng nagdaang administrasyon (PCGMA)!”
Hahahaha. Sadyang iisa ang script sa Malacañan pagdating sa mga dapat linawin na isyu.
Tuwing magigipit, isa lang ang direksyon ng kanilang script. Kasalanan lahat ni Gloria Macapagal Arroyo!



