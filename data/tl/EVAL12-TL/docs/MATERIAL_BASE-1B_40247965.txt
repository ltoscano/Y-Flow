Linggo ng pandaigdig na pakikipagtalastasan

GLORIFY THY NAME Ni Fr. Edd B. Lleva (Pilipino Star Ngayon) | Updated May 17, 2015 - 12:00am

MASASABI ko na ang Kristiyanismo sa ating bansa ang nagpapatuloy sa pagtupad ng tagubilin ni Hesus. Sinabi Niya: “Humayo kayo”. Ating banghayin ang mga nanga-ngaral ng Mabuting Balita sa buong daigdig at maliwanag sa lahat na pawang Pilipino ang nakararami. Sa buong Kristiyanismo, nangunguna pa rin ang mga Katoliko.
Maging sa Canada at US ay may Katolikong pari at madre, relihiyoso o diyosesano ang laganap, maging sa mga religious group at iba’t ibang organisasyong Katoliko ay mga Pilipino pa rin ang nangunguna. Kahit niyu-yurakan ang ating pagkatao na pawang alila o katulong sa ibang bansa ay tayo pa rin ang nagdadala sa kanila ng Mabuting Balita. Sa mga malalaking barko, pawang mga Pilipino ang merong dalang Bibliya, dasalan, rosaryo at babasahing Kristiyano. Kaya sa sinulat ni Lukas sa ebanghelyo ng Panginoon at mga Gawa ng mga Apostol ay masasabi kong ipinahahayag ito sa ating mga Pilipino: Teofilo (ebanghelyo) at Mahal na Teofilo (gawa). Ang salitang latin na Theus Philos ay nangangahulugan: Mapagmahal sa Diyos.
Sa unang pagbasa, isinalaysay ni Lukas na nagkasama-sama si Hesus at mga alagad. Sinabi ni Hesus na ang mga panahon at sandali ay itinakda ng Ama sa Kanyang sariling kapangyarihan, at hindi na kailangan pang malaman kung kailan iyon. Ngunit bibigyan kayo ng kapangyarihan pagbaba sa inyo ng Espiritu Santo. Dito natin mauunawaan na kailanman ay hindi tayo pinabayaan ni Hesus. Kaya sa pagbaba ng Espiritu Santo ay lubusan Niyang tinupad ang pangako sa atin.
Maging si Pablo ay ipinabatid sa atin ayon sa kanyang sulat sa mga taga-Efeso ang pagkakaiba mga kaloob ng Espiritu Santo na sa paglilingkod ng mga pinagkalooban ay magtatamo ng kabanalan sa magpaunlad sa ating pananampalataya. Bawat isa sa atin ay pinagkalooban ng Espiritu Santo ayon sa sukat na ibinigay ni Hesus sa pagpapalaganap ng ating Simbahan. Dito ipinalaganap ang ginawang apostol, propeta, ebanghelista, pastor at guro sa ikauunlad ng ating Simbahan.
Gawa 1:1-11; Salmo 47; Efesos 1:17-23 at Marcos 16:15-20



