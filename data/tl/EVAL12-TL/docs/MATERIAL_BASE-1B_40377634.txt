Tigasin
By George Nava-True II July 18, 2016
Laging matigas ang dumi ko. Ano ang gagawin ko? Mabisa ba ang dahon ng guyabano para sa bukol? Okay lang ba na inumin ito araw-araw para mawala ito? — Name withheld.
Ang problema mo ay constipation. Ito ang tawag kapag dalawang beses lamang nagdudumi sa isang linggo. Nangyayari ito kapag mabagal gumalaw sa bituka ang dumi kaya nagiging matigas at tuyo ito. Natural lang magkaroon nito pa minsan-minsan. Kapag madalas, chronic constipation na ‘yan at maraming dahilan ito. Maaring may nakabara sa bituka o rectum dahil sa colon o abdominal cancer, pagliit ng bituka, o may problema sa nerves sa colon at rectum. Dala din ito ng sakit tulad ng multiple sclerosis, Parkinson’s disease, pinsala sa spinal cord, stroke o mahinang pelvic muscles. Pwede rin magkaroon ng constipation kapag hindi balanse ang hormones sa katawan. Ang sanhi nito ay diabetes, overactive parathyroid gland (hyperparathyroidism), pagbubuntis at underactive thyroid (hypothyroidism)
Mas malaki ang pagkakataon na magkaroon ng constipation kapag babae, kulang sa tubig at fiber, hindi nag-eexercise, at gumagamit ng pampatulog, narcotics o gamot sa high blood pressure.
Damihan ang pagkain ng fiber para mapabilis ang paglabas ng dumi sa katawan. Kumain ng maraming prutas, gulay, whole-grain breads at cereals. Huwag biglain ito para maiwasan ang pamamaga at madalas na pag-utot.
Mag-exercise lagi. Huwag pigilan ang pagpunta sa banyo kung kinakailangan. Huwag magmadali sa banyo. Pwedeng gumamit ng pampalambot o laxatives tulad ng fiber supplements. Halimbawa nito ay methylcellulose, psyllium, calcium polycarbophil at guar gum.
Halimbawa naman ng osmotic laxatives ay milk of magnesia, magnesium citrate, lactulose, polyethylene glycol at sodium phosphate enema. Maganda rin ang mineral oil na isang lubricant. Kapag hindi kaya nito, maaring bigyan ka ng doktor ng lubiprostone at linaclotide. Ang last option ay operasyon.
Bago ka uminom ng kung anu-ano, patingnan mo muna ang bukol mo. Huwag mag eksperimento lalo na kapag may sakit!



