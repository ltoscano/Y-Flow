DepEd 12 may bagong regional director

January 15, 2016

LUNGSOD NG KORONADAL, South Cotabato, Ene. 15 (PIA) -- May bago nang OIC regional director ang Department of Education (DepEd) 12 sa katauhan ni Dr. Arturo B. Bayocot. Kahapon, Enero 14, opisyal nang isinalin ni dating Regional Director Allan Farnazo kay Dr. Bayocot ang responsibilidad bilang bagong regional director ng DepEd 12 sa isang turnover ceremony na isinabay sa Regional Management Committee meeting sa The Farm@Carpenter dito sa lungsod. Si Bayocot ay tubong Zamboanga del Sur at nagtapos ng BS in Elementary Education sa St. Columban College sa Pagadian City, Master of Arts in Education major in Educational Management sa Southern Mindanao Colleges sa Pagadian City at Ph.D in Education major in Educational Leadership and Management sa Dela Salle University sa Manila.

Kumuha rin siya ng Postgraduate Studies in Applied Linguistics sa SEAMEO Regional Educational Language Centre sa Singapore. Bago itinalaga bilang OIC Director sa DepEd 12, nagsilbi si Bayocot bilang schools division superintendent sa lalawigan ng Zamboanga del Sur. Si Bayocot ay isang career executive service officer V. Sa isinagawang turnover ceremony, sa halip ng tradisyunal na symbolic key of responsibility, isang pakete ng dokumento ang iniwan ni Dr. Farnazo kay Dr. Bayocot. Laman ng pakete ang Regional Senior High School Implementation Plan at Regional Educational Development Plan ng SOCCSKSARGEN na nabuo sa ilalim ng liderato ni Dr.

Farnazo at inaasahang ipapatupad sa pamamahala ni Dr. Bayocot. Inihabilin din ni Dr. Farnazo sa bagong director ang pangangalaga sa tinataguriang "ampon" at pinag-aaral ng regional office na si Nico. Sa kanyang pag-alis sa SOCCSKSARGEN Region, inilipat si Farnazo bilang regional director sa DepEd Region 10 na nakabase sa Cagayan de Oro City. (DEDoguiles-PIA 12)



