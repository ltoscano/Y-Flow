
Mga irigasyon at dam sa South Cotabato kinakapos na ng tubig

February 11, 2016

LUNGSOD NG KORONADAL, South Cotabato, Peb 11 (PIA) â€“ Kinukulang na ng suplay ng tubig ang mga dam at irigasyon sa South Cotabato, ayon sa ulat ng National Irrigation Administration dito. Ayon kay Orlando Tibang, manager ng NIA-South Cotabato, nasa mahigit 850 na ektarya na ng pananim sa irrigated area sa buong lalawigan sa South Cotabato ang nahihirapan nang mabigyan ng tubig. Sakop nito ang 378 na magsasaka. Ani Tibang, kung magtutuluy-tuloy ang tagtuyot hanggang sa Hunyo malamang na mauubos ang tubig sa mga irigasyon lalung lalo na ang mga communal irrigations system. Samantala, inihayag ni Theresa Ibarra, senior irrigation development officer, sa 33 communal irrigation system sa buong lalawigan, tanging ang 5 CIS sa Lake Sebu na lamang ang may sapat na suplay ng tubig. Dagdag pa niya, nakakabahala ang pagbaba ng mga CIS dahil ginagamit na ng mga tao ang mga tubig na galing sa kanal upang matustusan ang kakulangan ng tubig na gagamitin rin para sa annual crops, mais at inumin ng hayupan. Sa pagtaya ni Tibang, sa isang dam, nasa 8 porsiyento kada linggo ang bilis ng pagbabawas ng dami ng tubig para mga sakahan. Sa kasalukuyan, nakikipag-ugnayan ang NIA sa Department of Labor and Employment sa posibleng ayuda sa mga apektadong magsasaka sa pamamagitan ng emergency employment ng naturang ahensiya. (MARemulta-DevCom Intern/DEDoguiles-PIA 12)



