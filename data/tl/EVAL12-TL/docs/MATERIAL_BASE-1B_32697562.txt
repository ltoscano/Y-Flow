
Isang Katutubong Pala’wan, kinilala bilang Bayani ng Kalusugan

June 27, 2016 Orlan C. Jabagat

PUERTO PRINCESA CITY, Palawan, Hunyo 27 (PIA) --- Isang katutubong Pala’wan ang napasama sa 20 kinilala bilang Bayani ng Kalusugan sa isinagawang kauna-unahang Bayani ng Kalusugan Award ng Department of Health (DOH) kamakailan.

Ayon kay Aileen Balderian, Program Manager ng Kilusan Ligtas Malaria (KLM) sa ilalim ng Palawan Provincial Health Office (PHO), ang Pala’wan na kinilalang Bayani ng Kalusugan ay si Paciano Madlay mula sa bayan ng Brooke’s Point. Inilarawan pa ni Balderian si Madlay na nakitaan ito ng kakaibang dedikasyon sa pagbibigay ng serbisyo sa kanyang mga kababayan sa kabila ng kanyang kalagayan bilang “no read, no write,” at hindi ito naging hadlang sa kanya sa pagtupad ng kanyang tungkulin. Mahigit siyam na taon siyang naninilbihan sa kanilang komunidad bilang isang barangay health worker sa ilalim ng programang KLM si Madlay. Ayon pa kay Balderian, si Madlay ay isa sa 20 pinarangalan ng DOH mula sa mahigit 300 nominado sa individual category sa buong Pilipinas at ito rin ang kumatawan sa Region IV-B MIMAROPA. Dagdag pa nito, kalakip ng parangal ang isang tropeyo at salaping gantimpala na nagkakahalaga ng Php200,000 mula sa DOH. Samantala, ang Bayani Ng Kalusugan Award ay itinataguyod ng DOH na kumikilala at pinararangalan ang mga bayani ng bayan sa pagganap ng kanilang tungkulin sa paghahatid ng serbisyong pangkalusugan sa kanyang nasasakupang bayan. (PIO/OCJ-PIA4B Palawan)



