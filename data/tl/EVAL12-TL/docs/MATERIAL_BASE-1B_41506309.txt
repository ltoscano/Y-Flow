Antipolo City, handa na para sa dengue season

May 22, 2016

LUNGSOD NG ANTIPOLO, May 22 (PIA) -- Libo-libong mag-aaral ng mga pampublikong paaralang elementarya ang nakatanggap ng libreng dengue vaccination mula sa Pamahalaang Lungsod ng Antipolo noong April 25-29 upang maiwasan ang pagsisimula ng dengue outbreak sa mga paaralan. Pinangunahan ng City Health Office (CHO), katuwang ang Department of Health (DOH) at Department of Education (DepEd), ang pagbibigay ng mga bakuna sa mga batang may edad 9 pataas para sa unang batch samantalang gaganapin naman ang second batch sa darating na Hunyo 20-24. Nagkaroon din ng Aksyon Barangay Kontra Dengue o ABKD na naglalayong pagtibayin ang mga dengue programs sa lahat ng barangay katulong naman ang mga Barangay Health Workers (BHW) na nakiisa sa pagpupulong na ginanap naman noong April 29 sa Hinulugang Taktak Hall, Antipolo City Hall.

Pinag-aaralan din ng CHO ang paglalagay ng fast lane at silid sa mga apat na pampublikong ospital sa lungsod para sa mga kaso ng dengue sa Setyembre kung kailan tinatayang tataas ang kaso. Kasabay din nito ang paghahanda ng mga dengue ward at mga kakailanganing medisina. “Kami po ay inyong katuwang sa pangangalaga ng inyong mga anak lalo na ang kanilang kalusugan na puhunan upang makapag-aaral ng mabuti,” pahayag ni Antipolo Mayor Casimiro “Jun” Ynares III. (MCA/PIA-RIZAL/ANTIPOLO PIO)



