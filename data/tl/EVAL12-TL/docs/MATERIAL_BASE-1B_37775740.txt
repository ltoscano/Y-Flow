P4M Rice Achiever Award ng Nueva Vizcaya, ibibili ng agri-machineries

April 25, 2016 Ben Moses Ebreo

BAYOMBONG, Nueva Vizcaya, April 22 (PIA) – Ipagbibili ng mga agricultural machineries ang P4 million na premyo ng lalawigan mula sa Department of Agriculture (DA). Ani Governor Ruth Padilla, ang pondo ay gagamitin upang mapakinabangan ng mga magsasaka sa pamamagitan ng paghiram sa mga makinarya na bibilhin ng provincial government. “Ipapahiram natin ito sa mga magsasaka upang lalo pang mapaganda ang kanilang sakahan at maitaas pa ang kanilang rice production,” pahayag ni Padilla. Ang premyo ay nakamit ng lalawigan dahil sa pagkapili nito bilang isa sa mga limang provinces na napili ng DA bilang 2015 Rice Achiever Awardees. Base sa datos ng DA, nakapagtala ng 4.45 Metric Tons(MT) na ani kada isang ektarya ang lalawigan na mas mataas ito sa 4MT na standard average rice yield ng DA sa buong bansa. Ayon kay Alex Domingo, provincial agriculturist, naging mataas ang rice production ng lalawigan dahil sa suporta ng pamahalaan hinggil sa pagbibigay ng certified rice seeds, maliit na epekto ng mga peste, magandang irrigation systems at panahon sa lalawigan.

Ang ibang mga Rice Achievers Awardees ay Ilocos Norte, Negros Oriental, Davao Oriental at Davao Occidental. (ALM/BME/PIA 2-Nueva Vizcaya)



