
Youth env’l summit sa Nueva Vizcaya, bahagi ng Earth Day celebration

April 19, 2016 Ben Moses Ebreo

BAYOMBONG, Nueva Vizcaya, April 19 (PIA)– Isinasagawa ngayong araw sa bayang ito ang Youth Environmental Summit na naglalayong himukin ang tulong ng mga kabataan sa pangangalaga ng kalikasan at kapaligiran ng lalawigan. Ani Delia Agunoy, provincial Solid Waste Management Program(SWMP) coordinator, ang Youth Environmental Summit ay magbibigay ng mga kaalaman sa mga kabataan hinggil sa iba’t-ibang activities ng pamahalaan tungo sa environmental protection.

Malalaman din dito ng mga kabataan ang mga batas na pinapairal ng pamahalaan upang mapangalagaan ang kalikasan at kapaligiran ng Nueva Vizcaya, ani Agunoy.

Dagdag ni Agunoy na isa sa mga mahalagang isasagawa ng mga kabataan ang paggawa ng action plan upang maging bahagi sila sa pangkalahatang campaign tungo sa environmental protection. Ang Youth Environmental Summit na dinagsa ng mahigit 80 kabataan mula sa 15 bayan ng lalawigan ay bahagi ng Earth Day celebration ng lalawigan na pinangunahan ng provincial government at mga kaalyadong national government agencies. (ALM/PIA 2-Nueva Vizcaya)



