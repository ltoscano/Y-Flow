Lektura sa New World Academy, Utrecht, The Netherlands: Ang pambansang demokratikong pakikibaka at ang paglilitis ng bayan sa imperyalismong US at mga papet nito

Prof. Jose Maria Sison
Punong Tagapagtatag, Partido Komunista ng Pilipinas
Nobyembre 15, 2013

Translation:National democratic struggle and the people's trial of US imperialism and its puppets
Mga kapwa ko artista at mga Kaibigan,

Magandang hapon! Maraming salamat, Maria Hlavajova ng Basis voor Actuele Kunst sa maalab na pagsalubong at kay Jonas Staal ng New World Academy para sa introduksyon sa programa.

Ang gawain ko ngayon ay magsalita hinggil sa pambansang demokratikong pakikibaka at ang paglilitis ng bayan sa imperyalismong US at sa mga papet nito sa Pilipinas. May kaugnayan ito sa titulo ng sesyon ngayon na, Tungo sa Kulturang Bayan, na nakasentro sa kritikal na papel ng sining at mga artista sa pakikibaka para sa pambansang kalayaan at demokrasya sa Pilipinas. Ikinalulugod ko na si Luis Jalandoni ng National Democratic Front of the Philippines ay tututok sa tunggalian sa pagitan ng imperyalislismong kultural at kulturang bayan.

Ilalarawan ko ang mga aspetong pulitikal, sosyo-ekonomiko at kultural ng pambansang demokratikong pakikibaka. Kaya, magbibigay ako ng malawak na konteksto sa tunggalian ng imperyalismo sa kultura at kulturang bayan at sa mas direktang pagtalakay ng iba pang tagapagsalita hinggil sa sining at mga ispesipikong anyo ng sining, tulad ng musika, grapiko, imahe (effigy) at ang "paglilitis ng bayan" bilang panteatrong modelo, na may kaugnayan sa pambansa-demokratikong kilusan sa Pilipinas.

Magbibigay din ako ng aking pananaw kung paanong ang sining at panitikan ay kinakailangan at esensyal sa "paglilitis" sa imperyalismong US at sa mga papet nito sa pamamagitan ng paglalantad sa kanilang mga krimen at sa paghahatid ng pagkundena at husga sa mga salarin at mga krimen nila. Kung kaya mapagpasyang nag-aambag ang sining at panitikan sa pagmumulat, pag-oorganisa at pagpapakilos sa masa at sa pagsusulong mula sa simbolikong paglilitis tungong tunay na paglilitis ng mga kriminal sa drama ng rebolusyonaryong proseso.

Upang hindi lumihis sa tema ng paglilitis ng bayan, nais kong iharap ang makahayop at sistematikong krimen ng imperyalismong US at ng mga papet nito sa pang-aapi at pagsasamantala sa mamamayan, ang hakbang-hakbang na kahilingan ng mamamayan para sa pambansa at panlipunang paglaya at ang proseso ng paggagawad ng katarungan. Sa pagtalakay sa kaso ng Pilipinas sa malawak na konteksto, sana ay makapag-ambag ako sa pagpapaunlad ng isang transnasyunal na "paglilitis ng bayan" bilang isang mayor na gawain ng sining laban sa pang-aapi at pagsasamantala.

I. Ang Pambansa Demokratikong Pakikibaka sa Pilipinas

Ang sambayanang Pilipino ay katangi-tangi sa pagiging kauna-unahang bansa sa buong Asia na nagkapaglunsad at nakapagwagi ng isang rebolusyonaryong digma ng pambansang paglaya laban sa isang Kanluraning kolonyal na kapangyarihan. Nag-impisa ang rebolusyong Pilipino noong 1896 at nagtagumpay sa Spain noong 1898. Subalit matapos na magkunwaring mapagkaibigan at karamay ng rebolusyon, pinasiklab ng US ang Digmaang Pilipino-Amerikano noong 1899 at nagpatupad ng gerang agresyon upang wasakin ang republika ng Pilipinas at ipataw ang sarili nitong kolonyal na paghahari sa Pilipinas.

Ang rebolusyong Pilipino ng 1896 ay antikolonyal at antipyudal at kung gayon, ay may katangiang pambansa-demokratiko. Matagumpay na nakapamuno ang mga liberal na burges na intelihensya (mga ilustrado) para wakasan ang kolonyal na paghaharing Espanyol. Subalit bigo itong makapamayani sa bagong sibol na modernong imperyalistang kapangyarihan ng US na nakabatay sa industriyal na monopolyo kapitalismo, na may superyor na sandatang militar at may kakayahang gamitin ang burges na liberal na ideolohiya upang pasukuin ang intelihensyang Pilipino at mamuhunan para makahuthot ng supertubo.

Naglunsad ang US ng isang barbarikong gera upang gapiin ang republika ng Pilipinas. Pinatay nito ang kabuuang 1.5 milyong Pilipino sa 7 milyong populasyon sa proseso ng upisyal na tinaguriang Digmaang Pilipino-Amerikano noong 1899 hanggang 1902 at ng mga kampanyang ng pasipikasyon hanggang 1914. Ginamit itong isang brutal na estratehiya at taktika na inilapat laban sa First Nation at Mexicans. Pinaalagwa nito ang mga blokeyo ng pagkain, pwersahang relokasyon ng buu-buong komunidad at ng malaganap na paggamit ng tortyur at ekstrahudisyal na pamamaslang.

Pinwersa ng US ang sambayanang Pilipino na pondohan ang sarili nilang pagkasakop at pagkalupig militar. Nagpalutang ito ng bono sa gera sa Wall Street at pagkatapos ay pinagbayad ang mamamayan para rito sa pamamagitan ng pagbubuwis. Para makapiga ng supertubo, namuhunan ito sa pagpapalawak ng mga plantasyon, pagbubukas ng mga minahan, pagtatayo ng ilang monopolyong empresa at pagpapabilis ng lokal at dayuhang kalakalan. Nilikha nito ang isang malapyudal na tipo ng panlipunang ekonomya na nakasandig sa mga imported na produkto at eksport ng mga hilaw na materyales mula sa dating malaganap na baseng pyudal.

Itinatag nito ang isang sistema ng edukasyon at kultura na nagpapanatili ng kolonyal na mentalidad subalit sa pagkakataong ito, ay nangangayupapa sa US sa halip na sa Spain. Ipinangibabaw nito ang burges na mga ideya at gawi sa mga pyudal at reliyoso na dating ipinalalaganap ng nangingibabaw na simbahang Katoliko. Sistematiko nitong ginamit ang edukasyon at kultura para magpalitaw ng mga bago at malalaking kwerpo ng mga papet na pulitiko at makalikha ng mga propesyunal at mga kawani para magsilbi sa pinalawak na burukrasya at mga negosyo.

Kabilang sa panlipunang istrukturang lumitaw mula sa malapyudal na ekonomya ay ang batayang naghaharing uring malalaking kumprador burgesya at mga panginoong maylupa, na bahagi ng isang porsyento ng populasyon. Ang panggitnang saray ng lipunan ay ang panggitnang burgesya at ang petiburgesya na aabot ng 1 porsyento at 8 porsyento. Ang saligang pinagsasamantalahang mga uri ay ang mga manggagawa at magsasaka, na umaabot sa 15 at 75 porsyento.

Simula pa noong maagang panahon ng ika-20 siglo, umunlad na sa hanay ng mga manggagawa ang kilusang unyon. Mula 1930, sa pagkakatatag ng Partido Komunista ng mga Isla ng Pilipinas (PKIP), ang rebolusyonaryong ideya ng pamumuno ng uring manggagawa sa mamamayan sa isang pambansa-demokratikong rebolusyon at sa susunod na sosyalistang rebolusyon ay naging reyalidad at umugat sa Pilipinas.

Matapos na maitatag ito noong 1930, sinupil ang PKIP ng kolonyal na rehimen ng US.

Pinahintulutan itong kumilos nang iligal sa ilalim ng antipasistang Popular na Prente noong 1937.

Inorganisa nito ang Hukbong Bayan Laban sa Hapon noong 1942 matapos ang paglusob ng mga Hapones sa Pilipinas. Nabalewala ng mga estratehikong pagkakamali ng pamunuan ng PKIP ang mga oportunidad at prospek para sumulong ang rebolusyong Pilipino, na nagpapabaling-baling mula sa Kanang oportunismo (mula 1942 hanggang 1946) tungong "Kaliwang" oportunismo (1948 hanngang 1952) at muli tungong Kanang oportunismo (1954 hanggang 1962).

Noong 1946, ibinigay ng US sa Pilipinas ang nominal na independensiya. Mula noon, naging malakolonyal na ang sistemang pampulitika, hindi na direktang pinaghaharian ng US kundi sa pamamagitan ng mga papet na pulitiko na sa esensya ay mga burukrata kapitalista at nagsisilbi sa US maging sa interes ng malalaking kumprador at panginoong maylupa sa isang malapyudal na ekonomya. Pinanatili ng US ang pangingibabaw at kontrol nito sa sistemang pang-ekonomya, pampulitika, pangkultura at panseguridad sa Pilipinas.

Pinalitaw ng US ang Pilipinas bilang halimbawa ng demokrasya (ang totoo'y basurahan ng neokolonyalismo at malapyudalismo) dahil sa tuwangang kontrol ng Liberal Party at Nacionalista Party na halinhinang humahawak ng presidensyal na kapangyarihan sa pamamgitan ng pana-panahong eleksyon. Matapos muling maihalal ang sarili sa pamamagitan ng pandaraya at terorismo noong 1969, isinulong ni Marcos ang kanyang pakanang ipataw ang isang pasistang diktadura at nagawa ito sa pamamagitan ng proklamasyon ng batas militar noong 1972.

Habang mabilis na sumasahol ang sosyo-ekonomiko at pulitikal na krisis ng lipunang Pilipino noong huling hati ng 1960s, tumiwalag ang mga proletaryong rebolusyonaryong pinapatnubayan ng Marxismo-Leninismo-Kaisipang Mao Zedong mula sa lumang Partido Komunista noong 1966. Pinuna nila at itinakwil ang maling linya at mga estratehikong kamalian ng mga lider na Lava ng partido nito simula 1942.

Nilinaw nila ang katangian ng lipunang Pilipino bilang malakolonyal at malapyudal at ang katumbas na katangian ng rebolusyong Pilipino bilang pambansa at demokratiko sa ilalim ng pamumuno ng uring manggagawa. Ang mga pwersang nagtutulak ng rebolusyon ay ang mga manggagawa, magsasaka at ang pertiburgesyang lunsod. Ang mga kaaway ay ang imperyalismong US, ang malalaking komprador, panginoong maylupa at mga burukrata kapitalista. Ang kasalukuyang yugto ng pambansa-demokratikong rebolusyon sa pamamagitan ng matagalang digmang bayan ay nakatuon sa patutunguhang yugto ng sosyalistang rebolusyon.

Naitatag ang Partido Komunista ng Pilipinas sa teoretikal na gabay ng Marxismo-Leninismo-Kaisipang Mao Zedong noong Disyembre 26, 1968. Binuo nito ang Bagong Hukbong Bayan noong Marso 29, 1969. Sinimulan nito ang pagbubuo sa National Democratic Front noong Abril 24, 1973. Sa pagtakbo ng mga ito, nilabanan ng mga rebolusyonaryong kadre at mamamayan ang hibang at marahas na paghahanda at pagpapataw ng pasistang dikatadura sa mamamayan.

Mapagpasyang salik sa pagpapatalsik sa pasistang diktadurang Marcos noong 1986 ang rebolusyonaryong pagsulong ng PKP, BHB at NDF. Subalit mula noon, ang mga naghalinhinang mga rehimen na nagmaskarang mga demokratiko ay umapi at nagsamantala sa mamamayan para sa kapakinabangan ng imperyalismong US at ng lokal na mapagsamantalang uri ng malalaking kumprador at panginoong maylupa.

Ang bagong demokratikong rebolusyon sa pamamagitan ng matagalang digmang bayan ay nagpatuloy upang ipaglaban ang pambansang kalayaan, demokrasya, katarungang panlipunan, kaunlaran sa pamamagitan ng reporma sa lupa at pambansang industriyalisasyon, para sa isang pambansa, syentipiko at pangmasang kultura at para sa internasyunal na pakikipagkaisa para sa kapayapaan at kaunlaran. Lumakas ang mga rebolusyonaryong pwersa at mamamayan sa pamamagitan ng digmang bayan sa kanayunan at ng ligal na kilusang masa sa kalunsuran.

II. Ang mga Krimen ng Imperyalismong US at ng mga Papet nito

Sa layuning litisin ng mamamayan ang imperyalismong US at ang mga papet nito, dapat mulat tayo sa masaklaw ng mga krimen na dapat nilang panagutan.

Dapat papanagutin ang imperyalismong US. Kapag binabanggit ang imperyalismong US, tinutukoy natin ang pederal na estado ng US at ang iba't ibang ahensya nito, ang mga korporasyon at mga bangko na pinakikilos ng monopolyo kapitalismo para gawin ang agresyon at pandarambong.

1. Ang henosidyo sa 1.5 milyong Pilipino na bumubuo sa 20 porsyento ng populasyon ng Pilipinas na 7 milyon ay isang nakapanghihilakbot na krimen. Ito ang brutal na pamamaraan kung paano nilapastangan ng imperyalismong US ang pambansang soberanya ng sambayanang Pilipino at winasak ang republika ng Pilipinas.

2. Ang direktang okupasyong kolonyal sa Pilipinas mula 1902 hanggang 1946, maliban sa patlang ng okupasyong Hapones mula 1942 hanggang 1945, ay nangahulugan ng pang-aapi at pagsasamantla sa sambayanang Pilipino. Binuwisan ang mamamayan ng kolonyal na estado upang pagbayarin sa halaga ng agresyon ng US at kolonyal na okupasyon.

3. Piniga ng mga monopolyo kapitalistang US ang supertubo mula sa kolonyang Pilipinas sa pamamagitan ng pandarambong sa mga likas na yaman nito, sa pagsasailalim sa mga manggagawa sa di makataong mababang sahod sa obras publikas at sa mga empresa ng US, pagtataguyod ng di pantay na palitan ng hilaw na materyales para sa eksport at ng mga yaring import at pagsasailalim sa bansa sa pagkakautang sa mga bangkong US.

4. Ginamit ng US ang Pilipinas bilang base sa paglulunsad ng gerang agresyon laban sa China at sa pag-angkin ng kapiraso ng China sa kolonyal na girian. Ito ang nag-umpisa ng kriminal na paggamit ng mga base militar ng US sa Pilipinas para sa agresyon ng mga kanugnog na bansa ng Pilipinas, laluna pagkatapos ng Ikalawang Digmaang Pandaigdig, laban sa China, Vietnam, Laos, Cambodia at Indonesia.

5. Ginamit ng US ang imperyalismong kultural at itinanim ang kolonyal na mentalidad. Ipinataw nito sa mamamayan hindi lamang ang wikang Ingles kundi ang maka-imperyalistang mga ideya at kostumbre na nasa likod ng utang na dugo ng US at sa panlilinlang sa pagsasamantala sa masa na kapaki-pakinabang. Binaluktot nito ang pyudal at lumang sistema ng paniniwala ng dominanteng simbahang Katoliko para magsilbi sa interes ng monopolyo kapitalismong US.

6. Sinanay ng US ang mga burukrata, pulitiko at mga propesyunal na maging sunud-sunuran sa imperyalistang kapangyarihan ng US at gamitin ang lenggwahe ng maka-imperyalistang liberal na demokrasya upang linlangin ang mamamayan. Dapat nitong lubos na panagutan ang pagtataguyod ng burukrata-kapitalismo. Tinuruan nito ang mga anak ng mga nagsasamantalang mga uri at ang petiburgesya ng kalunsuran na mag-ambisyon at humawak ng kapangyarihan at magkamal ng pribadong yaman sa pamamagitan ng burukratikong korapsyon.



