
Mga job fair pinakaligtas na hanapan ng trabaho -- DOLE 12

June 10, 2016

LUNGSOD NG KORONADAL, South Cotabato, Hun. 10 (PIA) -- Sa mga naghahanap ng trabaho, ang mga job fair na pinamumunuan ang Department of Labor and Employement (DOLE) ang pinakaligtas, ayon sa isang opisyal ng ahensiya. Sa pagbubukas ng Kalayaan Job Fair sa KCC Mall of Marbel sa Koronadal City, Biyernes ng umaga, binigyang-diin ni DOLE 12 OIC Regional Director Albert Gutib na sa mga job fair ng DOLE nakasisiguro ang mga aplikante na ligtas sila lalung lalo na panlilinlang at mga illegal recruiter.

Paliwanag ni OIC Director Gutib, lehitimo ang lahat na kompanyang nakikilahok sa mga job fair ng DOLE. Partikular na siniguro ni Gutib na ang mga overseas recruitment agencies na kalahok sa mga job fair ay lehitimo, rehistrado at may “good standing” sa Philippine Overseas Employment Agencies. Sa Kalayaan Job Fair ng DOLE 12 sa Koronadal City, mahigit 3,300 na mga bakanteng trabaho sa lokal at ibayong dagat ang maaring aplayan. Magsasara ang Kalayaan Job Fair sa KCC Mall of Marbel, alas- 5 ng hapon. (DEDoguiles-PIA 12)



