Pagtulong sa mga katutubo itinataguyod sa Kidapawan City

August 25, 2016

LUNGSOD NG KIDAPAWAN, North Cotabato, Ago. 25 (PIA)- Itinataguyod ngayon dito sa lungsod ang mas pinalakas na pagtulong sa mga lumad.

Ito ay matapos tiyakin ni city mayor Joseph Evangelista na mabibigyan ng ayudang pansakahan at pangkabuhayan ang mga katutubo sa lugar.

Giit ni Evangelista, prayoridad ng pamahalaang panlungsod na matulungan ang mga indigenous people (IP) sa pamamagitan ng ayudang ipinagkaloob ng Department of Agriculture (DA) kamakailan.

Nabatid na abot sa mahigit P6 milyong farm assistance ang natanggap ng lokal na pamahalaan mula sa DA.

Maliban dito, tututukan din ng alkalde ang pagtulong sa mga batang IP. Nais niya na sa murang edad pa lamang ay maipagmalaki ng mga kabataan ang kanilang kultura at pagkakakilanlan. (SJDuerme-PIA12)



