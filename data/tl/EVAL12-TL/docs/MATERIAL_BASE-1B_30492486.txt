I KNOW BETTER!: Kris, sangkatutak na gamot ang iniinom!
Kris, umiwas na pag-usapan ang ‘baby’ nina James-Michela!
By Jojo Gabinete August 16, 2016
Kahapon ang grand opening ng second branch ng Ka Tunying’s Café sa Timog Avenue, Quezon City at na-delay ang ribbon cutting ceremony dahil hinintay pa ang pagdating ni Kris Aquino na nagpakita ng professionalism.
Masama ang pakiramdam at sinusumpong ng migraine si Kris, pero sinipot pa rin niya ang pormal na pagbubukas ng coffee shop na pag-aari ng mag-asawang Anthony at Rossel Taberna.
Maliban sa pagbati sa bagong business venture nina Anthony at Rossel, sinabi kaagad ni Kris sa mga miyembro ng media na nakapaligid sa kanya na hindi siya magpapainterbyu. Marami ang gamot na sabay-sabay na iniinom ni Kris para sa pananakit ng likod at kung magpapainterbyu siya, baka hindi niya raw matandaan ang kanyang mga sinabi na hindi naman puwedeng i-deny.
Naintindihan ng entertainment writers ang paliwanag ni Kris kaya hindi na sila nagtanong sa actress/TV host tungkol sa pagluluwal kay Michael James ni Michela Cazzola, ang Italian girlfriend ni James Yap, na ex-husband ng TV host/actress.
Ipinaabot din ni Kris ang birthday message niya para kay Mother Lily Monteverde na magdiriwang ng 77th birthday sa August 19.
Sinabi ni Kris na mahal niya ang producer ng Regal Entertainment Inc. pero hindi siya makararating sa birthday celebration ni Mother Lily dahil kaarawan din ng kanyang kapatid na si Ballsy Cruz na 61 years old na sa August 18.
Bukod kay Kris, special guests din sa grand opening ng Ka Tunying’s Café sina Lolit Solis, Karen Davila, Amy Perez at Mike Enriquez.



