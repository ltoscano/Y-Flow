636 na mga estudyante at OSY sa N. Cotabato kumuha ng scholarship exam

February 09, 2016

LUNGSOD NG KIDAPAWAN, North Cotabato, Peb. 9 (PIA)--- Abot sa 636 na mga estudyante at out-of-school youth (OSY) mula sa tatlong distrito sa lalawigan ang kumuha kamakailan ng pagsusulit para sa Provincial Scholarship Program (PSP). Ayon kay Norito Mazo, community affairs officer I at Provincial Coordinator ng PSP, mula sa nasabing bilang 288 ay mula sa unang distrito, 186 sa ikalawang distrito at 162 sa ikatlong distrito. Ang pagsusulit ay 30 porsiento sa pagpili ng mga iskolar. Ang mga matatanggap na aplikante ay mabibigyan ng abot sa P6,000 halaga kada semestro para sa matrikula at iba pang bayarin. Iaanunsyo naman ang resulta ng pagsusulit sa Pebrero 29. Sa kabilang banda, nakadepende ang bilang ng mga iskolar na tatanggapin sa bilang ng mga magsisipagtapos na iskolar. Kabilang sa mga paaralang pwedeng pasukan ng mga iskolar ay ang University of Southern Mindanao (USM) sa Kabacan at sa Kidapawan City Campus (USM-KCC), Colegio de Kidapawan (CDK), Notre Dame of Kidapawan College (NDKC), Southern Baptist College (SBC) sa Mâ€™lang at Southern Christian College (SCC) sa Midsayap. Ang PSP ay nakabatay sa Study Now Pay Never kung saan hindi na magbabayad ang mga iskolar sa halip ay obligado ang mga ito na magsilbi sa pamahalaang panlalawigan o sa kani-kanilang mga lokal na pamahalaan sa loob ng 45 araw. Samantala, hinikayat naman ni Governor Emmylou Mendoza ang mga iskolar na mag-aral nang mabuti upang makapagtapos at magtagumpay sa kanilang mithiin. (SJDuerme-PIA12 with report from NorthCot Media Center)



