
DAPAT SILANG MAG-INHIBIT

KUMPLETO na ang miyembro ng House Electoral Tribunal, at sa anunsyo na ito ng Public Relations Office ng Kamara, ibig sabihin masisimulan na ang pagdinig sa mga nakahaing election protest.
HRET members ng Lower House sina Reps. Franklin Bautista (Davao del Sur), Joselito Mendoza (Bulacan), Mark Enverga (Quezon), Ma. Theresa Bonoan (Manila), Jerry Trenas (Iloilo) at Congw. Luzviminda Ilagan ng Gabriela partylist. Sa panig ng Korte Suprema ay sina Justice Presbitero Velasco na tumatayong chairman, Diosdado Peralta at Lucas Bersamin.
At kung may kongresista na siguradong malulungkot sa komposisyon ng HRET, siya’y walang iba kundi si Rep. Regina Reyes ng Marinduque.
Kung bakit? Ito’y dahil si Justice Velasco na chairman pa ng HRET ay anak si Lord Allan Velasco, ang nagsampa ng disqualification case laban kay Rep. Reyes.
Ayon sa reklamo ng batang Velasco, si Rep. Reyes ay umano U.S. citizen na mariin na pinabubulaanan naman ng huli.
Ayon sa kampo ni Rep. Reyes na nagwaging kongresista ng Marinduque sa nakaraang May 2013 elections, si Lord Allan ang magma-mana sa puwesto sa Kongreso kung madi-disqualify si Rep. Reyes.
Kaya hinihiling ng Marinduque lady solon kay Justice Velasco, gayundin kay Justice Bersamin, na parehong mag-inhibit sa pagdinig sa kasong disqualification case na isinampa ni Lord Allan.
Matatandaan na ang desisyon ng nasabing dalawang mataas na mahistrado na ipinalabas ilang buwan na ang nakararaan ay pumabor sa disqualification ni Reyes. Ang desisyon ay naging unpopular sa madla.
Ngayon, nakikinita ng mga political adviser ni Rep. Reyes na hindi magiging patas ang desisyon nina Justice Velasco at Justice Bersa-min, kaya nais ni Rep. Reyes na mag-inhibit ang dalawang mahistrado.
May punto si Rep. Reyes at ang kanyang kampo sa paghiling na sila’y (Velasco at Bersamin) mag-inhibit pero ang tanong – gagawin ba nila?
Maaaring mangyari ang hiling ni Rep. Reyes kung alam ng dalawang magiting na SC justices ang pakahulugan ng salitang ‘delica-deza’ tulad ni resigned NBI director Nonitos Rojas.



