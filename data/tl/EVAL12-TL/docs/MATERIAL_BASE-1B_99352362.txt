
25 galon ng dugo nakolekta sa isinagawang mass blood donation

August 08, 2016

PUERTO PRINCESA, Palawan, Agosto 8 (PIA) --- Umabot sa 25 galon ng dugo ang nakolekta kamakailan sa isinagawang mass blood donation.

Ang pagsasagawa ng aktibidad na ito ay kaugnay ng Blood Donors Month na ino-obserba tuwing buwan ng Hulyo taun-taon ayon na rin sa Republic Act No. 7719, o itong National Blood Services Act of 1994.

Sa pagtutulungan ng Philippine National Red Cross (PNRC), Provincial Health Office (PHO) at ABS-CBN Palawan ay matagumpay na naisakatuparan ang nasabing mass blood donation na isinagawa sa New City Commercial Center (NCCC)-Mall sa lungsod.

Nagpa-alaala naman ang PHO ng kahalagahan ng pagdo-donate ng dugo. Ayon kay Ida Viray, Health Education and Promotions Office (HEPO) ang regular na pagdo-donate ng dugo ay nakakapagpanatili ng kalusugan ng dugo at puso.

Dahil dito, mas mababa ang posibilidad ng pagkakaroon ng mga seryoso at nakamamatay na sakit tulad ng altapresyon, pamumuo ng dugo at pagbabara sa mga ugat, atake sa puso at stroke. Mas maliit ang posibilidad ng pagkakaroon ng kanser sa baga, atay, bituka, at lalamunan sa mga taong regular na nagbibigay ng dugo. Nakakabawas din ito ng sobrang calories sa katawan.

Ang kakulangan ng suplay ng dugo ang isa sa mga problema sa Palawan at lungsod ng Puerto Princesa. Hanggang sa kasalukuyan ay wala pang maituturing na Blood Bank ang lalawigan. Ang PNRC ay nagsisilbi lamang na blood collecting center.

(OCJ/PIA4B-Palawan)



