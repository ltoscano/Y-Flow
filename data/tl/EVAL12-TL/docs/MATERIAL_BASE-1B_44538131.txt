
I AM SORRY, MGA BOSS

LUBHANG naapektuhan ang damdamin ng sambayanan sa kalunos-lunos na massacre ng 44 commando ng PNP-Special Action Force sa Mamasapano, Maguindanao.
Sa bawat araw na lumilipas, hindi tumitining, bagkus lalong nagagalit ang sambayanan dahil sa paniwalang itinatago ang katotohanan sa pangyayari.
Nagsalita na ang mga pangunahing ‘actor’ sa kaganapan, sina resigned PNP chief Alan Purisima at siniba na SAF commander Gen. Getulio Napeñas.
Sa kanilang testimonya, may kongklusyon na ang mga boss ni Pangulong Aquino kung sino ang dapat sisihin sa unfortunate incident na ito.
Sa isinagawang investigation, inamin ni Napeñas na siya’y sumusunod sa ‘orders’ ni Purisima ukol sa Mamasapano operation.
Inamin din ni Purisima, na under preventive suspension ng Ombudsman, na may kinalaman siya sa operasyon pero, aniya, “nag-a-advice lang ako kay Napeñas.”
Pero hindi binibili ng mga senador at kongresista ang paliwanag ni Purisima dahil sa mga testimonya, maliwanag na si PNoy ang lider sa pumalpak na operasyon.
Ang pagtatago ni Purisima at PNoy sa tunay na pangyayari sa Mamasapano ang dahilan kaya hindi naisagawa ang koordinasyon ng government forces. At dahil walang maayos na military-police coordination, nagawang katayin ng Moro Islamic Liberation Front at Bangsamoro Islamic Freedom Fighters ang Fallen SAF 44.
Ngayon, dahil sa paniniwalang si PNoy ang nagdikta ng operasyon, nais ng kanyang mga boss na magpaliwanag para malaman ang katotohanan sa pangyayari.
Pero lumalabas na siya’y nagtatago at binabalewala ang sambayanan.
Dahil sa patuloy na pagbabalewala sa panawagang magpaliwanag, nagagalit na ang kanyang mga boss – kaya ipinapanawagan na rin ang kanyang pagbibitiw.
Ano ang dahilan sa patuloy mong pananahimik? Mr. President, hindi mababawasan ang iyong kapogihan kung ika’y lumabas na para ikwento ang katotohanan.
Ang pag-a-ala “I am sorry” ni Gloria Arroyo na inilabas sa mga telebisyon dahil sa infamous ‘Hello Garci’ issue ay hindi mo dapat ikahiya, G. Pangulo.
Unti-unti ay lumiliit ang pansensya ng taumbayan. Sa Senate hearing, ibinulgar ni Sen. Miriam Santiago na may grupong nag-iisip na para patalsikin si PNoy.
Kailangan pa bang magkaroon na naman ng EDSA? CHOKEPOINT/BONG PADUA



