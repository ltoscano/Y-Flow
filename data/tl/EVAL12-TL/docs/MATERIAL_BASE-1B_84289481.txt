Kung Sabagay: Dahas ang alam ni Digong Duterte
By jake macasaet August 18, 2016 Sinabi sa nakaraang report ng halos lahat ng media na kakasuhan ng pamahalaang Duterte si Roberto V. Ongpin ng pangungurakot. Wala akong alam sa bagay na ito maliban sa Binondo Central Bank na pinamunuan ni Ongpin at alam ng mataas na awtoridad kabilang na si yumaong Pangulong Ferdinand Marcos.
Hindi nakinabang ang ibinagsak na gobyerno ni Marcos sa Binondo Central Bank. Pinabayaan ito ng matataas na opisyal na nagkunwari, hindi nila alam ang ginagawa ni Ongpin.

Nilabanan ni Ongpin ang mga dollar smugglers sa pamamagitan ng smuggling.
Katunayan tuwing umaga idinidikta ni Sally Sy kung magkano bibilhin ang dolyar at kung magkano ipagbibili. Ang diperensiya ay tubo ng mga smuggler ng dolyar. Araw-araw may eroplano, may private jet na nagtutungo sa Hong Kong para doon dalahin ang dolyar na nakalap ng Binondo Central Bank. Minsan nga pinaaresto ni Ongpin ang tatlong tauhan ni Fabian Ver dahil sa paglabag sa utos ni Ongpin. Pinakita ni Ongpin sa akin ang maraming kopya ng warrant of arrest na walang pangalan.
Sa tingin ko lubos ang tiwala kay Ongpin ng taong gobyerno kasama na nga si Gov. Jose B. Fernandez ng Central Bank at ni Pangulong Marcos. Sinabi sa akin ni Jobo Fernandez na noon ay nagbebenta ng papel ng Bangko Central sa taunang interest na umabot sa 30 porsyento.
Pag-akyat matapos matumba ang pamahalaan ni Marcos, hinabol ng pamahalaan ni Cory Aquino ang mga sinasabing kakutsaba sa kurakutan. Hindi natinag si Ongpin sa demanda sa kanya kasama na ang bintang na kulang ang bayad na buwis.
Kasama ang Philweb sa mga kompanya ni Ongpin. Ibinenta niyang lahat ang higit pa sa singkuwenta porsiyentong kontrol.



