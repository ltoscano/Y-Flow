'Juan Konek' public WI-FI access, inilunsad sa Lungsod ng Lipa

March 04, 2016

LUNGSOD NG LIPA, Marso 4 (PIA) -- Pormal ng sinimulan ng Department of Science and Technology Lungsod ng Lipa ang unang phase ng paglulunsad ng Juan Konek o “Free Internet Wi-Fi Access for Every Juan” sa Lipa National High School noong ika-29 ng Pebrero. Pinamunuan ni Senator Ralph G. Recto na siyang nagsusulong ng batas at inesyatibo na pagkakaroon ng malawakang wi-fi access program sa bansa ang nasabing okasyon kasama si Batangas Governor Vilma Santos Recto at mga kinatawan ng Department of Science and Technology (DOST) sa pangunguna ni Science and technology Secretary Mario G. Montejo kasama ang mga opisyal mulas DOST Information and Communications Technology Office na sina Undersecretary Louis Napoleon Cassambre; Deputy Executive Director, Dennis Villorente; Deputy Executive Director, Bettina Quimson at Director Reynaldo Sy. Sa harap ng mga mag-aaral mula sa iba’t –ibang paaralan ,guro at mga pinuno ng iba’t –ibang ahensya bingyang diin nina Senador Recto at Governor Vi ang kahalagahan ng makabagong teknolohiya sa larangan ng impormasyon at edukasyon ng mga kabataang Batangueño. Sa pagsisimula umano ng pagkakaroon ng libreng internet access para sa publiko, mabilisan ng magkakaroon ng pagkalap ng mga impormasyon at kaalaman ang mga mamayan ng lalawigan di lamang sa pambansang kaalaman kundi mga pandaigdigang kaganapan. Saklaw ng libreng wi-fi connection ang mga piling pampulikong lugar sa lipa tulad ng Hospital, paaralan, government agency centers at compound at ganun din ang mga public plaza. Bukod sa pagkakaroon ng malawakang wi-fi access para sa eduakasyon para sa mag-aaral, makakatulong din ang libreng koneksyon upang magkaraon ng mabilis na interaksyon ang publiko at mga ahensya ng gobyerno na naghahatid serbisyo sa pamamagitan ng kanilang online services. Mabilisan na ding maipapahatid ng mga mamayan ang kanilang mga sangguni, hinaing at mga saloobin sa mga isyu na dapat bigyang pansin sa pamamagitan ng public access sa mga government agency websites at mga social media accounts ng mga ito. Ipinagbigay alam din ni Senator Recto sa publiko ang kanyang bagong batas na inihain sa senado na naglalayong mag tayo ng Department of Information Technology na tututok sa malawakang at mabilisang pagpapaganap ng internet access sa publiko. Bukod sa paglulunsad ng libreng wi-fi, ipinagkaloob din ng DOST sa lipa National Higschool ang TECH4Ed computers or kilala sa Technology for educational program na magbibigay sa mga estudyante ng mabilisang impormasyon at kaalaman sa kanilang mga aralin , proyekto at pananaliksik sa pamamagitan ng one click internet information portals.(Edwin V. Zabarte-PIO Province/PIA Batangas)



