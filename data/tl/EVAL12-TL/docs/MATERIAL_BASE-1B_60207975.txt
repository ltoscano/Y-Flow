MISS PHILIPPINES EARTH NAG-RESIGN! November 1, 2016
Nagbitiw na bilang Miss Philippines-Earth si Imelda Schweighart kahapon kasunod ng kanyang mga kontrobersyal na mga pahayag at hindi magandang performance bilang kinatawan ng bansa sa katatapos na pageant.
Agad namang tinanggap ng organizers ng Miss Earth at Miss Philippines Earth ang voluntary resignation ni Schweighart bandang alas-5:52 ng hapon kahapon.
Hahalili sa nagbitiw na si Schweighart si Miss Philippines Earth first runner-up Kiara Giel Gregorio. Ang desisyon para magbitiw ay ginawa nina Schweighart at inang si Annabeth Bautista matapos ang pakikipag-usap kay Lorraine Schuck, executive vice president ng Carousel Productions na nangangasiwa sa pageant.
Napag-alamang naalarma ang ina ni Schweighart dahil sa pamba-bash na inaabot ng kanyang anak sa social media.
Si Schweighart ay nabigong mapasama sa top 16 ng Miss Earth 2016 na nasungkit ni Miss Ecuador Katherine Espín.
Pinakahuling kontrobersyang ibinato kay Schweighart ay ang kumalat na video kung saan mistulang nilalait nito ang nakoronahang Miss Earth na si Katherine Espin ng Ecuador.
Sa naturang video, nakuhanan si Schweighart habang sinasabi nito sa harap ng ilang supporters na “Yung nanalo, peke ang ilong, peke ang baba, peke pa ‘yung…” sabay muwestra sa kanyang dibdib.”
Sinabi naman ni Schweighart na sumama ang loob niya dahil ang gown na dapat isusuot niya kung pumasok siya sa Top 16 ay ipinasuot kay Miss Ecuador. Nilinaw naman ng designer ng gown na hindi pag-aari ni Schweighart ang gown kaya may karapatan siyang ipasuot ito sa iba nang malaglag agad ang Pilipinas.
Nauna rito, naging kontrobersyal si Schweighart nang tanungin nito sa isang Facebook live video si Miss Earth Austria Kimberly Budinsky kung si Hitler ay taga-Austria. Nabigla sa katanungan si Miss Austria na nagsabing: “Okay, that’s a bad question because we normally don’t talk about Hitler, but yes he is.” Sumundot pa si Schweighart at sinabing:
“Our president is doing Hitler stuff in the Philippines” na lalong ikinabigla ni Miss Austria. Bukod dito, napaulat pa na nasangkot diumano si Schweighart nang sabihan nito ang mga kalahok sa Miss Earth na okey lang kumain ng buto ng hilaw na Rambutan gayong ito’y maituturing na toxic kapag hilaw.
Samantala, sa nakuhang kopya ng resignation ni Schweighart ay nakasaad na dahilan ng kanyang pagbibitiw ay ang gagawin nitong pagsama sa ina na bibiyahe sa ibang bansa at hindi alam kung kailan babalik.
Dahil sa gagawing pagsama sa ina ay hindi umano magagampanan ni Schweighart ang kanyang papel bilang Miss-Earth Philippines kaya’t ipinapaubaya na lamang niya sa Carousel Production ang pagdedesisyon.



