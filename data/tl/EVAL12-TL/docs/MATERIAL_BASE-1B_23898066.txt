Kailangang maging realistic
By Jimmy Cantor July 5, 2016
Sasabak na sa laban ngayong gabi ang Gilas Pilipinas laban sa France sa FIBA Olympic Qualifying Tournament na gagawin sa Mall of Asia Arena. Magsisimula ang laro ng alas-nuwebe.
Katulad ng lahat ng Pinoy basketball fans, umaasa akong mabibigyan natin ng magandang laban si Tony Parker at ang kanyang mga kapwa-Prances. Pero alam ko ring suntok sa buwan ang inaasam nating lahat — na talunin sana ng Gilas ang France.
Tama ang sinabi ng isang coach ng koponan na kasali sa torneo: Na imposibleng talunin natin ang France. Baka sakali, ang New Zealand.

Kailangang talunin ng Gilas ang alinman sa France at New Zealand para makapasok sa crossover semifinals kung saan naghihintay ang Turkey, Canada o Senegal.
Isang puwesto lang sa Rio Olympics na gagawin sa susunod na buwan sa Brazil ang nakataya sa torneo. Matalo man tayo ng isang beses sa eliminations, buhay pa rin ang pag-asa nating makabalik sa Olympics.
Huling naglaro ang Pilipinas sa Olympics noong 1972 Munich Olympics.
Nanawagan nitong mga nakaraang araw ang mga manlalaro ng Gilas sa Pinoy basketball fans na dagsain ang kanilang laro at sana’y magsuot ng puti sa laban sa France at blue naman sa laban sa New Zealand.
Alam nating lahat kung ano ang nagagawa ng sinasabing sixth man — ang hometown crowd — sa morale ng alinmang koponan at kailangan ng Gilas ng lahat ng suportang maibibigay natin.
Sabi nga nila, bilog ang bola at maraming puwedeng mangyari. Maraming beses na rin nating nakita kung ano ang nagiging epekto ng crowd support sa laro. Kaya kung wala rin lang kayong gagawin ngayong gabi, dagsain n’yo na ang MOA.
A word of caution, ika nga sa ingles.
Umaasa tayong sana’y katigan tayo ng basketball gods. Pero kailangan din nating maging realistic at objective.
Alam nating bukod kay Tony Parker ay mayroon pang ibang NBA players ang France.
Huwag n’yong masyadong paniwalaan ang sinabi ni Parker na medyo takot sila sa Gilas dahil sa outside shooting ng koponan. Nilalaro lang tayong lahat ni Parker…
Laban sa New Zealand, puwede tayong umasang lahat ng isang matinding panalo.



