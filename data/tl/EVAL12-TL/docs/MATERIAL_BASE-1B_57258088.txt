Ilang munisipyo sa Palawan, lalagyan ng tourist desk

February 17, 2016

PUERTO PRINCESA, Palawan, Peb. 17 (PIA) --- Target ng tanggapan ng Palawan Bantay Turista na maglagay ng mga tourist desk sa ilang munisipyo sa lalawigan ngayong unang quarter ng 2016. Inaasahan ngayon buwan ng Pebrero na mailalagay na ang tourist desk sa mga bayan ng Quezon, Brooke's Point, San Vicente at El Nido at sa buwan ng Marso naman para sa mga bayan ng Coron, Busuanga, Taytay at Narra. Ayon sa pamunuan ng Palawan Bantay Turista, sa pamamagitan ng tourist desk ay mabibigyan ng impormasyon ang mga turista partikular sa mga dapat at hindi dapat nilang gawin sa isang lugar gayon din ng mga babala sa mga delikadong lugar na nais nilang puntahan. Layon ng programang ito na mapangalagaan ang kaligtasan ng mga turistang bumibisita sa lalawigan ng Palawan. Bahagi rin ng programang ito ang pagsasagawa ng pagsasanay para sa mga may-ari ng resort at hotel, tour operator at mga front desk officer na makakatuwang ng programa sa pagbibigay ng impormasyon sa kaligtasan ng mga turista. Ang mga modules at program of activities na ituturo sa mga partisipante ng pagsasanay ay manggagaling sa Department of Tourism.

Makikipag-ugnayan din ang pamunuan ng Palawan Bantay Turista sa mga ahensya ng Philippine National Police-Palawan Police Provincial Office (PNP-PPPO) at Coastguard District Palawan upang mas maayos na maipatupad ang kanilang programa. (PIO/OCJ-PIA4B Palawan)



