
MABUHAY KAYO!

HANGGANG ngayon ay hindi tumitigil ang CNN News sa kanilang halos 24 oras na pagbabalita tungkol sa trahedyang inabot ng bansa. Maganda ang dedikasyon nila sa pagtulong sa mga biktima ng bagyong Yolanda. Dahil sa halos walang tigil nila na pagbabalita, bumuhos ang tulong ng halos lahat ng bansa sa ating planeta.
Maraming salamat CNN. Maraming salamat United Nations. Mabuhay Kayo!
Tinatawagan naman natin si G. Benigno Simeon Aquino III (BSA3). Imobilisa mo sana ang AFP-PNP Engineering Brigade. Inulit ko lang ang panawagan na ito dahil gaano man karami ang gusto na tumulong at maghatid ng kanilang tulong, hindi sila makaraan sa mga baradong kalsada, kalye at lansangan.
Pakilusin mo rin ang bawat sangay ng DPWH dala ang kanilang malalaking makinarya para hagurin ang naglalakihang puno at bato na nakahambalang sa bawat daanan. Huwag na tayong magkuwentuhan. Mahalaga ang buhay ng bawat mamamayan sa mga apektadong lugar ng kalamidad, Mr. President.
At sana, sa sandaling malinis na ang mga lugar, pangunahan ninyo ang pagkakaroon ng plano ng pabahay. Kailangan ang mahusay na plano para maitayo muli ang mga bahay pero sa pagkakataong ito ay dapat ninyong kontrolin ang sistema.
Nakatitiyak ako na handang tumulong ang mga arkitekto ng bayan. Kailangan na unipormado at maayos ang mga bahay sa bawat komunidad para mabilis ang takbo ng kabuuang buhay. Ipagbawal ninyo, sa ilalim ng State of National Calamity, ang basta-bastang pagtatayo ng bahay. Ang layunin ay kaayusan.
Hindi masama na umasta kayong pulubi sa harap ng maraming lider ng bansa. Maaari kayong humingi ng tulong sa kanila sa usapin ng pabahay at kagamitan. Hindi masama lalo na ang pagpapakumbaba. Hindi sapat ang pondo para sa pangkalahatang tulong ng pabahay at buhay kaya kailangan lang na maging tapat kayo sa inyong panawagan.
Naniniwala ako, makikinig sila, ang mga bansang mayayaman, para isagad ang tulong sa mga biktima nating kababayan. Hindi ito pangunguna Noynoy. Malaki ang aking paniniwala na maisasaayos mo ang maayos na urbanisasyon. â€˜Yung maayos na komunidad mula sa muling pagbangon.
Kaya mo iyan kung gugustuhin mo. Magpakumbaba ka lang sa harap ng mundo. Huwag mong pairalin ang taas ng iyong ihi. Huwag mong pairalin ang ipokrasya. Ihatid mo ang tamang serbisyo sa pagkakataong ito sa ating mamamayang sinalanta ng bagyo. Sa lahat po ng mga patuloy na dakila at tumutulong, MABUHAY KAYO!



