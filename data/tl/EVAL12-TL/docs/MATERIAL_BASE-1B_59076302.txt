Pinakamahabang hanging bridge sa Kiamba, Sarangani binuksan na sa publiko

August 16, 2016

LUNGSOD NG KORONADAL, South Cotabato , Ago. 16 (PIA) â€“ Madali, mura at ligtas na ngayong ang pagtawid ng mga residente ng Tablao, Kiamba, Sarangani sa Pangi River.

Ito ay matapos makumpleto ng Department of Social Welfare and Development (DSWD) 12 ang 60 metrong hanging cable bridge sa Pangi River.

Bago ang naitayo ang nasabing hanging bridge, kailangang ng mga residente na lumusong sa ilog upang makatawid.

 Ayon kay Mylene Damgasen, volunteer na namumuno sa project management committee, noong wala pa ang imprastraktura kailangang pauwiin ng mga guro ang kanilang mga mag-aaral mula sa Tablao ng maaga kung panahon ng tag-ulan upang hindi maabutan ng baha.

Kailangan ring dumaan sa mas malayo at magbayad ng mahal ang mga magsasaka sa pagluwas ng kanilang mga produkto.

Ayon kay DSWD 12 Regional Director Bai Zorahayda Taha, ang hanging cable bridge ang isa sa pinakamahalang proyektong naipatupad ng ahensiya sa ilalim ng Kalahi-CIDSS sa naturang lugar dahil lubhang pinakikinabangan ito ng lahat ng mga residente sa Tablao at mga karatig na lugar.

Nagkakahalaga ang proyekto ng Php3.58 milyon na magkatuwang na pinatupad ng DSWD, lokal na pamahalaan ng Kiamba at lokal na pamahalaan ng Barangay Tablao.

Ang mga residente sa Tablao ang nagdesisyon na isang hanging bridge ang ipatupad sa kanilang barangay. Nag-ambag rin sila ng halag, kontribusyong materyal at iba pa para sa ikatatagumpay ng proyekto. (DEDoguiles-PIA 12)



