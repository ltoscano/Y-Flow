TAGAMASID: Ibang klase talaga! By Jimmy Cantor November 5, 2016 Naglabas ng listahan ng mga botante ang Philippine Olympic Committee noong Oct. 26 para sa POC election na gagawin sa No. 25.
Ang nahirang na boboto para sa Larong Volleyball Sa Pilipinas Inc. ay si Peter Cayco, ang bise-presidente ng grupo, bilang kapalit ni Joey Romasanta, na nag-take ng leave bilang presidente para muling hawakan ang karate association.
Pero umalma si Ricky Palou, ang secretary-general ng LVPI, at sinabing hindi puwedeng si Cayco ang boboto para sa asosasyon dahil wala itong authorization mula sa presidente, na walang iba kundi si Romasanta, at sa secretary-general, na walang iba kundi si Palou. At dahil hindi authorized si Cayco, ang dapat bumoto para sa LVPI ay walang iba kundi si Palou.
Simple lang ang ugat ng problema. Ito’y dahil suportado ni Palou ang kampo ni Ricky Vargas, ang presidente ng boxing association na tatakbo bilang kalaban ni Jose Cojuangco Jr., ang pinuno ng POC na tumatakbo sa kanyang pang-apat na four-year term.
Habang sinusulat ito ay wala pang balita kung ano ang desisyon ng POC Comelec tungkol sa apilang isinampa ni Vargas. Pero hindi ako magtataka kung disqualification pa rin ang maging desisyon ng Comelec.
Kinuwestyon din ni Palou ang pagiging pangulo ng dalawang asosasyon ni Romasanta, na alam ng lahat na sanggang-dikit kay Cojuangco.

Tumatakbo bilang first vice president ng POC si Romasanta sa ilalim ng tiket ni Cojuangco samantalang may balita naman na si Palou ang siyang magiging secretary general ng POC kung mananalo si Vargas.
Ani Palou sa kanyang liham sa POC: “If a person can be allowed to represent more than one NSA, who can then prevent one person to represent all 41 members of the POC, and thus be the lone voter during POC elections?”
Para sa mga hindi nakakaalam, ang Shakey’s V-League kung saan opisyal si Palou ay isa sa mga sumusuporta sa LVPI. Si Romasanta, bukod sa pagiging presidente ng LVPI, ay isa rin sa mga opisyal naman ng Superliga, ang isa pang volleyball association sa bansa.
Naguguluhan ba kayo?

Talagang magulo, at ito’y dahil sa kagustuhan ng isang hindi epektibong leader na muling pamunuan ang POC kahit na malakas ang sigaw ng pagbabago.
Ibang klase talaga!



