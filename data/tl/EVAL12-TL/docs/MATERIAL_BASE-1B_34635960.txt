Kaya Natin: Tulungan si PRody sa laban sa iligal na droga
By Harvey Keh SSeptember 20, 2016
Si Pangulong Rodrigo Duterte na mismo ang umamin na ngayon niya lamang nakikita na napakalaki pala talaga ng problema ng iligal na droga sa ating bansa. Pagkalipas ng ilang buwan ay nakita niya na mismong mga opisyal ng pamahalaan ang nagpapatakbo ng mga bentahan ng iligal na droga sa ating bansa. Ilang mga pulis at huwes naman ang pinangalanan bilang mga protektor. Sa laki at lawak ng problema, humingi na ng dagdag na anim na buwan si Duterte para tapusin ang problemang ito.
Kung matatandaan natin, isa sa mga pangako ni Duterte ay ang pagtapos sa krimen sa ating bansa sa loob ng kanyang unang anim na buwan bilang Pangulo. Mukhang nakita na niya na hindi ito mangyayari kaya humingi na siya ng karagdagang panahon.
Sa totoo lang, mahirap talaga ayusin ang problemang ito dahil napabayaan ito ng matagal na panahon. Isa sa mga pwedeng pag-isipan ng ating pamahalaan ay mas bigyan ng pansin ang rehabilitasyon ng mga drug user dahil hanggang sa may mga bibili ng iligal na droga ay mayroon pa ring mangangahas na magbenta. Kung wala naman nang adik na gustong bumili pa ng iligal na droga, mamamatay na lamang ang kalakarang ito at mas magiging madali ang buhay ng ating pamahalaan sa pagpatay sa salot na ito. Parang negosyo kasi ‘yan, hanggang sa may bumibili ng isang produkto, marami pa rin ang magbebenta pero kung wala nang bumibili, unti-unti na itong mamamatay. Kung may maayos na rehabilitation program ang ating pamahalaan, siguradong mas kakaunti na ang mga kababayan natin na magiging biktima ng salot na ito sa ating lipunan.
Para naman sa ating mga magulang, hindi natin dapat iasa lamang kay Duterte at sa ating kapulisan ang labang ito. Para malayo ang ating mga anak sa iligal na droga, dapat ay bigyan natin sila ng mga mabuting pagkakaabalahan ng kanilang oras. Halimbawa rito ay ang sports, hikayatin natin ang ating mga anak na sumali sa mga pa-liga ng ating barangay o sa kanilang mga eskwelahan. Kung hindi naman sila mahilig sa sports, pwede naman silang maglaan ng kanilang oras para maging volunteer sa simbahan para tumulong sa iba’t ibang mga mabubuting gawain doon. Kapag may ginagawang mabuti at may kabuluhan ang ating mga kabataan, mas sigurado tayong mailalayo natin sila sa iligal na droga sa ating lipunan.



