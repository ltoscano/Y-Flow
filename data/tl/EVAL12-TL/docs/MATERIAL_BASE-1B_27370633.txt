Pagbabayad ng irrigation service fee hanggang Disyembre 31

August 19, 2016

LUNGSOD NG CALAMBA, Laguna, Agosto 19 (PIA) –Nilinaw ng pamunuan ng National Irrigation Administration (NIA) na ang pagbabayad ng irrigation service fee (ISF) ng mga magsasaka sa buong bansa ay hanggang Disyembre 31 pa ng taong kasalukuyan.

Bagama’t may pahayag si Pangulong Rodrigo R. Duterte na tatanggalin na ang pagbabayad ng ISF, ito ay magsisimula pa sa Enero 1, 2017 kung kaya’t hinihikayat ang mga magsasaka na ipagpatuloy pa rin ang pagbabayad hanggang ngayong taon.

Sa isang radio interview, nanawagan si Agriculture Secretary Manny Pinol sa mga magsasaka, “Ako po ay nanawagan sa ating mga magsasaka na ngayong taon po na ito tapusin natin yung pagbabayad sa ISF sapagkat kapag hindi kayo nagbayad ngayong taong ito, magkaka-aberya po ang NIA natin.”

Ipinaliwanag ni Sec. Pinol na ang projected implementation ng “No ISF,” libreng patubig ay sa 2017 pa. Kapag hindi nagbayad ng ISF ang mga magsasaka, magkaka-problema ang NIA dahil dito nanggagaling ang pang-suweldo ng mga empleyado at mga opisyal ng NIA.

“Ako po ay nakiki-usap na sana maintindihan ninyo. Tapusin lang po natin ang taong ito, anyway, ginagawan natin ng paraang legal at lahat ng paraan para matupad yung pangako ng ating Pangulo,” patuloy ni Sec. Pinol.

Binigyang diin ni Sec. Pinol na kapag si Pangulong Duterte ang nangako, ito ay matutupad ngunit kailangan lang idaan sa tamang proseso at huwag biglain ang NIA dahil magkaka-problema ito.

Ayon pa kay Sec. Pinol, ginagawa na ng isang technical working group ang pamamaraan, kung ano ang batas na dapat baguhin, ano ang dapat ibigay sa NIA para masuportahan ang pangako ni Pangulong Duterte na libreng patubig.

“Uulitin ko po, matutupad ang No ISF dahil yan ang pangako ni Pangulong Duterte, pero dapat maghintay po tayo hanggang mabago natin ang batas, yung mandato ng NIA sapagkat kapag hindi kayo nagbayad ngayon, magkaka-aberya ang NIA at mahihirapan po tayo sa pag-ooperate ng NIA,” pagtatapos ng Kalihim.

Samantala, para sa mga magsasaka sa lalawigan ng Laguna, kung meron po kayong mga katanungan, maari po kayong tumawag kay Marietta M. Dela Cruz, public relations officer ng NIA Region IV-A sa Pila, Laguna. Ang contact no. (049) 5590722 fax no. (049) 5590726; mobile no. 09178684689 at email add: nia4pro@gmail.com (cpgonzaga, PIA 4A)



