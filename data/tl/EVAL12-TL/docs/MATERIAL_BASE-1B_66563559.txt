ISANG LINGGONG GUTOM AT PAGONG NA GOBYERNO

NASAAN ang tulong?
Lalo na ang pagkain?
Ito ngayon ang pinakamalaking katanungan ng mga biktima ng super bagyong Yolanda, lalo na sa labas ng mga sentro ng distribusyon ng relief goods gaya ng Tacloban City sa Leyte.
Isang linggo na kasi, wala pa ring makain ang nakararami sa mga biktima hindi lang sa Leyte kundi sa iba pang mga lugar gaya ng Samar.
BARKO AT C-130
May mga lumilipad namang C-130 ng militar na naghahatid ng mga pagkain.
Pero hindi sapat ang karga ng mga ito upang mabilis na matugunan ang pangangailangan ng pagkain ng mga survivor o nakaligtas sa delubyo na dala ng bagyo.
Nagkadepekto pa yata ang dalawa sa tatlong C-130 kaya iisa na lang ang lumilipad?
Sinasabing lumalagare na rin ang mga barko ng militar at pulisya sa paghahatid ng mga pagkain.
Pero nasaan nga ang mga pagkain?
PATROL BOAT
Noong may giyera sa Zamboanga City, may mga malalaki at mabibilis na pandigmang lantsa ang militar.
Pero nasaan ang mga ito na napakabibilis sa pagbiyahe sa oras ng giyera na ipinakita noong inatake ng mga puwersa ni Bro. Nur Misuari ang nasabing siyudad?
Napakaganda sanang makita ang mga ito na maghatid ng mga pagkain at iba pang mga pangangailangan sa mga labis nang nagugutom at nagkakasakit na biktima.
Ano ang mga lantsang ‘yan, pandigma lamang ba?
LAGLAG PAGKAIN
Sinasabi ng Malakanyang na lalaglagan na lang ang mga biktima ng pagkain.
Pero nasaan ang mga inilalaglag?
Mula sa helikopter ang inaasahan nating gagamitin ng pamahalaan sa mabilis na paglalaglag ng pagkain.
Pero nasaan ang mga helikopter? Kung may giyera, mabilis na gumagamit ang pamahalaan ng mga helikopter.
Pero sa oras ng kalamidad, nasaan ang mga ito?
MARAMING HELI, BARKO, BOAT
Kung talagang gusto ng pamahalaan na mabilis na maghatid ng tulong sa mga biktima, dapat itong gumamit ng pondong bayan para umarkila ng mga mabibilis na sasakyan para sa pangangailangan ng mga biktima.
Napakaraming helikopter, barko, barge, trak at iba pa sa ibang mga lugar na pupuwedeng maarkila at gamitin sa paghahatid ng ayuda.
Ang siste yata, naghihintay na lang ang pamahalaan ng boluntaryong pagtulong ng mga nasa pribadong sektor.
Dito dapat mabilis na gamitin ng pamahalaan ang salaping bayan. Kung napakabilis itong magbigay ng bilyon-bilyong pisong salaping bayan sa mga hinayupak na politikong walang ginawa kundi ang magpatuta kapalit ng pera, walang dahilan upang hindi ito makakilos nang mabilis sa pagtulong sa mga biktima.
PROBLEMA SA TRUCKING
Para sa mga gumagamit ng trak mula sa Metro Manila at hilaga nito, napakahirap at napakabagal ang paghahatid ng tulong.
Una, inaabot ng halos dalawang araw bago marating ng trak ang relief goods.
Ikalawa, paano kung masiraan pa ito?
Paano kung matatrapik, kung maa-ambush, kung mahaharang?
Sa rami ng mga barkong nakadaong sa mga pier ng Maynila at Batangas, halimbawa, na pupuwedeng arkilahin, bultuhan at mabilis sanang makararating ang mga tulong.
LOOTING O PAGNANAKAW
Ngayon nga ay nagaganap ang mga looting o paglusob ng maraming tao sa mga mall, grocery at iba pa.
Maaaring totoo na may organisadong looter.
Pero higit na kitang-kita ang paglusob ng mga mamamayan sa mga lugar na roon sila posibleng makakukuha ng mga pagkain.
TULONG NG MGA DAYUHAN
Umaabot na sa tatlong bilyong piso ang tulong galing sa mga dayuhang bansa, organisasyon at indibiduwal.
Iba pa ang mga nagpapadala ng kanilang mga tauhan para magbigay ng serbisyo gaya ng pag-aasikaso at pagkuha sa mga bangkay, panggagamot sa mga maysakit at pagtulong na rin sa pamahalaan at mamamayang Filipino na pumunta at abutin ang mga hindi pa nila inaabot para lingapin o tulungan.
Subalit pawang panandalian lamang ang tulong ng mga ito at may hangganan.
Kaya naman, nananatili pa rin sa balikat nating mga Filipino ang paglingap sa mga biktima.
MULA SA P16B NGAYO’Y P26B NA
Iniaanunsyo ng pambansang pamahalaan na umaabot na sa P26 bilyon ang posibleng gagamiting salaping bayan para maalalayan nito ang mga nasalanta ng super bagyo.
Okey sa atin ang balitang ito dahil hindi naman makakilos ang pamahalaan nang lubusan nang walang sapat na salaping panggastos nito.
Pero kung totoong mayroon na itong ganyang halaga ng salapi na hawak nito, nasaan ang pagkilos nito upang mahatiran na ng pagkain, tubig, gamot, damit at iba pang kailangan ng mga biktima.
Lumalabas pang mas mabilis ang mga galing sa ibang bansa sa paghahatid ng tulong kaysa mismo sa ating pamahalaan.
Tinutukoy natin ang malakihang operasyon para sa relief, mga Bro.
PANDAGDAG SA LGU
Sabi ng mga bossing, pandagdag sa resources ng mga lokal na pamahalaan ang gamit ng mga pambansang pondo na inihahanda nito.
Ano? Anak ng tokwa, kitang-kita nang na-wipe out at namatay na ang maraming lokal na opisyal at napaparalisa ang kanilang mga pamahalaan, ganyan pa rin ang posisyon ng pambansang pamahalaan?
Ano ba naman kayo?



