ERAP SINUSUBUKAN; MGA HOLDAPER NA PULIS NG MPD-S5

NOONG isang linggo, sinibak ni Manila Mayor Joseph Estrada ang sampung precinct commanders ng Manila Police District matapos mahulihan ang mga ito nang ilang beses ng sugal sa kanilang nasasakupan.
Nasubukan na totoo ang sinasabi ng dating Pangulo na “huwag n’yo akong subukan.”
Pero tila sinusubukan naman ng piskalya ng Maynila ang salita ng alkalde sapagkat may mga pagkakataong ang mgahuli ng mga pulis ng Manila Action and Special Assignment Center ay pinakakawalan o referred for further investigation.
Hindi ba dapat na magtulong ang pulisya at piskalya sa paglaban sa krimen sapagkat bahagi sila ng Pillar of Justice? Pero bakit ang mga gumawa ng krimen na hindi pinapayagang umareglo ng mga tauhan ng MASA Center ay pinapayagang makalaya pansamantala?
Dahil ba may naglalakad nito sa piskalya o dahil may nagkapera sa nasabing opisina? Naku, ayaw rin ni Mayor Estrada ng ganyan sapagkat ang nais niya ay mabawasan ang krimen sa kanyang nasasakupan kung hindi man tuluyang mawala.
Ibig sabihin, sinusubukan ng ilang piskal kung hanggang saan ang kaya ni Mayor Estrada?
Huwag naman dahil baka kayo rin ang tamaan.
Isa pang sumusubok sa hangganan ng pasensya ni Mayor Erap ang ilang tauhan ng MPD-Station 5 sa ilalim ng pamumuno ni Supt. Orlando Mirando.
May report na limang kabataan ang hinuli ng mga tauhan ni Mirando at inakusahang snatchers. Natural, ang mga hawak ng mga itong gamit, lalo na ang cellphones ay kinumpiska ng mga humuli.
Ikinulong ang mga nasabing kabataan nang walang kaso sa loob ng halos 12 oras.
Natural na ito dahil ang plano naman ng mga pulis ay kotongan lang ang mga ito. Iyan naman ang ayaw ni Mayor Estrada.
Ayaw ni Erap na magkaroon ng pulis na mangongotong kaya nga isinakripisyo na niya ang kanyang pondo upang kahit paano ay makapagbigay ng allowance sa mga pulis.
Pinakawalan din naman ng mga pulis ng MPD Station 5 ang mga pinagbintangan nilang kabataan pero matapos sumuka ang mga magulang ng mga ito ng P60,000. Sa bulsa lang kaya ng mga tauhan napunta ang pera? Hindi alam ng hepe?
Puwes, pasok pa rin ito sa command responsibility.
Kung tutuusin, pinagbibintangan ninyo ang mga bata na snatcher, pero kayo mismong mga pulis ang dapat ikulong dahil kayo ang mga holdaper.
Ayaw na ayaw ni Mayor Estrada na may naaapi sa ilalim ng kanyang pamumuno lalo na ang mga mahihirap. Kaya humanda ang may kasalanan.



