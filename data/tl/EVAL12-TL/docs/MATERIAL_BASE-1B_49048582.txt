Ika-14 na RDC, nakapasa ng 205 resolusyon

June 24, 2016 Marie Joy L. Simpao

LUNGSOD NG SAN FERNANDO, Pampanga, Hunyo 24 (PIA) -- Umabot sa 205 ang mga resolusyong naipasa ng outgoing 14th Regional Development Council o RDC ng Gitnang Luzon na pinamunuan ni Bulacan Governor Wilhelmino Sy-Alvarado mula 2013 hanggang 2016. Sinabi ni RDC Secretary at National Economic and Development Authority o NEDA OIC-Assistant Regional Director Greg Pineda na kabilang sa mga nai!!pasang resolusyon ng Sectoral Committee on Economic Development na pinamunuan ni Bataan Governor Albert Garcia ang pagpapababa ng singil sa kuryente at social responsibility aspect sa pagdebelop sa Clark Green City. Samantala, pinag-aralan naman ng Sectoral Committee on Infrastructure Development na pinamunuan ni Zambales Governor Hermogenes Ebdane ang existing policy ng Motor Vehicle User’s Charge at inendorso ang mga big-ticket na proyekto gaya ng bagong terminal para sa Clark International Airport at Bulacan Bulk Water Supply Project. Sa kabilang banda, nakapagpasa ang Sectoral Committee on Development Administration na pinamunuan ni Tarlac Governor Victor Yap ng mga resolusyong nag-e-endorso ng mga badyet ng line agencies. At panghuli, nakapagpasa ng mga resolusyon ang Sectoral Committee on Social Development na pinamunuan ni Pampanga Governor Lilia Pineda na sumusuporta sa mga adbokasiya ng iba’t ibang ahensya gaya ng Department of Health, Department of Social Welfare and Development, at Philippine Commission on Women. Gumawa rin ito ng mekanismo upang mapabilis ang relokasyon ng mga informal settler families sa Manila Bay area, preparasyon para sa Senior High School, at pagtugon sa pangangailangan ng mga katutubo. Sa huling Full Council meeting nitong Huwebes, nakapagpasa ng tatlong resolusyon ang RDC na inendorso ng Regional Project Monitoring Committee na pinamunuan ni NEDA Regional Director Severino Santos. Ang mga ito ay humihiling sa Department of Public Works and Highways o DPWH na maglagay ng weighbridges o weigh stations at karampatang traffic lights at warning signage sa MacArthur Highway. Hiniling din ng RDC sa DPWH na palitan ang mga kasalukuyan na steel road barriers sa may Gapan-San Fernando-Olongapo Road ng standard concrete road barriers partikular yung mga nakaharap sa Robinsons Starmills at SM Pampanga. (CLJD /MJLS-PIA 3)



