Laoag isinunod ng BaliPure
By Robin Mendoza June 16, 2016
Pinagod ng BaliPure ang makulit na Team Laoag sa third set para kumpletuhin ang 28-26, 25-23, 25-17 panalo at maniguro ng playoff para sa semifinals berth sa Shakey’s V-League Season 13 Open Conference sa The Arena sa San Juan kahapon.
Sa sagarang first two sets, hindi bumitaw sa dulo ang Water Defenders bago inilabas ang tikas sa third para tapusin ang Power Smashers sa loob ng 75 minutes. Kinolekta ng BaliPure ang pang-apat na sunod na panalo sapul nang matisod sa Air Force sa opening game ng conference, at lumapit sa unbeaten Pocari Sweat Lady Warriors (4-0) na kumakaway sa Final Four ng torneo na inisponsoran ng Shakey’s.
“We came through when we needed it most in the first two sets,” bulalas ni BaliPure player-coach Charo Soriano. “We’re improving a lot. We’re playing a more aggressive game, especially in blocking.”
Muling nanguna sa atake ng Water Defenders si Alyssa Valdez na naglista ng 20 points. Bumakas ng 11 hits si Grethcel Soltones, may eight pa si May Tajima.
Dinomina ng BaliPure ang net at nagpasok ng 45 spikes kumpara sa 34 ng Laoag, dumausdos sa 2-3. May apat na blocks at 10 service aces pa ang Water Defenders.
Pinangunahan ng eight kills ni Jovielyn Prado ang Power Smashers, may tig-six sina Jessica Galanza at Mylene Paat.



