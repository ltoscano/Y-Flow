BONGBONG, NEW VP… By Aries Cano, Bernard Taguinod, Noel Abuel October 21, 2016 Sa harap ng Filipino community sa Beijing, China ipinakilala ni Pangulong Rodrigo Duterte si ex-Sen. Ferdinand ‘Bongbong’ Marcos bilang bagong bise presidente.
Pero ito ay kung mananalo umano sa kanyang protesta sa pagkapanalo ni Vice President Leni Robredo.
“Si Bongbong, kung manalo siya sa protest niya, baka bago ang ating bise presidente,” pagpapakilala ni Pangulong Duterte sa mga nakadaupang-palad na Pinoy sa Beijing kay Marcos na nakaupo rin sa entablado na kanyang tinutuntungan, kasama ang kapatid na si Ilocos Norte Gov.

Imee Marcos. Ang magkapatid na Marcos ay kasama sa delegasyon ng Pangulo sa kanyang unang state visit sa China.
Hindi man niya naging opisyal na running mate si Bongbong Marcos noong nakaraang May elections dahil kay Sen. Alan Peter Cayetano, naging hayagan naman ang mga salita nito matapos manalo na “kaibigan” niya ang mga Marcoses at hindi niya kayang saktan ang damdamin ng talunang vice presidential candidate kaya’t hindi niya mabigyan noon ng puwesto sa kanyang gabinete si VP Robredo.
Hanggang ngayon ay mainit na usapin pa rin ang pagpapalibing ng Pangulo sa yumaong ama ni Bongbong na si dating strongman Ferdinand Marcos sa Libingan ng mga Bayani (LNMB) na nakapetisyon sa Korte Suprema.
Sa isang talumpati kamakailan, inamin ni Pangulong Duterte na si Gov. Marcos ang isa sa mga tumulong sa kanya ‘financially’ noong kampanya at pabirong sinabi na inutang lang din umano ng gobernadora ang donasyon.
Pero mariin itong itinanggi ng gobernadora.
Ang kampo ni VP Robredo, ayaw bigyan ng anumang kahulugan ang mga kataga ni Duterte sa China, pahayag ni dating Akbayan partylist Cong. at ngayo’y Liberal Party (LP) spokesman Atty. Barry Gutierrez.
Pero umaasa naman ito na igagalang ng Pangulo kung anuman ang maging desisyon ng Presidential Electoral Tribunal (PET) sa election protest ni Marcos.

“Ine-expect naman namin na igagalang niya ang magiging desisyon ng PET at tiwala naman kami na walang basehan ang election protest ni Bongbong,” ayon kay Gutierrez.
Samantala, ipapaawat ng kampo ni Marcos sa Korte Suprema ang pagsosoli ng Commission on Elections (Comelec) sa mahigit 1,000 vote counting machines (VCMs) sa kumpanyang Smartmatic nang walang permiso ng PET dahil parte umano ito ng kanilang protesta.
“Senator Marcos is vehemently opposing the plan of Comelec to return the 1,356 VCMs to Smartmatic for the simple reason that there is no approval from the PET in the light of the PPO (Precautionary Protective Order) it earlier issued,” ani Atty. Jose Amor Amorado, abogado ni Marcos sa protesta.



