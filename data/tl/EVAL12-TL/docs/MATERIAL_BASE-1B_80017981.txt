Kumpisal (Huling Bahagi)

Bago ang last part ng kuwento ko, hindi naman pala naging sina Kris at Bistek. Ang bago, bumebentang visual artist na si Heart Evangelista.
At ang luma, kina BS Aquino pa rin ang Hacienda Luisita. At isang buwan na lamang, tapos na ang 5-taong ekstensyon ng Comprehensive Agrarian Reform Program. Babaguhin nilang muli ang batas sa repormang agraryo. Lulumain nila ang mga salamangkero para gawin ito.
At, eto na ang huling bahagi ng kwento ko.

PINILI ko munang hikain. Napilitan silang ibalik ako sa selda. Isang full-pack na hapunan ng sardinas na nilunod sa sabaw ang nilanguyan ko rin. Lagpas sa kaya kong kainin. Baka kako huling hapunan ko na iyon o kaya ay kung kelan na naman masundan. Isinaksak ko sa kukote ko na mahirap manatiling buhay kapag gutom. At inalis ko na muna sa isip ko ang dinurog-na-bubog. Di pa ako halos nakakadighal nang madalian akong inilabas ng selda. Halos kaladkarin ako. Mahigpit at walang ingat ang pagkakabiyabit nila sa akin. Umaangat ang paa ko. Sa hangin na ako humahakbang. Kulang na lang ay kargahin ako. Wala ring kwentuhan habang naglalakad. Baka kabilugan ng buwan at nagladlad na ng anyo ang mga dyablo sa lumang impyerno. “Bilis, bilis!” at “Dali, dali!” lamang ang naririnig ko. Paglampas ko sa dambuhalang bentilador, ang buga ng hangin nito’y parang apoy na inihilamos sa akin. Impyerno nga. Mataas ang tensyon. Nasa makipot na lagusan na kami. Payuko akong naglalakad. Itinutulak ako sa puwit ng nasa likuran at hinihila naman ako sa unahan ng Putang ina! Bilis! Double time!
Tuwing mabubunggo ako, nagpapaalala ito nang mga pinong-kirot ng kawalang pag-asa. Katulad noong teen-ager pa ako at nakita ko yung nililigawan ko na may ka-holding hand. Ganun na lang ang pagpuputok-ng-butsi. Katulad rin noong harangin ng tatatlumpu’t walong magsasaka ang mahigit sa apat-na-raang armadong pulis at demolition team. Agrabyadong-agrabyado sila. Ganun na lang ang dagok-sa-dibdib. Tuwing mauuntog ako, nagpa-flashback ang mga dagan-dagang pasakit na naranasan ko. Gaya noong sulutin sa akin ang syota ko ng lalakeng nakabingwit rin sa una kong niligawan. Ganun na lang ang kagustuhang bumawi. Gaya rin noong walang nagawa ang mga magsasaka kundi panoorin ang paggiba at pagwasak sa tahanan at taniman nila dahil may mga nakatutok na baril sa kanila. Ganun na lang ang kagustuhang manlaban at gumanti. Tuwing madadapa ako, nangungutya ang tukso ng tuluyang pagsuko. Pero mas makapangyarihan ang hamon ng muling pagbangon. Parang noong sa wakas ay manligaw akong ulit pagkatapos mabasted ng dalawang beses. Sa swerte ay nadale ko rin yung Miss Photogenic sa kolehiyo namin na kapatid ng lalakeng laging nakakauna sa akin. Ganun na lang ang kalansing ng kampana sa tenga ko. Para ring noong magpasya ang mga magsasakang huwag iwan ang nademolis nilang kabahayan at sakahan. Noong araw ding iyon ay nagtayo sila ng kubol na tirahan sa kalsada kasabay nang muling pagtatayo ng kanilang paninindigan. Kinamadaling-arawan, ilang kabataang kalalakihan ang pumuslit sa baryo at nakipagtagpo sa ilan ding kalalakihang yapak. Ganun na lang ang alab ng kanilang daupang-palad at taginting ng lagitikan ng bakal sa bakal.
Sa labas ng gusali naulinigan kong naroon din ang apat ko pang kasamahan. Madalian kaming isinakay sa palagay ko’y van dahil sa ayos ng pagkakaupo namin. May pupuntahan daw kami. Bukod sa hindi pa rin inaalis na piring at pagkakaposas sa likod, iginapos pa ng masking tape ang mga binti namin. Mahigpit. “Goodbye, cruel world”, pakinig ko sa song leader. Pero binanggit nya ‘yun nang walang bahid-takot. Pakiwari ko’y usal niya iyon ng kahandaan at katapangan. Hindi iyon himig ng kawalang pag-asa. Walang tono ng pagsuko at pagkabigo. Narinig ko habang nasa byahe kami, sumisipol siya ng Internationale.
“Malapit na tayo,” mula sa unahan ng sasakyan. I-double check daw ang piring, posas at gapos. Payukuin daw kami. Matinis ang pingkian ng mahahabang baril at yerong bubong ng van.
Salvage. Pagtitiyak ko sa sarili. Bukas, nasa mga tampok na balita kami. Pag medyo binubwenas – Mendiola Bombing Plot, Foiled. Pag talagang inaalat – 5 NPA, Patay sa Engkwentro.
Hindi na yata matatapos ang gabi. Sadyang nakakamatay maghintay ng kamatayan. Inaasahan ko na ang:
Bang! Prakkk!
Tsak! Tsag!
Blag! Blag!
O kumbinasyon ng mga ito.

HINDI kami pinatulog noong nakaraang gabi. Tuluyan na akong inatake ng hika sa lamig ng aircon sa pinagdalhan sa amin. Wala rin naman talagang dahilang matulog habang nakapiring at nakagapos ang mga kamay at binti. Pakunswelo ko na lang ulit, siguro nama’y magdi-The End na ang pelikula. Interesado pa rin ako sa ending. Kailangan bantayan ang mga huling hininga.
Madaling araw.Paputok na siguro ang umaga. Paputok na rin ang pantog ko.Mga hinayupak talaga, kahit mangubeta ay hindi kami pinayagan. Sa loob-loob ko, kung namatay ako noon tiyak na sabog ang ihi ko. Hindi malayong pati tae. Ganun naman talaga.Pero itinigil ko agad ang ganoong pag-iisip. Mahirap hulaan noon ang mangyayari dahil dinaig na ako ng antok. Sana huwag na akong gisingin pag binaril ako. Yun ang huling laman ng diwa ko bago ako naidlip.
Hindi putok o saksak o hambalos, hindi rin basang pundiyo ang gumising sa akin. Sorpresa ang anunsyo, iluluwas raw kami ng Maynila. Pinalitan kami ng damit. Wow. Sa wakas. Kulay matingkad na kahel. “O, o. Anong problema n’yang kwintas ko? Bakit sinikwat nyo? Galing pang Kuwait ‘yan!” palag ng driver na kasamahan ko habang binibihisan sya. Mga snatcher. Mga kawatan itong kumidnap sa amin. Nasilip ko sa ilalim ng piring ang tatak sa dibdib ng t-shirt: PRO-CALABARZON DETAINEE. Umakyat ang bwisit sa ulo ko. Hindi dahil sa hindi ko paboritong kulay ang orange. Hindi rin dahil preso na ako ngayon. Kundi dahil Anti-Calabarzon Project nga kami. Tutol nga kami sa huwad na kaunlaran na dala ng proyektong Calabarzon. Iyan ngang pakanang iyan ng gobyerno ang dahilan nang pagpapalayas sa mga magsasaka. Ano ba? Tapos kakaratulahan kaming PRO-CALABARZON. Hindi ko kayaning patawanin ang sarili ko sa bwisit!
Sa isang banda’y may hatid ring pag-asa ang eksenang iyon. Bubuhayin kami at hindi mapapasama sa mahabang statistics ng pinaslang at nawala. Sa libingan ng mga buhay ang diretso namin malamang.

HABANG nasa byahe ay inalisan kami ng piring. Ganap na ika-siyam at kalahati nang umaga ang sabi sa relong-pambisig ng kaharap ko. Una kong nakita ang mga sindikatong goons at stuntman na noo’y nagpapakilala nang mga pulis. “Hindi kami ang humuli sa inyo, ha.” Namumutla sila. Taranta ang mga mukha. Sa hula ko’y sila naman noon ang gustong magpiring. Nilingon ko ang mga kasamahan ko. Umiiyak pa rin si “Kumander”. May umaagos na dugo sa kanang balikat niya. Ang alam ko, sa paa siya natarian. Ang driver namin noong dukutin kami ay nakayuko. Tadtad ng maliliit na pulang pantal ang magkabila niyang braso. Ano kaya yun, pinerdible? Ang song leader ay mumula-mulaga sa liwanag. Dahil siguro sa epekto ng piring. Baka dahil rin sa wala ang salamin niya sa mata. Napansin ko ang malaking benda sa kanang binti niya. Inginuso ko. “Sinunog. Pinaso.” ungot niya sa akin. Aalamin ko pa sana kung flame thrower ang ginamit. Gusto ko pa sanang uriratin kung ninakaw na rin ba ang relos nya. Nireserba ko na muna. Titig na titig si Tomboy sa mga uniporme ng kaharap namin. Palipat-lipat ang tingin sa mukha at nameplate ng mga goons. Pulis nga pala. Nakita ko sa gawing kanan ang SM Megamall. Papunta raw kami ng Camp Crame para sa isang press conference. Ipo-promote na ang pelikula. Panibagong aksyon. Pero hindi na ito sine. Isang bagong tunay-na-buhay-at-kamatayang pakikibaka.
Pag-U-turn namin sa Santolan, inurirat ko sa pulis yung nakatatak sa kamiseta namin. ‘Ika niya’y Police Regional Office-Calabarzon Region 4. Kaya PRO-CALABARZON. A, okey. Ang huhusay n’yong kontrabida. Talagang nakakagalit Nakapagngingitngit.



