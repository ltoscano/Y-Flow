ERAP SINISIRA NG MGA ALIPORES

NAGPAKAHIRAP ang “think tank” ni Manila Mayor Joseph Estrada para talunin nito ang kanyang katunggali na si dating Manila Mayor Alfredo Lim.
Pinabango ang pangalan ng dating Presidente sa mga residente ng Maynila sa pamamagitan ng paggawa ng mabubuti at pangakong tutulungan na iangat ang kanilang kabuhayan at estado sa buhay.
Maganda ang takbo ng Manila City Hall noong si dating Nueva Ecija Congressman Atty. Simeon Garcia ang pinagkatiwalaan ng alkalde para maging administrador sapagkat nagiging mata at tainga ito sa mga nangyayaring “hokus-pokus” sa kanyang tanggapan.
Nasasabi kay Mayor Estrada ang mga maling hakbang na ginagawa ng mga alipores ng alkalde na ang tanging nais ay magkamal ng pera habang inilulubog sa kahihiyan at pagkakamali ang kanilang amo.
Gumanda ang imahe ni Estrada sa mga pulis at guro nang bigyan niya ang mga ito ng allowance.
Natuwa ang mga vendor dahil hindi sila nabuwag sa ilang lugar sa Maynila kung saan sila naghahanapbuhay.
Pinakikinggan ni Mayor Erap ang hinaing ng mga mahihirap. Iyan ay noong si Atty. Garcia ang kanyang City Administrator.
Hindi naman minamaliit ang kakayahan ng bagong administrador sapagkat hindi pa naman siya nagpapasikat dahil tila sumusunod lang siya sa gusto ng bagong “ little mayor” na si Secretary to the Mayor Atty. Edward Serapio, bar topnotcher.
Baka magulat na lang si Mayor na marami na palang demanda laban sa kanya dahil sa pagpirma sa mga papeles na inihahain sa kanya ng mga taong nagpapanggap na nasa panig niya.
Isa pa sa sumisira ng imahe ni Mayor Erap ay itong si retired Gen. Roberto Calinisan. Nagkalat ang mga tauhan at kolektor nitong si GenBob sa Avenida, Quiapo at Divisoria.
Sila ang mga naniningil sa mga magtitinda at kumokolekta ng payola. Kaya nasisira ang pangalan ng mga pulis ay dahil sa mga parating o payola na hinihingi sa mga magtitinda nitong grupo ni Calinisan.
Dapat tumigil na itong grupo ni Calinisan sa pangongolekta mula sa mga magtitinda dahil hirap na hirap na ang mga ito sa pagpapatulo ng pawis para lang mabuhay ang kanilang pamilya tapos aagawan pa ng mga katulad ni Calinisan na dapat sana ay namamahinga na lang sa bahay dahil meron naman siyang inaasahang pensyon mula sa Philippine National Police.
Nararapat sigurong may maglakas-loob na magbulong kay Mayor Erap kaugnay ng mga maling hakbang na ginagawa ng mga nakapaligid sa kanya na nagsasabing pawang para sa kabutihan ng alkalde ang ginagawa nila. Kapal ng mukha n’yo! Puro pansarili lang ang iniisip nyo.
Ang mga katulad nina Calinisan at Serapio ay dapat mawala na sa Manila City Hall upang huwag mapahamak si Mayor Erap. PAKUROT/LEA BOTONES



