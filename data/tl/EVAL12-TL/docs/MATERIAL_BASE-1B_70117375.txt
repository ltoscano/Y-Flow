
Huwebes, Mayo 30, 2013

Dalaw

Dalaw (Lk. 1:39-56) May dalaw ka ba? May bisita ka ba?

Kapag may dumadalaw sa atin siguradong busy tayo sa paghahanda.

Ihahanda ang bahay. Maglilinis. Maghahanda nang masasarap na pagkain.

Minsan pa nga nangungutang para sa bisita. Ilalabas ang pang-malakasang mga kutsara, tinedor at plato na nakatago. Kapag ilang araw mananatili ang bisita, sa sariling kwarto pa patutuluyin. Magtitiis sa sala matutulog ang pamilya samantalang ang mga bisita at sa aircon o dili kaya ay sa may electric fan na kwarto patutulugin. Kahit na nga ang mga itinatagong mga unan, punda, kumot at iba pa ay ilalabas at ipapagamit sa dumadalaw. Minsan may dinalaw kaming katutubo. At dahil minsan lang kami makadalaw doon ay ipinagpatay kami nang native na manok. Nung nakahayin na, sabi nung katutubo: “Pasensya nap o kayo sa ulam. Wala po kasi ditong mabilhan nang ulam na nasa lata.” Wow…pasensya pa daw eh ang sarap sarap na nang paulam niya…. Ganyan tayong mga Pilipino. Gusto natin espesyal ang maranasan nang dumadalaw sa atin lalo na nga yung mga kamag-anak o kaibigan na mula sa malayong lugar at minsan lang makapasyal. Si Maria ay dumalaw din. Binisita niya ang kanyang pinsang si Elizabeth na noon ay nagdadalang-tao. Pero hindi katulad nang karanasan nang mga bisita ngayon, si Maria ay siyang naglingkod.

Mahirap ang magdalang-tao lalo na nung kapanahunang iyon. Walang ospital at mga doctor na pwedeng mag-check-up. At mahirap din ang buhay nila. Alam ito ni Maria kaya naman siya na ang nagkusa at nag-alok nang tulong. Malayo ang kanyang nilakbay para marating ang tahanan ni Elizabeth pero hindi ito naging hadlang sapagkat gusto niyang maglingkod. Nanatili siya roon at tinutlungan ang kanyang pinsan hanggang sa ito ay makapanganak. Ganito si Maria. Siya ang napiling maging Ina nang tagapagligtas pero siya pa ang naglilingkod.

Kaya nga hindi kataka-taka na si Hesus ay sumunod sa yapak ni Maria na ang iniisip ay kung anong mabuti sa iba. Tularan natin si Maria. Tayo na ang magkusang tumulong sa nangangailangan. Hwag na nating hintayin na humingi nang tulong sa atin ang iba…

NB. Hwag mo nang hintayinna hingan ka nang buhay sa candy crush. Magkusa ka na na magbigay... :P



