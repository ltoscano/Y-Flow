Duterte Health Agenda, inumpisahan na sa San Jose, Occ Min

August 29, 2016 Voltaire N. Dequina

SAN JOSE, Occidental Mindoro, Agosto 29 (PIA) – Inumpisahan na sa bayan ng San Jose ang Duterte Health Agenda (DHA) kamakailan.

Naglalayon ang programang ito na maihatid ng libre sa mga kasapi ng Pantawid Pamilyang Pilipino Program (4P’s) ang mga serbisyong medikal gaya ng dental at medical check up, gayundin ang iba’t ibang laboratory tests tulad ng urinalysis, complete blood count (CBC) at blood typing.

Kinikilala ng pamahalaan na ang mga kasapi ng 4Ps ay malaking bahagi ng sektor ng mga mahihirap na nangangailangan ng tulong. Isa na rito si Elcien Ramirez, isang 46 na tong gulang na ginang mula sa barangay Bubog. Isa siya sa mga Barangay Health Workers ng kanilang barangay samantalang ang kanyang asawa naman ay katulad ng karaniwang manggagawa o laborer. May apat silang anak kung saan ang kanilang panganay ay namamasukan upang matustusan ang kanyang pagaaral. Ayon kay Ramirez, malaking tulong sa kanila ang DHA dahil nalalaman nila ang kanilang kalagayang pangkalusugan, lalo na ng kanilang mga anak.

“Ang flagship program kasi ng Department of Health (DOH) ay All for Health towards Health for All, kaya sinisikap naming maserbisyuhan ang lahat ng mga benipisyaryo”, paliwanag naman ni Dr. Lawrence Cyril Vitug, Doctor to the Barrio ng Municipal Health Office (MHO) San Jose.

Ikinuwento pa nito na napasimulan sana nila ang programa sa unang araw ng pagupo ng Pangulong Rodrigo Duterte, subalit kinailangan ang sapat na panahon upang magsagawa ng kaukulang oryentasyon. Sa kasalukuyan ay patuloy ang pagbisita nila sa 38 barangay ng San Jose, kung saan daan-daang kasapi ng 4Ps ang nagpapatingin. “Umaabot kami ng 600-700 na pasyente kada araw”, ayon pa kay Vitug.

Base sa talaan ng tanggapan sa lalawigan ng Pantawid Pamilya ng Department of Social Welfare and Development (DSWD) ay may 6,499 kabahayan na kabilang sa 4Ps ang bayan ng San Jose. (VND/PIA MIMAROPA/Occ Min)



