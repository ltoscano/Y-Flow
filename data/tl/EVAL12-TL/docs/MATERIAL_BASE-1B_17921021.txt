
5th Libreng Operasyon Bingot, isinagawa sa Antipolo

June 21, 2016

LUNGSOD NG ANTIPOLO, Rizal, Hunyo 21 (PIA) --May 27 kabataan ang nakinabang sa isinagawang libreng "Operasyon Bingot" na handog ng Pamahalaang Lungsod ng Antipolo at Philippine Band of Mercy noong Hunyo 4, 2016 na ginanap sa Antipolo City Hospital System Annex I sa barangay Dela Paz. “Umabot na po sa 400 bata ang ating nabigyan ng libreng operasyon sa loob lamang ng dalawang taon. Ito na ang ika-5 na Libreng Operasyon Bingot sa Antipolo dahil sa ating pakikipagtulungan sa mga organisasyong nais mag-isponsor sa mga batang may bingot sa ating lungsod. Patuloy po ang ating pamahalaang lokal sa pagbibigay ng mga programang magsusulong ng ating kalusugan,” pahayag ni Antipolo City Mayor Jun Ynares. Kaagapay ang City Health Office (CHO), nagkaroon ng pre-cleft mass screening ang lungsod noong Mayo para sa mga batang may 5 buwan hanggang 13 taong gulang na nais sumailalim sa libreng operasyon. Patuloy pa rin ang pakikipag-ugnayan ng pamahalaang lokal sa mga organisasyong nais mag-isponsor ng operasyon para sa mga batang may bingot. Ang "Operasyon Bingot" ay malaking tulong sa mga Antipoleño na mayroong cleft lip and palate o bingot na nais maisayos ang kanilang kapansanan. (ANTIPOLO PIO/PIA-Rizal/PIA4A)



