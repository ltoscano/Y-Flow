De Lima nakaabang nang mapatalsik sa Senado By Eralyn Prado SSeptember 24, 2016 Ang tuluyang mapatalsik sa Senado ang isa sa inaabangan ni Senador Leila de Lima na gagawin umano sa kanya ni Pangulong Rodrigo Duterte.
Ayon pa kay De Lima, malinaw naman na ang mapatalsik siya sa Senado ang isa sa pangunahing layunin ng Pangulo dahil minsan na rin umano nitong sinabi na sisirain siya at siya’y tapos na.
“Hindi malayo ‘yan, iyan nga ang isa sa mga pinaka-agenda, isa sa mga pinaka-layunin ng Pangulo natin kasi ilang beses na natin siya napakinggan na talagang sinabi niyang he will destroy me. Sa isang presscon, sinabi niya you’re finished,” ayon kay De Lima. Dahil dito, naniniwala ang senadora, na hindi matatapos ang gagawing panggigipit sa kanya hanggang hindi siya mawala sa eksena at puwesto.
Pinakahuling matinding inalmahan ng senadora ay ang natanggap niyang libu-libong text messages at phone calls na nagbabanta at nagha-harass sa kanya matapos na isapubliko ang kanyang cellphone number sa pagdinig ng Kamara.



