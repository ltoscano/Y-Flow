
PORK BARREL SCAM ITINATANIM SA ISKOLAR AT MAYSAKIT

LALAKAD patungong Korte Suprema ang maraming mambabatas na miyembro ng Kamara para lang hilingin na payagan ang pagpapalabas ng Priority Development Assistance Fund o pork barrel alang-alang sa kani-kanilang mga nasasakupan.
Ayon sa mga kongresman, tutal sa badyet sa 2014 lang matitigil ang direktang paglalagay sa kanilang kamay ng pork barrel, nararapat lang umano na ang natitira nilang PDAF ngayong taon ay palabasin ng pamahalaang Aquino.
Matatandaang sinuspinde ni PNoy ang paglalabas ng pork barrel ng mga kongresman at senador at halos kasabay nito ang petisyon sa Korte Suprema ng ilang grupo para sa pagbuwag nito.
Naganap ang lahat ng ito makaraang sumabog ang matinding pang-aabuso o malawakang pagnanakaw ng mga mambabatas sa PDAF. Nagsama ang report ng Commission on Audit at paglantad ng mga whistleblower laban kay Janet Lim-Napoles para sumabog sa publiko ang pork barrel scam.
MGA ISKOLAR
Ayon sa mga kongresman, nadiskaril ang kanilang programang scholarship para sa mga kabataan at nanganganib ang pag-aaral ng mga ito ngayong taon at sa susunod na mga panahon dahil sa pagtigil ng suporta sa mga ito.
Wala umanong mapipinsala kundi ang kinabukasan ng mga kabataan at ang bayan kung mawalan ng pagkakataon na makapag-aral ang kani-kanilang mga iskolar.
Libong kabataang iskolar nga naman sa buong bansa ang nanganganib na mahinto sa kanilang pag-aaral sa pag-ipit ni PNoy sa pork barrel.
MGA MAYSAKIT
Sa mga pampublikong ospital, totoong may mga pondong inilalagak ang mga senador at kongresman para sa mga maysakit.
Kung gusto nating matulungan tayo ng mga mambabatas sa ating mga gastusin sa ospital, magtanong lang tayo kung may pondo si kong o si senador sa ospital at pinakamadaling makuha ang tulong kung may rekomendasyon tayo mula sa ating kongresman o senador.
Pero mayroon ding mga ospital na gumagamit sa mga pork barrel kahit na walang rekomendasyon ng kongresman o senador dahil ipinauubaya na sa mga ito ang paggamit nito sa kahit sinong maysakit.
Higit na marami kaysa sa mga kabataang mag-aaral ang bilang ng mga maysakit na nangangailangan ng ayuda.
Sa tindi ba naman ng malawak na gutom at kahirapan na sanhi ng pagkakasakit ng mahigit sa kalahati ng 100 milyong populasyon ng mahal kong Pinas.
TIGIL SERBISYO
Para sa mga kongresman na tuloy-tuloy ang paghawak sa puwesto o hindi natatalo sa halalan, tuloy-tuloy rin ang kanilang mga pagpapaiskolar at pagpapagamot sa mga maysakit. At mayroon naman talagang nakatatapos sa kolehiyo at may gumagaling na mga maysakit.
Sa pagtigil ng pork barrel, matitigil ang lahat ng ito.
Halos lahat naman ng mga mambabatas na ito ay hindi galing sa kani-kanilang mga bulsa ang pagpapaaral at pagpapagamot kundi sa buwis ng mamamayan.
Kaya naman, sa pagtigil ng pondo rito, stop din ang mga programang pabor sa mamamayan.
PANSARILING SERBISYO
Kung pag-aaralan nang husto ang pork barrel sa edukasyon at kalusugan, pansari-ling interes ang nasa likod nito.
Walang iskolar ang mga mambabatas na mula sa kani-kanilang mga kalaban. Wala rin silang tinutulungan na maysakit na botante ng kanilang mga kalaban.
Dito lumalabas ang kabulukan ng scholarship at pagpapagamot. Ang mga hindi nila kakampi ay pinaaasa lang sa pangako o kung may tulong man sa mga ito ay masahol pa sa consuelo de bobo.
Ang pork barrel na galing sa lahat ay ibinubuhos lang sa kanya-kanyang mga botante ng mga mambabatas.
SCHOLARSHIP TIGIL
Sa scholarship lalo na, kung bago ang kongresman, biglang tigil ang lahat ng scholarship na sinimulan ng kanyang kalaban.
Naghahanap at nagkakaroon ng mga sariling iskolar ang kongresman.
Kaya nadidiskaril ang edukasyon ng mga kabataan.
Eh ano kung magagaling o matatalino ang mga iskolar ng mga natalong kandidato?
Anak ng pitong putakte, ginagawang maruming pulitika ang edukasyon ng mga kabataan. At sa edukasyon pa itinatanim ang dumi ng pulitika at pamahalaan.
Hindi nakapagtatakang sa musmos na edad, natutunan ng mga kabataan ang korapsyon sa pork barrel at sa mismong pamahalaan.
HULING HIRIT PARA SA KIKBAK
Walang nakatitiyak kung lahat ng pork barrel na gustong kunin ng mga kongresman ay para talaga sa kanilang mga nasasakupang iskolar, maysakit at iba pang nangangailangan.
Pero dahil ang paghihigpit sa pork barrel ay makikita lang sa badyet sa 2014, malaki ang posibilidad na gustong makapagbulsa pa rin ang mga mambabatas.
Maalaala ba ninyo, mga Bro, ang pagyayabang ng ilang taga-Malakanyang na hanggang 10 porsyento na lamang at hindi na 20% ang kikbak ng mga kongresman sa ngayon?
Naniniwala tayo na dahil sa salita ng mga taga-Malakanyang, magkakaroon pa rin ng kikbak ang mga kongresman sa pinababalik nilang PDAF para sa nalalabing kalahati ng 2012.
LIBRE SA IMBESTIGASYON
Alam ba ninyo, mga Bro, na halos lahat ng nagpepetisyon sa Korte Suprema para sa pagbabalik ng pork barrel ay mga dilawan at umaasang hindi makanti ng mga imbestigador ng COA at NBI?
Dahil dito, dapat na mag-ingat ang mga hukom sa paggawa ng desisyon kung papayagan nila o hindi ang paglalabas ng pork barrel.



