
NASA TAMANG DAAN SI ROXAS

KAKAIBANG diskarte ang pinaiiral ngayon ni Mar Roxas, ang pinuno ng Department of Interior and Local Government.
Tahimik pero busog sa aksyon at pagtulong ang ginagawa ngayon ng asawa ni Korina Sanchez maging ito man ay sa panahon ng kalamidad o sa pagpapatakbo ng kanyang departamento.
Kitang-kita rin kung gaano ka-supportive rito si PNoy dahil pinauubaya na niya halos lahat ng pagmamando kay Roxas, na alam naman ng lahat na mamanukin ng anak ni Tita Cory sa 2016 presidential derby.
Malinaw rin na tagumpay ang taktikang ginagawa ngayon ni Roxas dahil kahit mabagal ang kanyang usod sa rating ay mukhang siguraduhan naman ito at patungo sa tama.
Sa madaling salita, slowly but surely ang ginagawa ni Mar at iyan ang dapat dahil gibang-giba na naman ang kasalukuyang nasa itaas na si Vice-President Jojo Binay.
Para sa kaalaman ng lahat, naging matagumpay ang pagsasanib-puwersa nina Sen. Alan Cayetano, Antonio Trillanes at ilang malapit kay Roxas na miyembro ng Liberal Party para gibain si Nognog.
Sa ngayon ay mukhang kahit hindi gibain si Binay ay mukhang hindi na ito makababangon dahil sa sangkatutak na negatibong impresyon dito ng publiko.
Maihahalintulad tuloy sa ngayon ang nangyari kay Binay kay dating Senador Manny Villar na biktima rin ito ng pagdurog noong 2010 presidential election.
Bukod sa pagkamatay kasi ni Cory noon na siyang dahilan ng pagbango ni PNoy ay dinurog ng husto ni Ping Lacson si Villar, na naging dahilan para maging negatibong-negatibo rin ang dating nito sa publiko.
Ang mahirap lang sa kinasadlakan ni Binay sa ngayon ay triple at doble ng upak nitong inabot kung ikukumpara kay Villar kaya imposible pa itong makasulong.
Iyan ang mga leksyon ng politika na dapat nating pakatatandaan dahil ang larong ito ay labanan talaga ng mga tuso at walang budhi. ALINGAWNGAW/ALVIN FELICIANO



