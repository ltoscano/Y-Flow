ISPORT LANG!: Seryoso ang France
By Zaldy Perez June 19, 2016 Sa Hunyo 30 pala ang dating ng French national team sa Maynila, limang araw bago ang opening ng 2016 Rio de Janeiro Olympic Fiba Qualifying Tournament na idaraos sa Maynila.
Sa maagang pagdating pa lamang ay ramdam na ang determinasyon ng French team na loaded ang roster ng NBA players sa pangunguna ni Tony Parker ng San Antonio Spurs, na masungkit ang nag-iisang Olympic slot na pag-aagawan dito sa Manila OQT.
Maaga ang French nationals para daw ma-aclimatize sa mainit na panahon dito sa atin at masanay na sa playing condition. Ang mga Pranses, 5th sa Fiba world ranking at 3rd placer sa Euro Basketball League ang unang assignment sa hulyo 5 ng Gilas nationals, na nasa three-week training sa Europe.
Babalik ang Gilas sa Pilipinas sa hunyo 27.
Ang tanging konsolasyon lamang ng Gilas kung sakali ay ang balitang tila hindi kasama sa line up ng France ang dalawang NBA players na sina Rudy Gobert 7’1’, naglaro sa Utah Jazz at Evan Fournier, pati na rin si Euroleague campaigner Fabien Causier, point guard, dahil sa back injury.
Pero si Nicolas Batum, teammate ni Parker sa SAS na unang nabalitang wala rin sa Manila OQT ay naka-line up pa rin sa French team.
Sa kabila ng mga problemang ito ng France, tulad rin sa Gilas, nanatiling paborito ang mga Pranses na madadale ang nag-iisang tiket dahil sa tindi at lalim ng line up at karanasan sa mataas na lebel ng kompetisyon sa Europe.
Pero dahil tayo ang host, siyempre malaking tulong ang Pinoy fans para itulak ang Gilas na ilabas ang lahat ng makakaya upang talunin ang France.
Bukod sa France, nasa bracket din ng Pilipinas ang New Zealand Tall Blacks sa Group B. Darating sa Manila ang Tall Blacks sa hulyo 1.

Ang Turkey na nasa Group A ang pinaka maaga dito sa Pilipinas sa hunyo 28 dahil sa tune-up game nito sa Gilas sa hulyo 1.



