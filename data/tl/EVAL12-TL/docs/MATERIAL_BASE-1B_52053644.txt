
Miyerkules, Mayo 15, 2013

Happy Mothers Day

Happy Mothers Day (Jn. 16: 16-20) Happy Mothers Day na ilang araw na lang. Pero alam nyo po ba na ang isa sa pinakamahirap na pinapagdaanan nang isang ina ay ang paglilihi at panganganak? Alam nang mga magulang iyan na mahirap ang maglihi at ang panganganak lalo na kapag natural na panganganak. Pero masakit man at mahirap ang karanasang ito, nawawala naman lahat nang ito sa sandaling mailuwal na ang bata. Kasiyahan at kagalakan na ang namamayani sa sandaling mayakap na niya ang kanyang anak. Sa karanasang ito din maihahambing natin sa karanasan nang mga kristiyano. Ang sabi ni Hesus: “…tatangis kayo at tataghoy ngunit magagalak naman ang mundo. Malulungkot kayo ngunit magiging kagalakan ang inyong kalungkutan.” Ang pagiging Kristiyano ay hindi madali. Maraming dapat na gawin. Hindi pwede ang walang pakialam. Ang pagiging Kristiyano ay pagsunod sa ginawa ni Kristo: pagiging kabahagi nang buhay mga nasa laylayan nang lipunan, paninindigan para sa katotohanan, pagkampi sa mga inaapi, pagyakap sa katarungan, pagmamahal na walang pinipili…Hindi lang pagsisimba, hindi lang pagdarasal.

Kailangang may gawa! Ang pagiging tagasunod ni Kristo pala ay isang seryosohang bagay. Sabi nga nung mga tambay sa kanto: Hindi ito “just just.” Ito ay isang uri nang pamumuhay. Either you are a Christian or not. There is no middle ground. Pakyawan ang pagiging Kristiyano.

Pero hwag mag-alala kung maraming sakripisyo ang pagiging tagasunod ni Kristo sapagkat may pangako naman siya na pagkatapos nang lahat nang ito, mayroon namang kaligayahan at muling pagkabuhay. Tularan natin ang mga nanay. Kagalakan na nila ang magsakripisyo para sa kanilang mga anak…



