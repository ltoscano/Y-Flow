Lamang ng Voting Counting Machine, ipinaliwanag ng COMELEC

February 04, 2016

LUNGSOD NG KORONADAL, South Cotabato, Peb 4 (PIA) — Gagamit ang Commision on Elections (COMELEC) ng Voting Counting Machine (VCM)sa halalan sa Mayo 9, ayon sa isang opisyal ng ahensiya. Sa isang pulong balitaan, inihayag ni COMELEC South Cotabato Election Supervisor Atty. Jay Gerada mas madaling gamitin ang VCM kaysa Precinct Count Optical Scanner na ginamit sa mga nagdaang halalan. Paliwanag nito, ang VCM ay may ultraviolet scanning at built-in battery na aabot ng 14 hanggang 16 oras na tuloy-tuloy na paggamit sakaling magkakaroon ng brownout. Matapos isubo sa VCM ang balota, makikita ng botante sa “screen” ang mga pangalan ng kanyang mga ibinotong kandidato. Mayroon din itong “voter-verified paper audit trail” na magsisilbing resibo. Subalit nilinaw ni Atty. Gerada na hindi bibigyan ng naturang resibo ang mga botante dahil maaari itong magamit sa vote buying. Nangako si Gerada sa media group sa South Cotabato na magsasagawa ng live demo ng VCM para sa kanila bago pa ang eleksyon sa Mayo. Batay sa datos ng COMELEC, mayroong 724,325 na mga botante sa South Cotabato kasama ang General Santos City. Binubuo ito ng 5,152 na voting precincts. (RABSumanghid-DevCom Intern/DEDoguiles-PIA 12)



