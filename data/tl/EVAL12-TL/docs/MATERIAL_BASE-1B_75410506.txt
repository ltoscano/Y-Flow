
Dating gobernador ng Zambales, balik-Kapitolyo matapos manalo sa Halalan 2016

May 13, 2016 Marie Joy L. Simpao

IBA, Zambales, Mayo 13 (PIA)â€”Muling nasungkit ni Amor Deloso ang pwesto para sa pagka-gobernador ng lalawigan matapos nitong talunin ang kasalukuyang gobernador na si Hermogenes Ebdane, Jr. Nanguna sa bilangan ng boto ang batikang politiko at abogado laban sa dating hepe ng Philippine National Police (PNP) matapos lumamang ng mahigit 36 libong boto. Nakapagtala si Deloso ng kabuuang 148,976 boto kumpara sa katunggali nito na nakakuha ng 112,397 boto. Bilang bagong halal na gobernador, sinabi ni Deloso na pagtutuunan niya ng pansin ang pagbibigay proteksyon sa mga mangingisdang apektado ng alitan sa West Philippine Sea. Nakatakda rin niyang pasiglahin ang kabuhayan ng mga Zambaleno sa pamamagitan ng pagkakaloob ng mas maraming hanapbuhay sa mga ito; gayundin ang pagbibigay sa kanila ng tamang pangangalagang pangkalusugan at edukasyon. Aniya pa, bibigyan din niya ng prayoridad ang pangangalaga sa kalikasan at pagsugpo sa climate change sa pamamagitan ng pagresolba sa isyu ng iligal na pagmimina sa bansa. Matatandaan na noong 2010, natalo sa halalan ang noon ay kasalukuyang gobernador na si Deloso kay Ebdane. Sa kanyang pagbabalik, ito ang pang-apat na pagkakataon na magsisilbi siya bilang gobernador ng lalawigan ng Zambales. Ang una ay noong italaga siya bilang officer-in-charge noong 1986. Nasundan ito ng kanyang pagkapanalo sa eleksyon mula 1988-1998 at 2007-2010. Samantala,tinalo rin ni Angel Magsaysay-Cheng ang kasalukuyang bise-gobernador ng lalawigan na si Ramon Lacbain, Jr. sa humigit-kumulang 25 libong boto. Nakapagtala si Cheng ng kabuuang 133,416 boto kumpara sa katunggali nito na nakakuha ng 108,869 boto.

Si Cheng ay running mate ni Deloso at anak ng isa sa mga dating gobernador ng lalawigan na si Vicente Magsaysay. (CLJD/MJLS- PIA 3)



