Mga programang-kontra climate change, Isinagawa sa mga bayan sa OrMin

October 27, 2016

CALAPAN, Oriental Mindoro, Okt. 27 (PIA) â€“ Isingawa sa bawat bayan sa lalawigan ang kani-kanilang proyekto o programang kontra-climate change.

Isa sa mga kinakailangang dokumento upang maaprubahan ang mga laang gugulin ng mga lokal na pamahalaan ang pagkakaroon ng kani-kanilang Local Climate Change Action Plan (LCCAP).

Kabilang sa mga nilalaman nito ang mga programa at gawaing maaaring mapondohan at maisakatuparan sa pamamagitan ng Peoples' Survival Fund (PSF) -ang pondong laan ng pamahalaang nasyunal para sa pagpapatupad ng mga mahahalagang programa kontra sa epekto ng climate change.

Upang mabigyan ng karagdagang kaalaman at kasanayan ang mga opisyal ng lokal na pamahalaan sa Oriental Mindoro sa pagbabalangkas at paghahanda ng LCCAP, sumailalim ang mga ito kamakailan sa tatlong araw na Training Workshop kaugnay ng nasabing usapin.

Ang gawain na magkatuwang na ipinatupad ng Pamahalaang Panlalawigan, Climate Change Commission (CCC) at ng Global Green Growth Institute (GGGI) ay nilahukan ng 102 mga hepe at kinatawan ng mga departamento ng Pamahalaang Panlalawigan, mga myembro ng binuong Provincial Project Team, Municipal Planning and Development Coordinators, Municipal Disaster Risk Reduction and Management Officers, Municipal Environment and Natural Resources Officers, Municipal Agriculture Officers, iba pang opisyal at kinatawan ng mga bayan.

Lumahok din sa gawain ang mga kinatawan ng mga iba pang ahensya ng pamahalaan, mga katutubong Mangyan at iba pang sektor sa lalawigan. Ang tatlong araw na pagsasanay ay bahagi ng ipinatutupad na Eco-Town Scale-up (Phase 2) Climate Resilient Green Growth (CRGG) Planning Project na naglalayong mapalakas ang mga pamayanan sa mga paghahanda sa epekto ng climate change kasabay ng pagtataguyod ng kaunlaran ng lalawigan at ang pangangalaga at pagpepreserba sa likas na yaman ng Oriental Mindoro. (CPRSD/LTC/PIA-Mimaropa/Calapan)



