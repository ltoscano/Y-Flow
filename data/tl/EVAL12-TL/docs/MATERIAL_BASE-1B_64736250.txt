Baldoz nagpalabas ng patakaran para sa implementasyon ng proyektong Byaheng Agripreneur

June 19, 2016

LUNGSOD MAYNILA, Hunyo 19 -- Dapat samantalahin ng mga umuuwing overseas Filipino worker ang proyektong agribusinesss na ipatutupad ng Kagawaran ng Paggawa at Empleo (DOLE) sa pakikipagtulungan ng Kagawaran ng Agrikultura (DA) bilang bahagi ng reintegration program ng pamahalaan para sa mga OFW.
Ito ang mensahe ni Kalihim Rosalinda Dimapilis-Baldoz ng Paggawa at Empleo matapos niyang ipalabas ang Administrative Order No. 253, series of 2016, na nagtatakda ng patakaran sa pagpapatupad ng Byaheng Agripreneur.
“Nais namin na ang mga OFW at ang kanilang pamilya ay maging matagumpay sa ating bansa sa pamamagitan ng pamumuhunan sa mga produktibong pangkabuhayan, tulad ng negosyo sa agrikultura. Ito ay magbibigay sa kanila ng tunay na dahilan upang huwag na muling bumalik sa ibang bansa,” ani Baldoz.
Ang Byaheng Agripreneur ay pinagsamang programa sa pagitan ng DOLE and DA, na nagbibigay ng pagsasanay, resource person, at kaalaman sa produkto upang pataasin ang kaalaman ng OFW at ng kanilang pamilya sa negosyo sa agrikultura.
Idinagdag ng Kalihim na ang proyekto ay binubuo ng tatlong bahagi, o antas ng implementasyon, na maaaring makamit ng regular OFW returnee at/o ng kanyang pamilya.
Sa Phase I, tinatawag na ‘learning journey experience’, ang mga kalahok ay magsasagawa ng onsite visit sa isang agricultural farm. Dito nila matutunghayan ang aktuwal na pamamahala ng agribusiness.
“Matapos kumpletuhin ang unang bahagi, makakatanggap ang mga kalahok ng Certificate of Participation mula sa DOLE-RO na may lagda ng DOLE Regional Director,” pahayag ng Kalihim.
Sa Phase II, sasailalim ang mga kalahok sa agri-business training, na magsisilbing skills enhancement component ng proyekto.
Matapos kumpletuhin ang learning journey at training, isusunod naman ang huling bahagi, kung saan ang kuwalipikadong OFW returnee ay maaaring isali sa mga Programang Pangkabuhayan ng NRCO, kabilang ang Livelihood Development Assistance (LDAP) at Balik Pinay-Balik Hanapbuhay (BPBH) Program.
Ang programang Byaheng Agripreneur ay unang ipinatupad noong 23 Marso sa Prime Basket Farm sa Tagaytay, na may 30 OFW returnee at ang kanilang pamilya ang nagbenepisyo. (DOLE)



