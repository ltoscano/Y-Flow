KUNSINTIDOR KA, PNOY!

HINDI masama na maging tapat na kabigan si Pangulong Benigno Aquino 3rd kung ito ay sa usapin ng barkadahan, sa politika man o sa pribado. Sabi nga, sa totoong magkakaibigan, kahit ano ang mangyari, walang iwanan.
Pero bilang lider ng bansa, malaki ang pananagutan ni G. Aquino na itama ang kanyang pamamahala, gayundin ang miyembro ng kanyang gabinete. Ang mga gabinete na katuwang ng Pangulo ay dapat maging responsible sa lahat ng galaw at kilos sa kanilang ahensya. Dapat, tama.
Apat na taon na mula nang maluklok sa Malacañang itong si BSA3, ngunit sa halip na malutas ang nadatnan niyang problema ay lalo lang lumala, aba naman! Ewan ko lang, Mr. Aquino, kung nag-iisip ka ng kaayusan o pansarili mo lamang. Dumating kayo sa poder, puro masama ang sinasabi ninyo sa inyong dinatnan, napabuti ba ninyo?
Ang MRT at PNR, nabulok dahil sa inyong kapabayaan. Lahat na ng kayabangan ng iyong mga tauhan o kaibigan na nakaupo, kitang-kita na wala silang kakayahan. Ang masama pa, sumisingaw ang kanilang aktibidad ng korapsyon at pangingikil sa mga interesadong negosyante.
Noon, kahit nasisira ang MRT o PNR, agad na naaayos at nabibigyan ng maagap na aksyon. Higit diyan, kahit gaano karami ang pasahero, walang aberya o reklamo ang mga namumuno. Ngayon, lahat ay sinisisi ng iyong mga kaibigan at barkada, bakit hindi mo tanungin itong si Jun Abaya.
Isa pa itong MMDA na nagyabang na maaayos daw nila ang mahigpit na daloy ng trapiko. Kaya naman, naglunsad si Atty. Francis Tolentino ng “single truck lane” raw. Ano ang naging resulta, PNoy? Kilo-kilometrong pila ng lahat ng uri ng sasakyan mismo sa North Luzon Expressway!
Ang pila sa mga MRT station kilometrahe na rin. Noon walang ganyan. Ang mga matatanda at may kapansanan ay nakasasakay sa tren dahil gumagana lahat ang mga elevator at escalator. Ngayon, ngangaaaaaaa!
Si MMDA tserman naman, mukhang hilo na sa kaiisip. Puro sablay, eh. Naalala ba ninyo noong unang taon niya sa MMDA? Nagyabang agad siya sa media na mawawala raw ang trapik sa Pasko noon dahil sa implementasyon niya ng “Christmas lane”. Anyare?
Siya mismo ang naligaw dahil hindi totoo ang drawing niya.
Idagdag pa ang kanyang motorcycle lane. Nasaan na ngayon iyan? Totoo na matigas ang ulo ng mga motorist pero maitutuwid ‘yun kung may mga tao ng MMDA sa kalsada.
PNoy, hindi masama na maging mabait ka sa iyong tropa pero mortal na kasalanan ang pangungunsinti mo sa iyong mga inutil na kaibigang inupo mo sa mga ahensiya.
Sina Butch Abad, si Donkey este Dinky Soliman, si Proceso Alacala, si Ramon Paje, si DOTC tser Jun Abaya at ang nuno ng porma mong tao na si Francis Tolentino.
Naku po po, Pangulong Aquino, puro na lang kapalpakan ang mga tao mo tapos kinukunsinti mo pa! Tanggalin mo na ‘yang mga ‘yan, marami ka pang mga kaibigan at ka tropa na deserving kaysa mga ‘yan! LILY’S FILES/Lily Reyes



