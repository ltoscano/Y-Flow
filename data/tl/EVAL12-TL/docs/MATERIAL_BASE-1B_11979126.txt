Lakas tama: Anong problema ni Tito Sotto?

ni RC Guerrero
Noong 2010, kinundena ni Tito Sotto ang protesta ng mga estudyante laban sa budget cut. “Parang multo ‘yung pinagdedemonstrahan nila,” anang senador na “musician and composer by profession, a sportsman by affiliation, and a public servant by conviction.”
Hindi nagpaawat ang mga estudyante, siyempre. Sumugod pa rin sila sa Mendiola at umani ng ilang daang libong karagdagang badyet mula sa Kongreso.
Kamakailan lang, nasaksihan ng madla ang madamdaming pagtutol ni Sotto sa RH Bill. Hinala niya, contraceptives ang nagdulot sa medical condition ng anak niyang maagang namatay. Dahil nasa demokratikong bansa, maaari namang irespeto ang opinyon niyang taliwas sa opinyon ng mga pro-RH. ‘Yun nga lang, direktang kinopya mula sa isang blog ang kalakhan ng kanyang talumpati.
Marami ang umalma sa ginawa ng senador—o ng kanyang administrative staff. Pero sa halip na humingi ng paumanhin o umaming nagkamali sila, plea of arrogance ang naisipang tugon ng kanilang panig. Anila, hindi dapat sinasarili ang blog posts. Anila, kailangang i-regulate ang mga blog sa bansa dahil nagagamit ito para sa cyberbullying. Anila, biktima ng cyberbullying si Sotto.
Pero ang pinakapanalong pahayag na pinakawalan ng panig ni Sotto, partikular mula sa chief-of-staff niyang si Hector Villacorta: “Even our image was copied from God. We are all plagiarists.”
Sayang at hindi artista si Villacorta. Kung oo, baka nagawa niyang sabihin iyon nang naluluha’t manginig-nginig pa ang panga. Bukod sa nakakatawa, mapatutunayan lamang nito kung paanong tila sa bigote at hindi sa utak humuhugot ng karunungan ang mga pulitikong tulad ni Sotto.
Kung susundan ang lohika ng kampo ni Sotto, hindi na kailangang paghirapan ang paglagay ng citation sa mga paper. Hindi na rin kailangang i-click ang external link ng mga datos na nakukuha sa Wikipedia—wala rin palang silbi dahil lahat naman tayo, likas na mandaraya. Hindi na rin dapat ikatakot ang suspension o expulsion dahil sigurado, magpapatuloy lang si Sotto sa pagiging senador nang walang hinaharap na parusa hanggang sa humupa ang isyu.
Pero mukhang matagal pa bago tigilan ng intriga ang komedyante. Ilang araw lang ang nakalipas, ipinaliwanag ni Sotto kung bakit hindi niya nais maisama ang LGBT community sa Anti-Discrimination Bill. Malalim daw ang pinag-ugatan nito, simula pa noong nagsisimula siyang mag-artista at iminungkahi ng casting director na gumampan siya sa isang gay role. Aniya, “Kalalake kong tao at bigotilyo pa, pero gusto niya ang gagampanan ko ay uri nila?”
Nakakahiya naman sa bigote ni Sotto. Nahiya din kaya siya kay Dolphy na ilang beses gumanap na bakla sa pelikula? At sa paanong paraan magiging dahilan ang ganoong engkwentro para tuluyang kundenahin ang bakla at lesbyana—sa konteksto pa ng anti-discrimination?
Iyon siguro ang pinag-iba ni Tito Sotto sa mga grupo’t sektor na kinukundena niya. Higit pa kasi sa hugot ng personal na karanasan ang paglaban para sa mataas na badyet sa edukasyon, para sa malaya at tapat na pamamahayag, o para sa karapatan ng mga nasa laylayan.
Pero mabilis ding itinanggi ni Sotto ang nasabing mga kontra-LGBT na pahayag. Katulad ng pagtanggi niyang hindi siya nag-plagiarize, katulad ng pagtanggi niyang may budget cut nga sa mga pamantasan.
At gaya ng nabanggit, hindi malabong malusutan ni Sotto ang mga isyung ibinabato sa kanya ngayon. Pulitikong umiiyak sa harap ng camera, hindi nakikinig sa mga mamamaya’t nahuling mali sa akto—hindi na dapat nila tayo naloloko.



