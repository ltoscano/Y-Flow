
WALANG KASALANAN SI PNOY SA MAMASAPANO CASE

BAGO kayo mag-isip ng kung ano-ano, nais kung bigyang-diin na hindi ako kumakampi kay PNoy. Ilang beses na rin natin itong binigwasan dahil sa mga palpak at hindi makatwirang desisyon.
Ngunit sa nangyaring bakbakan sa Mamasapano, Maguindanao na kumitil sa buhay ng 44 na kagawad ng PNP-Special Action Force, wala akong makitang matibay na dahilan para ibunton sa kanya ang sisi dahil lumalabas na palpak ang naganap na operasyon.
Noong ako ay isang reporter pa ay ilang beses din tayong na-assign na Mindanao at, sa katunayan, ilang araw rin akong nakipamuhay sa mga residente ng Bgy. Abong-abong sa Maluso, Basilan na siyang paboritong guluhin ng Abu Sayyaff. Dito ay namulat ang aking mata na hindi giyera ang solusyon sa problema sa Mindanao.
Kung ang opsyon natin ay giyera, maaaring magkaroon lang ng kapayapaan sa Mindanao kung ang lahat ng tao sa lugar na ito, Kristiyano man o Muslim, ay natunaw na sa pamamagitan ng nuclear bomb. Total annihilation ng lahat ng tao ang kailangan sa Mindanao kung giyera ang ating gagamiting instrumento upang maging mapayapa ang naturang rehiyon.
Gusto ba natin ito? Gusto ba nating gawin ito at isakripisyo ang buhay ng napakaraming tao sa ngalan ng maling konsepto ng kapayapaan? O baka naman mas maganda kung patuloy nating gamitin ang pag-uusap at negosasyon upang maisakatuparan ang ating inaasam-asam na kapayapaan sa Mindanao?
Marami ang bumabatikos sa Pangulo dahil sa naganap na madugong engkwentro sa Mamasapano at mga lumalabas pang spekulasyon na siya umano ang pumigil sa ipapadalang reinforcement para sa ating mga magigiting na SAF na noo’y naipit dahil sa rami ng kanilang mga kalaban na miyembro ng Moro Islamic Liberation Front (MILF), Bangsamoro Islamic Freedom Fighters (BIFF) at ang tinatawag na private armed groups.
Kung ako ang tatanungin, there’s nothing that the President could have done to save our SAF policemen. Noong pumasok ang mga ito sa Mamasapano na siyang pugad ng napakaraming armadong residente, aasahan mo talaga ang napakaraming casualty sa magkaparehong panig.
Kung nagpumilit na magsagawa ng rescue mission ang militar na bulag sila sa mga mahahalagang detalye sa nagaganap na bakbakan (gaya ng rami ng kalaban, posisyon ng kakampi, posisyon ng kalaban at iba pa), baka hindi lang 44 na sa SAF ang nasawi. Baka mas marami pa.
Lumalabas din na ang kautusan lamang ni PNoy ay ang idispatsa itong si Zulkifli bin Hir alyas “Marwan” at ang kanyang alalay na si Basit Usman na parehong high-value targets sa pandaigdigang kampanya laban sa terorismo. Aba’y natural lang naman ‘yan na ipag-utos ng isang lider na wakasan ang pamamayagpag ng mga ganitong demonyo.
Maliban doon, ano pa ang papel ng Pangulo sa operasyon? Kung ang nagaganap na imbestigasyon ang ating basehan, lumalabas naman na walang kinalaman itong si PNoy na ginawang tactical planning para sa misyon. Ang naging pagkakamali lamang niya marahil ay ang payagan itong si dating PNP Chief Director General Alan Madrid Purisima na sumawsaw.
But even that ay hindi maaaring dahilan upang sisihin ang Pangulo dahil ang mga sibilyan na wala namang karanasan sa tactical operation ay hindi maaaring makialam sa mga ganitong usapin. Ito’y trabaho ng mga taong nasa uniformed service na gaya nitong si SAF commander Director Getulio Napeñas, Jr. at sa kasamaang-palad, si Purisima.
****
Para sa inyong mga sumbong tungkol sa mga mali sa lipunan at mga tiwaling lingkod-bayan, mga komento at suhestyon ay mag e-mail lamang sa gil.bugaoisan@gmail.com. BIGWAS/GIL BUGAOISAN



