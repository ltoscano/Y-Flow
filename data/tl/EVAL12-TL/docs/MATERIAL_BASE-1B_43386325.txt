
DIKTADOR SA MALACAÑANG; BAGONG MAYOR NG MAYNILA

PALAISIPAN sa mga opisyal ng Malacañang at maging sa taumbayan kung bakit kinakalaban at sinisira ni Pangulong Benigno Aquino III ang lahat ng posibleng maging kandidato sa pagka-Pangulo sa darating na 2016 elections.
Hindi na naman siya pwedeng kumandidato sapagkat isang termino lang ang pwede niyang bunuin base sa Saligang Batas. Sino ang taong ito na kayang-kayang magdikta kay Pangulong Aquino? At bakit naman sumusunod si Pangulong Noynoy?
Hindi kaya may sikreto ang Pangulo na hawak ng taong ito? Sekretong ayaw mabuking hindi lang dahil makasisira sa kanyang pagkatao kundi makasisira sa pangalan at karangalan na itinayo ng kanyang mga magulang?
Ambisyon ng taong nagdidikta kay Pangulong Aquino na maging Presidente rin kaya sinisira niya ang pangalan at dangal ng lahat ng posibleng makalaban niya sa halalan dalawang taon mula ngayon.
Ipinalalabas niya ang baho ng mga ito habang pilit na itinatago ang kahinaan niya.
Pero kahit anong dikta niya kay PNoy na gawin ang lahat ng paninira sa kanyang mga posibleng makalaban ay hindi naman tumataas ang kanyang rating sa survey ng presidential candidates kaya balewala rin ang lahat ng kanyang effort.
Baka nga sunod nang sunod ang Pangulo sa kanya ngayon dahil ayaw lang mabuking silang dalawa pero baka magulantang siya na hindi pala siya ang minamanok ng Liberal Party.
Syempre nagsisiguro si Pangulong Aquino na nasa kampo niya ang papalit sa kanya sapagkat ayaw niyang matulad sa kanyang mga sinundang Pangulo na nakulong dahil sa bengganza ng pulitika.
Tiyak namang lulutang ang mga anomalya niya sa panunungkulan kapag tapos na ang kanyang termino at kapag kakampi niya ang nakaupong Pangulo ay tiyak na ligtas na siya sa kulungan. ‘Yan ang akala nila!
Galit na ang mga mamamayan sa “Baluktot na Daan” ng Malakanyang kaya humanda na sila sa posibleng pagbawi ng mga taong inapak-apakan ng kasalukuyang administrasyon at maging ng mga mamamayang nagamit para sa sariling kapakanan ng mga KKKK ni PNoy.
Kung may diktador sa Palasyo, may bagong mayor ang Maynila. Hindi po nakabalik si dating Mayor Alfredo Lim tulad nang ipinagkakalat ng kanyang kampo na ipinalabas ng Supreme Court ang disqualification ni Mayor Joseph Estrada.
Ang bagong alkalde ng Maynila ay ang Secretary to the Mayor na si Atty. Edward Serapio na kung makapag-utos at magdikta ay tinalo ang kanyang boss na si Mayor Erap.
Kung magsalita na kayang-kaya niyang ipasibak ang isang empleyado ay ganoon na lang. Kung ipagmalaki niya na kayang-kaya niyang lakarin kay Mayor Erap ang isang proyekto ay walang kurap ng mata sapagkat ipinagmamalaki niya na siya ang chairman ng mga committee na pinagkakaperahan sa lungsod.
Pero galit naman sa kanya ang mga department head at maging ang mga empleyado ng Manila City Hall sapagkat madalas na wala ito sa kanyang tanggapan at tambak na ang mga papeles na kanyang dapat pirmahan.
Ibinibinbin niya ang sweldo ng mga empleyado kaya upang hindi magutom ang pamilya ay nangungutang ang mga ito ng patubuan sa mga ususero sa city hall. Duda tuloy ng marami na si “Mayor Serapio” (bagong title) ang financier ng mga ito.
Madalas niyang ipahiya ang mga department head na hindi naman siya ang nagrekomenda upang makuha ang pwesto, bukod pa sa oras na paghintayin niya ang mga opisyal na ito sa labas ng kanyang opisina ay oras kaya hindi magawa sa oras ang kanilang mga trabaho.



