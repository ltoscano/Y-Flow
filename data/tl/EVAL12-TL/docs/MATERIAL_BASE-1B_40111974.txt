
News: Mga inisyatibo kontra dengue sa Mlang, inilatag

June 10, 2016

MLANG, North Cotabato, Hun. 10 (PIA)--- Inilatag ng pamunuan ng Municipal Health Office (MHO) dito sa bayan ang iba-ibang mga inisyatibo sa paglaban sa sakit na dengue lalo na ngayong tag-ulan. Ayon kay Municipal health officer Dr. Jun Sotea kahit hindi pa naabot ang alert level ng mga kaso ng dengue sa bayan, pinaiigting na ng MHO ang kanilang kampanya kontra sa nakamamatay na sakit. Maliban sa mas pinalawak na information and education campaign, inihayag ng opisyal na nagpadala na ng sulat ang MHO sa mga lokal na opisyal at pinuno ng mga paaralan upang ibalik ang operasyon ng mga dengue brigade sa kani-kanilang lugar. Dagdag pa dito, nagsasagawa na ng mga fogging operation sa mga paaralan at mga lugar na may naitalang kaso ng dengue. Pinaiigting na rin ang ginagawang kitikiti surveillance at ang lingguhang pagmomonitor ng mga kaso ng naturang sakit sa bayan. Base sa datos ng Municipal Health Office, abot na sa 130 ang kaso ng dengue sa bayan ngayong taon. (SJDuerme-PIA12)



