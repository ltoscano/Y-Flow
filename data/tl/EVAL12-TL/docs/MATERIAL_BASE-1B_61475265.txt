Sen. Alan todo tanggi, pagkandidato sa 2016 dahilan daw ng pagkakasangkot niya sa ‘Napolist’?

MANILA, Philippines - Iginiit ni Senador Alan Peter Cayetano na paninira lamang sa plano niyang tumakbo bilang presidente sa 2016 ang pagkakasangkot niya sa “Napolist” o listahan ng mga pulitiko na diumano’y kumita kay Janet Napoles.
“Noong sinabi kong tatakbo akong presidente inasahan ko na ‘yan, na lahat ng pwedeng ibintang sa akin ay gagawin,” pahayag ni Sen. Cayetano sa Tapatan ni Tunying na mapapanood ngayong Huwebes (Mayo 22).
Mariin ding itinanggi ng senador na ginamit niya ang kanyang Priority Development Assistance Fund (PDAF) para sa pansarili niyang interes.
“Titiyakin ko sa ating mga kababayan na una, hindi talaga ako kumita kay Napoles ni singkong mamera. Pangalawa, sa kahit anong oras at lugar, ‘yong nagsabi na nag-corrupt ako, haharapin ko sila,” sabi niya.
Samantala, sa hiwalay na panayam ay ibinahagi ng Moon of Desire lead actress na si Meg Imperial na nananatiling hamon pa rin sa kanya ang pag-shoot ng daring scenes para sa kanyang afternoon soap. Ganoon pa man, buo ang loob niya para dito upang tuluyan pang mahubog ang kanyang kakayahan bilang aktres.
“Talagang conservative ako. Gusto ko talaga ‘yong trabaho ko at gusto kong mag-evolve. Ginagawa ko ang lahat para mag-upgrade kumbaga,” sabi ni Meg.



