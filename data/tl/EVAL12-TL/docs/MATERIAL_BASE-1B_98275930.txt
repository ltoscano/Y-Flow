Bigti sa death penalty isusulong ni Pacquiao July 5, 2016 “Para sa akin bitay – hanging. May batas din ang mga doktor na bawal silang pumatay ng tao.”
Ito ang naging pahayag ni Senator Manny Pacquiao na kahit isusulong nito ang parusang bitay doon pa rin umano siya sa paraan na “makatao” kunsaan hindi rin tatamaan ang batas o paniniwala ng taong magsasagawa ng naturang parusa.
Sa pagsasabatas nito, ayon pa sa mambabatas, ay walang pipiliin ang parusa – na kahit ang mga “nakaupo” ay maaaring sumailalim dito. “Kapag iko-cover mo iyan nakakaawa talaga pero alam naman nila na ang batas natin ay batas. Hindi naman individually iyan eh, kahit na kaming nasa katungkulan, mga nasa serbisyo, kahit na Presidente kapag gumawa ng masama eh (parurusahan).
Tulad ni Pacquiao, sinabi rin noon ni Pangulong Rodrigo Duterte na hihilingin niya sa Kongreso na buhayin ulit ang parusang kamatayan at dapat isagawa ito sa pamamagitan ng public hanging lalo na sa mapapatunayan sa kasong iligal na droga.
Sa panahon ni dating Pangulong Corazon C. Aquino na-abolish ang death penalty.
Noong administrasyon ni dating Pangulong Fidel V. Ramos (1993), ibinalik ang naturang capital punishment kunsaan si Leo Echegaray ang unang nahatulan ng bitay sa kasong panggagahasa sa kanyang sampung taong gulang na step-daughter.
Napawalang bisa ang death penalty sa bansa noong 2006 sa ilalim ng pamamahala ni dating Pangulong Gloria Macapagal-Arroyo.



