ALAB: P5 milyon kay Medina? By Al S. Mendoza SSeptember 16, 2016 Sa panalo ni Josephine Medina ng ping pong bronze medal sa Rio Paralympics ay pumaimbulog na naman ang lahing Pinoy.
Hindi nakaporma kay Medina si Julianne Wolf ng Germany, 11-5, 11-6, 11-7, para mapatid ang ating 16 na taong pagkauhaw ng medalya sa Olympics ng mga may kapansanan.
“Alay ko ito sa ating bansa,” sabi ni Medina. Ipinanganak na may polio, ginamit ni Medina ang ping pong “bilang therapy” sa mapait na hatid ng tadhana.
At sa kanyang marubdob na sampalataya sa Panginoon at gabay ng kanyang ama na naging national player din sa ping pong, si Medina’y ika-4 sa 2012 London Paralympics.
Noong isang taon, siya ang tsamp sa Asean Para Games sa Singapore.
“Sa Diyos, walang impusible,” sabi ni Medina matapos niyang mapantayan ang powerlifting bronze ni Adeline Dampong sa 2000 Sydney Paralympics.
Tulad ng weightlifting silver ni Hidilyn Diaz sa Rio Olympics, hindi rin inasahan ang tagumpay ni Medina.
Pati si Sen. Cynthia Villar ay nag-tweet kay Medina: “Ang panalo mo’y patunay na walang hangganan ang kahusayan. Mabuhay ka!”
Ang tanong: Kung si Diaz ay may P7.5 milyon sa kanyang silver, meron din kayang P5 milyon si Medina laan ng gobyerno sa bawat Olympic bronze?

Di ba’t Olympics din ang Paralympics?
Anong say kaya ni Manny Pacquiao?
Si Pareng Digong lang wari ang makakasagot niyan.



