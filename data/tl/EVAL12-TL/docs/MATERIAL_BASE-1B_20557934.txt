Assist WELL Program Processing Center binuksan ng DOLE 12

February 10, 2016

 LUNGSOD NG KORONADAL, South Cotabato, Peb. 10 (PIA) -- Binuksan kamakailan ng Department of Labor and Employment (DOLE) 12 ang Assist WELL Program Processing Center sa layong makapagbigay ng agarang tulong sa mga uuwi at nawawalan ng trabahong mga overseas Filipino workers. Ang Assist WELL Program Processing Center, ayon kay DOLE 12 Regional Director Ofelia Domingo, ay naglalayong masiguro ang may sistemang paghahatid ng tulong sa mga nangangailangang mga uuwing OFW. Kabilang sa serbisyong handog ng processing center ang stress debriefing o counseling, tulong sa paghahanap ng trabaho, ayudang pangkabuhayan, tulong legal, skills training at competency assessment at marami pang iba. Inamin ni Director Domingo na ang pagbubukas ang processing center ay bahagi na rin sa mga paghahanda ng bansa sa posibleng pag-uwi ng maraming OFW dahil sa krisis sa Gitnang Silangan, tulad ng krisis pangkapayaan sa Syria at pagbaba ng presyo ng langis. Para sa mas komprehensibo at madaliang pagtugon sa pangangailangan ng mga OFW , katuwang ng DOLE sa pagpapatakbo ng Assist WELL Program Processing Center ang mga ahensiya tulad ng Overseas Workers Welfare Administration, Philippine Overseas Employment Agency, National Reintegration Center for OFWs, Technical Education and Skills Development Authority at iba pang member-agency ng Regional Coordinating Committee. Upang mabigyan ng tulong, lalapit lamang ang may sularinaning OFW sa pinakamalapit na Public Employment Service Office (PESO), DOLE Field Office o alinman sa mga ahensiya sa ilalim ng DOLE.

Hindi na kailangang pumunta ang isang OFW sa Regional Office ng DOLE 12 o sa Assist WELL Program Processing Center dahil ang ahensiyang may saklaw sa kanyang idinudulog na problema ang mismong pupunta sa kinaroroonan ng OFW. Halimbawa, kung kailangan ng OFW ng skills training, ang TESDA ang lalapit sa kanya upang mabigyan ng sagot ang kanyang hiling. (DEDoguiles-PIA 12)



