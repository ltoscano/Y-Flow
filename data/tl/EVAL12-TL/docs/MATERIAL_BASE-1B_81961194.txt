
Mga magulang, target ng Ilocos Norte para sa ‘nutrition counselling’

July 19, 2016 Cherry Joy. D. Garma

LUNGSOD NG LAOAG, July 19 (PIA) –Bilang pakikiisa sa pagdiriwang ng Buwan ng Nutrisyon ngayong Hulyo, itinakda ng Provincial Nutrition Action Office na magsagawa ng ‘nutrition counselling’ sa mga magulang sa malalayong lugar sa Ilocos Norte. Ayon kay Elma S. Irapta, provincial nutritionist, nakatakdang bisitahin ng mga ibat-ibang ahensyang bumubuo sa Provincial Nutrition Council (PNC) ang barangay Sa Marcelino sa bayan ng Dingras upang personal na payuhan ang mga magulang tungkol sa tamang nutrisyon ng kanilang mga anak. “Pinili namin ang San Marcelino na paglaanan ng serbisyo dahil mataas pa rin ang porsyento ng malnutrisyon sa lugar na ito dahil ito din ay may kalayuan,” ani Irapta. Dagdag pa niya, may mga komunidad ng mga katutubo dito na maaaring nangangailangan din ng tulong pangkalusugan. “Maliban sa counselling ay mamamahagi din kami ng ilang mga bagay na kailangan nila para sa pangagalaga ng kanilang kalusugan,” dagdag ni Irapta. Sa datos ng PNAO, mayroong pagbaba sa porsyento ng bilang ng kaso ng malnutrisyon sa probinsya sa nakaraang dalawang taon. Ang taong 2013 ang may pinakamataas na tala na 7.53 porsyento ngunit malaki ang ibinaba nito noong 2014 sa tala na 5.06 porsyento.

Samantalang bahagya naman itong tumaas sa 5.18 na porsyento noong 2015. Ayon kay Christine Caroy, nutrition coordinator sa Ilocos Norte, ang konting pagtaas ng tala mula 2014 hanggang 2015 ay dulot ng pagkakasakit ng mga bata base na din sa ulat ng Barangay Health Workers (BHWs) at Nutrition Action Officers (NAOs) sa bawat munisipyo. Sa naganap ng PNC planning workshop kamakailan, hinikayat ni Irapta ang iba’t ibang ahensya ng pamahalaan na paigtingin ang mga proyekto para sa matatag na kalusugan at maglaan ng pagpaplano sa mga isasagawang programa para sa pagdiriwang ng Buwan ng Nutrisyon. Pinaalalahanan din niya ang Kagawaran ng Interyor at Pamahalaang Lokal o DILG na himukin ang mga lokal na pamahalaan na magtalaga ng malawig na programang pangnutrisyon at tiyakin na ilalakip ito sa kanilang mga isinasagawang lokal na programa. Dahil dito, iminungkahi din ni Irapta sa mga BHW na magsagawa ng mga aktibidad sa kanilang komunidad na nakabatay sa mga isasagawang programa sa pamahalaang probisyal upang mabigyan ng kamalayan ang mga residente sa kahalagahan ng nutrisyon. Umaasa si Irapta na sa pamamagitan ng pagtutulungan ng ibat-ibang ahensya ay patuloy na mabantayan ang tamang paglaki ng mga bata na siyang paksa ng pagdiriwang ng Buwan ng Nutrisyon na “First 1000 Days ni baby pahalagahan para sa malusog ng kinabukasan”.

(JNPD/CJDG, PIA-1, Ilocos Norte)



