‘Bagong SC ruling sa partylist, pabor sa mayayaman at makapangyarihan’

ni Mary Joy Capistrano
Binatikos ng mga kasaping partido ng Makabayan bloc sa Kongreso ang bagong desisyon ng Supreme Court (SC) na nagtatakdang hindi lamang mula sa “marginalized” at “underrepresented” na sektor ng lipunan ang maaaring lumahok sa halalan ng mga party-list (PL).
Liban sa mga sektoral na partido, maaari na ring lumahok sa eleksyon ng PL ang mga pambansa at pangrehiyon na grupo kahit pa hindi kinakatawan ng mga ito ang mga marginalized at underrepresented na sektor, ayon sa 70-pahinang en banc ruling ng SC noong ika-2 ng Abril,
Maaari na ring sumali sa PL elections kahit mga malalaking partidong, gaya ng Partido Liberal at Partido Nacionalista, sa pamamagitan ng kanilang mga “sectoral wing.”
“To require all national and regional parties under the [PL] system to represent the ‘marginalized and underrepresented’ is to deprive and exclude … ideology-based and cause-oriented parties… from the party-list system,” paliwanag ng SC.
Kinundena ng Makabayan ang desisyong ito, dahil lalo lang umano nitong bibigyan ng pagkakataon ang mga mayayaman at makapangyarihang pulitiko na makakuha ng mas maraming puwesto sa Kongreso.
“[A]fter reiterating [in the 2009] Banat vs Comelec case that major political parties … are disqualified from joining the party-list election, the [SC] turns around and allows them to compete with hapless party-list groups from the … marginalized sectors,” pahayag ng Makabayan.
‘Di na lang para sa marginalized’
Inilabas ng SC ang nasabing desisyon bilang tugon sa petisyon ng 54 sa 193 na grupong nauna nang diniskwalipika ng Commission on Elections (Comelec) sa paglahok sa darating na eleksyon.
Sa bisa ng bagong pamantayan, muling nagdaraos ang Comelec ng pagdinig para sa kwalipikasyon ng 41 sa mga nagpetisyong PL upang matukoy kung maaari silang lumahok sa darating na halalan batay sa bagong ruling ng SC.
Nakatakda ring pag-aralang muli ng Comelec ang kwalipikasyon ng natitira pang 13 sa mga nagpetisyong PL, bagaman hindi na maaaring lumahok sa susunod na eleksyon ang mga ito.
Sa 13 mahistrado ng SC, 10 ang bumotong pabor sa nasabing pasya, habang hindi naman umayon sa mayorya sina Chief Justice Ma. Lourdes Sereno at Justice Bienvenido Reyes.
“I believe the [majority’s decision] may have further marginalized the already marginalized and underrepresented of this country. In the guise of political plurality, it allows national and regional parties or organizations to invade what should be constitutional and statutorily protected space,” ani Sereno sa kanyang hiwalay na opinyon.
Batay sa panuntunan ng Comelec sa pagpapatupad ng Republic Act 7941 o Partylist System Act of 1995, 20 porsyente ng mga puwesto sa Mababang Kapulungan ng Kongreso ang nakalaan para sa mga marginalized na sektor tulad ng mga magsasaka, mangingisda, manggagawa, kabataan, katutubo, at kababaihan.
“The ruling effectively erases this equalizer and reinvents the system as a free-for-all for the rich and powerful to fully exploit, without bothering to feign representation of the people they oppress,” ani ACT Teachers party-list Rep. Antonio Tinio.
‘Panggigipit sa mga progresibong PLs’
Samantala, kinundena rin ng mga progresibong grupo ang nakaambang diskwalipikasyon sa Kabataan Partylist at Pinag-Isang Samahan Ng Tsuper At Operators Nationwide (PISTON) Partylist na parehong nahaharap sa kaso ng paglabag sa patakaran ukol sa pagpapaskil ng campaign materials.
Agad naman umanong pinatanggal ng Kabataan at Piston ang nasabing mga iligal na poster, matapos makatanggap ng mensahe mula sa Comelec, paliwanag ni Kabataan President Terry Ridon sa isang panayam.
“Comelec’s continued harassment of progressive partylists only shows the commission’s manifest intent to manipulate the elections in favor of their overlords in Malacanang,” ani Bai Ali Indayla, lider ng mga kabataang Moro at second nominee ng Kabataan Partylist.
Nakatakda sanang magdesisyon ang Comelec hinggil sa nasabing mga kaso noong Abril 16, ngunit hindi pa rin nakapagbababa ng opisyal na hatol ang komisyon hanggang sa kasalukuyan. Sa nasabing araw, isang malawakang kilos-protesta ang inilunsad ng mga kabataan sa tanggapan ng Comelec at ibat’ ibang rehiyon ng bansa.
“The youth is not taunted by the political persecution [and] we are ready to defend what little democratic space we have left in this country,” ani Ridon.



