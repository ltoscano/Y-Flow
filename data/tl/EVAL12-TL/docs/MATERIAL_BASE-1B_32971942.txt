On Board: Mga Ulat sa ika-1307 pulong ng BOR

Ni Josiah Eleazer V. Antonio
Sa Hunyo pa rin muling magbubukas ang klase para sa mga mag-aaral ng UP high school, matapos ipagpaliban ng Board of Regents (BOR) ang pagpapatupad ng bagong akademikong kalendaryo sa kanilang pulong noong ika-29 ng Abril.
Bagong akademikong aalendaryo sa UP high schools, ipinagpaliban
Hindi pa handa ang mga UP high school kung sakaling ipatupad ang bagong kalendaryo bunsod nang kakulangan sa mga pasilidad at konsultasyon sa mga estudyante nito, ayon sa naging diskusyon ng mga rehente.
Kailangan muna natin masaayos ang mga konsultasyon upang tiyakin na hindi mababalewala ang pangangailangan ng mga estudyante, ani Student Regent Neill John Macuha.
Nitong akademikong taon 2014 hanggang 2015 unang ipinatupad ang bagong kalendaryo sa lahat ng kolehiyo ng UP, na naglipat sa pasukan mula Hunyo hanggang Marso tungo Agosto hanggang Mayo. Tugma umano ang bagong iskedyul sa pasukan ng ilang pamantasan sa Asya, kung kaya’t mas mapapabisa ang ASEAN integration sa bansa.
Iniulat din noon ang nahimatay na dalawang estudyante dahil sa init ng panahon, kaya kailangan talagang pag-usapan kung mas makakabuti ba na sundin pa ang bagong akademikong kalendaryo bagaman may mga ganitong kaso, ani Macuha.
Bukod pa dito, ipinahayag din ng ilang rehente ang punto na mawawalan ng pagkakataon ang mga mag-aaral ng UP high school na maghanap ng ibang unibersidad sakaling hindi makapasa ang mga estudyante ng UP College Admission Test.
“There were comments by some Regents that not all graduates of the high schools get admitted to UP for college, hence the need to examine further the impact of the proposed shift to those high school graduates who will not qualify for admission to UP,” ani UP President Alfredo Pascual.
Bagong direktor ng PGH, ipinapanawagan
Tinalakay din ng BOR ang mga kasong kinasasangkutan ni UP Manila-Philippine General Hospital Director Jose Gonzales, kasabay nang sunod-sunod na panawagan ng All UP Workers’ Union Manila (AUPWU-M) na magbitiw ang direktor sa pwesto.
Kasalukuyang may nakahaing kaso ng sexual harassment at paglabag sa Republic Act 3019 o ang Anti-graft and Corrupt Practices Act laban kay Gonzales.
Inakusahan din si Gonzales nang paglabag sa Magna Carta of Public Health Workers matapos niyang ipatupad ang UPM-PGH Health Insurance (UPHI) noong 2012. Layunin umano ng UPHI na bigyan ng pinansiyal na tulong ang mga manggagawa ng PGH at ng karapatan na maipagamot ang kanilang pamilya sa ospital.
Alinsunod sa polisiya ng insurance, kailangan na direktang mapunta sa Philippine Health Corporation (Philhealth) ang lahat ng maaaring benepisyo ng mga health worker. Sa pagpapatupad ng UPHI, nadodoble lamang ang kinakaltas sa sweldo ng mga kawani para sa insurance, ayon sa AUPWA-M.
Inilatag ni Ched Chairman Patricia Licuanan ang kaso ni Gonzales sa BOR upang pag-usapan kung sino ang maaaring pumalit kay Gonzales.
Naghain naman si Macuha ng suhestiyon na gumawa ng grievance committee upang magkaroon ng diskusyon sa pagitan ng mga manggagawa at ni Gonzales upang mapagkasunduan ang mga isyu at bumuo ng search committee na mangunguna sa paghahanap ng bagong direktor.



