Solons: Drug test? Game! By Bernard Taguinod June 16, 2016 Game na game ang mga mambabatas na sumailalim sa drug test sa 17th Congress, na nais mangyari ni incoming House Speaker Pantaleon “Bebot” Alvarez bilang suporta sa anti-drug campaign ng susunod na administrasyon.
“Any time,” ani CIBAC Party-list Rep. Sherwin Tugna para maipakita aniya sa taumbayan na suportado ng mga ito ang kampanya laban sa ilegal na droga sa bansa.
Naniniwala si Tugna na makakatulong ang drug test sa hanay ng mga mambabatas sa Kamara para palakasin ang imahe ng kapulungan sa mata ng sambayanang Filipino. “I have nothing to conceal so I’m ok to take a drug test,” ayon naman kay Ifugao Rep. Teddy Brawner Baguilat.
Maging si Negros Occidental Rep. Albee Benitez ay suportado umano ang pagsasailalim sa drug test ng mga miyembro ng Kamara kung saan dapat palawakin aniya ito sa lahat ng mga empleyado ng gobyerno.
“Dapat ipatupad agad next Congress,” ayon naman kay Eastern Samar Rep. Ben Evardone para maging ehemplo aniya sa lahat ng mga kawani ng gobyerno na dapat ding dumaan sa drug test para malinis sa mga drug addict ang burukrasya.



