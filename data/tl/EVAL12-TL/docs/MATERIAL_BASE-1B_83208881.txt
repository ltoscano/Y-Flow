DU30 pinaiimbestigahan sa UN By AFP/Noel Abuel SSeptember 17, 2016
Nananawagan ang New York-based international human rights group na magsagawa ng independent investigation ang United Nations (UN) laban kay Pangulong Rodrigo Duterte isang araw matapos tumestigo ang isang umano’y dating miyembro ng Davao Death Squad (DDS) sa Senado hinggil sa extrajudicial killings kaugnay ng paglaban sa iligal na droga.
Sa inilabas na kalatas ng Human Rights Watch (HRW), sinabi nito na ang testimonya ni Edgar Matobato na umaming hit man ng DDS ay may merito kung kaya’t marapat na magkaroon ng independent investigation ang UN.
Ayon sa nasabing grupo na nag-momonitor ng karapatang pantao sa 80 bansa, mas detalyado umano ang testimonya ni Matobato sa nangyaring pagpatay sa tinatayang aabot sa 1,000-katao sa Davao City kung saan naging alkalde nito si Duterte sa loob ng mahigit sa 20-taon. “The detailed testimony from a ‘death squad’ member that then-Mayor Duterte was personally involved in killings and ordered others are very serious allegations that require an independent investigation,” ayon kay Brad Adams, Asia director ng HRW.
“President Duterte can’t be expected to investigate himself, so it is crucial that the United Nations is called in to lead such an effort.

Otherwise, Filipinos may never know if the president was directly responsible for extrajudicial killings,” dagdag pa nito.
Samantala, nababahala ang Estados Unidos sa mga napapaulat na extrajudicial killings sa Pilipinas lalo na kung mismong mga opisyal ng gobyerno ang may kagagawan.
Reaksyon ito ng Estados Unidos sa mga isiniwalat ni Matobato nang humarap ito sa pagdinig ng Senate Committee on Justice and Human Rights.
Sinabi ni U.S. State Department spokeswoman Anna Richey-Allen, patuloy ang panghihimok nila sa Pilipinas na kilalanin ang human rights obligation nito sa pagpapatupad ng batas.
“We strongly urge the Philippines to ensure its law enforcement efforts comply with its human rights obligations,” ayon kay Richey-Allen.



