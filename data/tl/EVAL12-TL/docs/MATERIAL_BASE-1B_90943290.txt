
MGA TODA DAPAT DING SILIPIN NG LTO

BAKIT nga ba parang wala yatang pakialam ang Land Transportation Office (LTO) sa mga tricycle at driver na namamasada hindi lang sa Metro Manila kundi maging sa iba pang panig ng bansa?
Siguro, kaya hindi pinapansin ng LTO ang mga tricycle dahil hindi sila kikita sa mga ito, hindi katulad doon sa mga malalaking sasakyan, lalo na ‘yung mga may karga o kaya ay container van.
Sa sunod-sunod na aksidente na kinasasangkutan ng mga tricycle at motor, karamihan sa mga ito ay walang lisensiya at kung meron man, ito’y student permits lamang.
Oo nga at mayroong mga local na incharge na namamahala sa mga driver ng tricycle pero hindi ba’t dapat pa ring mag-check ang LTO sa mga driver nito kung sila ay may mga lisensiya?
Huwag na po tayong lumayo, dito na lang sa Metro Manila kung saan ay libo-libo ang bilang ng mga tricycle na bumibiyahe, pero hindi ito namo-monitor ng nasabing ahensiya .
Alam kong alam ito ng mga taga-LTO ngunit nagbubulag-bulagan at nagbibingi-bingi-han lang sila.
At sa tuwing naaaksidente ang isang tricycle ay nagiging kawawa ang mga pasahero nito dahil bukod sa walang drivers license ang driver ay hindi pa rehistrado ang motor kung kaya natural walang rin itong kahit anong insurance.
Attention, Atty. Alfonso Tan, Jr., LTO Officer In Charge, sir, baka puwede pong ipa-check ninyo sa mga tauhan ninyo yung mga lisensiya ng mga tricycle driver pag may time kahit ‘yung dito lang sa Metro Manila.
Sa obserbasyon ng Lily’s Files ay parang binabalewala lamang ng mga tricycle driver ang kampanya ng mga lokal na pulisya kaugnay sa pagbabawal ng mga tricycle driver na magmaneho nang walang lisensiya dahil ang katuwiran ng mga driver ay sa LTO lang sila dapat na susunod.
Umaasa po ang Lily’s Files na agad itong maaaksyunan ni LTO-OIC Atty. Alfonso Tan Jr. na sa aking pagkakakilala ay isang action man.



