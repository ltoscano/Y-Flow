Sino nga ba ang may sala?

ni Ysa Calinawan
Noong nakaraang unos, nagmistulang Atlantis ang buong Metro Manila. Isa ako sa mga mapalad dahil nakatira kami sa mataas at ligtas na lugar. Hindi kami inabutan ng baha, at hindi rin nawalan ng kuryente sa bahay. Hindi ko man naranasang lumusong at lumutang sa baha, o mawalan ng tirahan at mga gamit, nakikidalamhati pa rin ako sa mga naging biktima nito.
Pinanood kong lumubog ang buong Kamaynilaan sa internet at telebisyon. Wala akong magawa o maitulong dahil kahit nakatira kami sa mataas na lugar, dagat naman ang sasalubong sa akin kung gugustuhin kong makaalis sa bahay. Nagpalipas na lang ako ng oras sa internet, nakikialam at nagbabasa ng mga bagay na kahit paano ay baka makatulong.
Sa hindi kagulat-gulat na pagkakataon, napadpad ako sa Facebook. Sinalubong ako ng sunod-sunod na alon ng shares ng mga litrato ng binabahang kalye o overpass, mga infographics na may kinalaman sa bagyo, mga pubmats ng relief operations, at mga meme na pang-comic relief.
Sa lahat ng nakita ko, napansin kong maraming naghahayag ng opinyon tungkol sa kung sino ba ang may kasalanan sa pagbaha sa Kamaynilaan. May nagsasabi na ang gobyerno daw ang may kasalanan. Mayroon ding mga â€˜di sumasang-ayon at nagsasabing ang mga mamamayan talaga ang dahilan.
Pero bakit nga ba bumabaha? Bata pa lang tayo, sinasabihan at tinuturuan na tayo na mahalaga ang puno sa kalikasan. Hindi lang dahil pinapatibay nito ang lupa, sinisipsip pa nito ang tubig na maaaring magdulot ng baha at pinsala.
Kung papansinin, walang masyadong puno dito sa lungsod kaya mabilis itong bahain. Sa halip na ilaan ang mga espasyo sa mga parke, eskwelahan, at iba pang pampublikong lugar para sa pagpapalunti sa kalikasan, hinahayaan ng pamahalaan na bilhin ito at tayuan ng commercialized na imprastraktura katulad na lamang ng mga naghihiganteng malls at iba pa.
Bukod doon, hinahayaan din ng gobyerno na patagin ng mga negosyante ang mga kagubatan upang pagtayuan ito ng mga parking lot o kaya ng mas marami pang malls. Dahil sa mga parami nang parami na malls at shopping centers, di rin maiiwasan ang pagdami ng mga kinokonsumong plastik. At dahil sa mga plastik na ito kaya dumarami ang basurang bumabara sa mga daluyan ng tubig.
Isa pa sa mga rason kaya bumabaha sa lungsod ay ang hindi maayos na drainage system na dapat isa rin sa mga responsibilidad ng gobyerno. Pinahinto pa ng kasalakuyang administrasyon ang mga proyektong naglalayon sanang magbigay ng long term na solusyon dahil lamang pinangunahan ito ng nakaraang pangulo.
May ilang ding isinisisi sa illegal settlers sa mga creek o estero ang pagbaha dahil sila umano ang nagtatambak ng mga basura sa mga daluyan ng tubig. Ngunit hindi naman maaaring isisi sa kanila nang buong-buo ang epekto ng mga kalamidad. Maging sila kasi ay biktima rin, dahil napilitan lamang silang tumira doon. Sa halip na ibigay sa kanila ang kanilang karapatan sa maayos na tirahan, hinahayaan ng gobyerno na doon na lamang sila manatili sa masikip at masangsang na lugar.
Sa mga nangyari, masasabing hindi pa rin tayo natuto sa mga naganap noong nanalanta ang bagyong Ondoy. Hinahayaan lang natin ang mga bagay na lunurin tayo nang paulit-ulit. At hanggang walang pagbabago, lulubog at lulubog pa rin tayo at tatangayin lang ng alon.



