NCAA 92: JALALON HUMAHARUROT By Elech Dawa July 7, 2016
Nagpakitang gilas sa unang dalawang laro ng Arellano University si Jio Jalalon para tabunan ang magandang performance din ni reigning MVP Allwell Oraeme ng Mapua.
Matapos ang dalawang laro sa 92nd NCAA men’s basketball tournament, nangunguna si Jalalon sa scoring, assists at steals.
May average si Jalalon na 28 points, seven assists, six rebounds at five steals, at may 2.5 turnovers per game. Mula sa field ay may 50 percent shooting siya, at 80 percent sa free throw line sapat para tulungan ang Chiefs na manatiling walang talo sa dalawang laro.
Sa ipinapakitang tikas, iginawad kay Jalalon ang unang ACCEL Quantum Plus-3XVI NCAA Press Corps Player of the Week award ngayong season.
“He’s our MVP,” patungkol ni Arellano U coach Jerry Codinera kay Jalalon.
Kasalo ng Arellano sa tuktok ang Mapua at last year’s runner-up San Beda.
Nasa pangalawang puwesto si Oraeme na may average na 20.5 points (third best), 19.5 boards (first) at three blocks (second).
Ang isa pang inungusan ni Jalalon sa citation ay si Hamadou Laminou, may norms na 19.5 points (fifth), 15.5 caroms (second) at 3.5 blocks (first) para sa Emilio Aguinaldo College na may 1-1 karta.



