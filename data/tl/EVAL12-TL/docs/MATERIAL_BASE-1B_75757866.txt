
MAKAKAPAL ANG MUKHA AT NAGTATAGO SA DILIM

DALAWANG mukha ang nababanaag o nakikita sa Kongreso.
Mayroong ipinakikita ang Senado na kaiba sa ipinakikita ng Kamara.
Habang pilit na gustong muling magkaroon ang mga taga-Senado ng pagdinig sa Janet Lim-Napoles scam, ito namang mga taga-Kamara ay tuluyan na yatang magsasara ng pintuan para sa sarili nilang imbestigasyon.
Bakit?
SA SENADO
MAY galit na mga senador sa pagkakasama nila sa mga listahan ng mga korap at mandarambong.
Kaya naman, gusto nilang makompronta si Napoles at iba pang nagdadawit sa kanila sa katiwalian at sa dulo nito ay gusto nilang malinis umano ang kanilang mga pangalan.
Pero paano kaya kung lalabas ang katotohanan?
Ang kondisyon lang dapat diyan ay huwag lang nilang i-harass ang mga magsasalita.
HARASSMENT SA IMPEACHMENT
SAKALING mapagpasiyahan ng Senado na muling mag-imbestiga, matitiyak ba ng mga senador na hindi mauulit ang drama noong panahon ng impeachment ni ex-Chief Justice Renato Corona?
Matatandaang may abogado si Corona noon na nagsabing pinepera ng mga senador-hukom ang pag-uusig para masibak si Corona.
Anak ng tokwa, parang gang ang mga senador noon sa galit sa abogadong iyon at ginusto pa nilang i-contempt ito. Pero sa huli, umamin din ang mga hinayupak na ito na nakatanggap sila ng mga insentibo o suhol.
May apat na tumanggap ng nasa P100 milyon habang nasa P50 milyon ang nakararami.
Yung mga kongresman, nagkaroon naman daw ng P10-20 milyon bawat isa.
BLUE RIBBON COMMITTEE
SINO sa mga miyembro ng Senate blue ribbon committee ang hindi napangalanan sa Napoles scam list, mga Bro? At sino naman ang napangalanan?
Marami sa kanila ang nasa listahan.
Hindi ba tumanggap ang mga ito ng insentibo noong impeachment at hindi kaya totoo na namantikaan ang nguso ng mga ito sa P10 bilyong salaping-bayan na dinugas sa Napoles scam?
SA KAMARA
UMAAMIN ang mga taga-Kamara na marami sa mga miyembro ng House committee on good government, katapat ng Senate blue ribbon committee, ang nababanggit sa listahan nina Napoles at Benhur Luy.
May 150 na kongresman sa listahan ni Luy na nakipiyesta sa dinambong ni Napoles. Nasa listahan din ni Napoles ang pangalan ng marami sa mga miyembro ng nasabing komite.
Kaya huwag na lang daw silang mag-imbestiga.
‘DI PANINIWALAAN
AYON sa liderato ng Kamara, mag-imbestiga man sila, nangangamba sila sa reaksyon ng taumbayan: hindi raw sila paniniwalaan kahit ano ang resulta ng kanilang imbestigasyon.
Isa pa, paano umano imbestigahan ng komite ang mga isinasangkot sa katiwalian kung sila mismo ang nakalista at dapat na imbestigahan?
Hehehe!
TAGA-PALASYO
KUNG magpursige ang Senado sa imbestigasyon, dapat tumigil ang mga taga-Palasyo sa kadadakdak na inosente ang ilang taga-Palasyo na isinasangkot sa scam.
Ang pinakamabuting gawin ng mga ito ay itulak ang Palace boys na dumalo sa pagdinig.
Pero kauna-unahang gawin ng Palasyo ay magpakita ng pagsang-ayon para sa kaukulang imbestigasyon. Hindi ‘yung pangunahan nito ang Senado ukol sa pagiging inosente ng mga kawatan.
DOKUMENTO ANG KAILANGAN
IPINIPILIT ng mga nagmamalinis na dapat makapaglabas sina Napoles at Luy, at sinomang mga may listahan ng mga korap at mandarambong, ng mga dokumento bilang patunay ng kanilang mga alegasyon ng katiwalian.
Nakalilimutan yata ng mga ito na bukod sa dokumento ay katanggap-tanggap din ang testimonial evidence ng mga nakaaalam ng katiwalian.
Basta makitang walang pagkukunwari at pawang katotohanan lamang ang pahayag ng mga ito ay malakas na ebidensya rin.
Tutal, pipirmahan naman nila ang kanilang mga salaysay at haharap sila sa hukuman sakaling makarating na ang mga kaso roon.
SENADO AT ‘DI SA OMBUDSMAN
PARA madaling malinawan ng sambayanan ang mga isyu at kung sangkot o hindi ang mga napangalanan, dapat na hindi dadalhin kaagad ang lahat sa Office of the Ombudsman o sa Department of Justice.
Dahil kapag dinala ang lahat sa mga ahensyang ito, wala na tayong maririnig. Magsasara ang mga ito ng pintuan at ipagbabawal na nila ang anomang pagbabalita ukol dito.
Diyan na muli mararanasan ang siyam-siyam na pag-aantay ng resulta sa imbestigasyon. Paano kung magkakaroon ng mga dagdag-bawas sa listahan at malilibre ang lahat ng mga KKK ng Malakanyang?
Ano ang mangyayari?
KALSADA AT MARTIAL LAW
KUNG dadalhin nga ang lahat sa Ombudsman at DoJ at wala na tayong mababalitaan pa, nakatatakot isiping mawalan na nang tuluyan ng kredibilad ang buong pamahalaan.
Lalong lalala ang paniniwalang mga bulok ang halos lahat ng mga nasa pamahalaan.
Paano kung hahantong ang lahat sa mga lansangan? Huwag sabihin ng mga anak ng putakteng honorable na tutularan nila ang Thailand na nagdeklara ng martial para matigil na ang lahat.
Sabagay pupuwede nilang gawin ito. Pero sa kasaysayan, ang martial law ay labis na labag sa kalooban ng mga mamamayan Filipino.
Iigkas at tiyak na magwawala ang mga mamamayan at magtatagumpay pa rin ang mga ito para ipagsigawan at pairalin ang kalayaan, katotohanan at tunay na Tuwid na Daan.
oOo
Anomang reklamo o puna ay maaaring iparating sa www.remate.ph o i-text sa 09214303333.



