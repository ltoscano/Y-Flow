GINEBRA SA FINALS? By Ramil Cruz October 2, 2016
Nakahanda ang Ginebra sa mapwersang pagbabalik pa ng San Miguel sa pagpilit na tapusin ng una ang huli sa PBA Governors’ Cup best-of-five semifinal playoffs ngayong alas-singko ng hapon sa Smart Araneta Coliseum.
Bumentahe na ang Ginebra sa 2-1 sa paglaklak sa SM kamakalawa, 97-96, sa likod ng buzzer-beater jumper ni Japeth Aguilar, naka-rebound sa 95-92 loss tapos nang pagtoma rin sa opener 115-108.
“This team has not only talent, but great heart and (San Miguel) coach Leo (Austria) really knows how to pull their levers,” sambit ni Gin Kings coach Tim Cone, na nakatingala sa unang akyat ng team sa Finals tatlong taon. Markado ang ginawa ng Beermen sa Philippine Cup nang kahit malubog pa sa malalim na 0-3, nadale pa ang Alaska sa Finals, 4-3.
Pupukpukin ni Cone hindi lang si Aguilar kundi pati sina Justin Brownlee, Scottie Thompson, LA Tenorio at Sol Mercado para hindi na umabot sa mapanganib na winner-take-all Game 5 sa Martes.
“Closing out an opponent in a series is always hard, closing out an opponent like SMB will be incredibly tough, almost hard to imagine. But we are determined, we know the danger of having to go Game 5 with them,” dagdag pa ni Cone. “We need to go all out.”
Pero tiyak na todo rin ang Beermen maski pa mabuyo nang pihadong dadagsang diehard Ginebra fans para makahugot ng knockout fifth game, lalo na sina June Mar Fajardo, Elijah Millsap, Marcio Lassiter at Alex Cabagnot.



