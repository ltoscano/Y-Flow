Ustadz inutas sa Eid al-Fitr

Ni Joy Cantos

MANILA, Philippines – Nabahiran ng trahedya ang piyestang selebrasyon ng Eid al-Fitr matapos na pagbabarilin ng hindi pa nakilalang riding-in-tandem ang isang Ustadz o lider ng mga Muslim sa naganap na karahasan sa Digos City, Davao del Sur kamakalawa ng gabi.
Nasawi noon din ang biktimang si Ustadz Rhagelin Barutoc, dahil sa tinamong mga tama ng bala ng cal. 9MM pistol at cal. 45 pistol sa iba’t ibang bahagi ng katawan.
Sa ulat nd Digos City Police, naitala ang krimen sa Rizal Park ng lungsod kaugnay ng aktibidad ng mga Muslim sa selebrasyon ng Eid al-Fitr, ang piyesta sa pagtatapos ng Ramadan nang mangyari ang karahasan.
Bigla na lamang sumulpot sa lugar ang riding-in-tandem at agad na pinagbabaril ang biktima.
Kaya nabulabog ang isang grupo ng mga Muslim na nagdiriwang ng Eid al-Fitr na hindi na natapos ang kanilang pagdarasal bunga ng nasabing karahasan.
Ang mga suspek ay mabilis na nagsitakas matapos na pagbabarilin ang nasabing biktima.



