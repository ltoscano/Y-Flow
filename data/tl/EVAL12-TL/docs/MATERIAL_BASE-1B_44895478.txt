Bataan, bumasag ng dalawang Guinness World records ngayong taon

July 02, 2016 Jose Mari M. Garcia

LUNGSOD NG BALANGA, Hulyo 2 (PIA) -- Gumawa ng kasaysayan ang Bataan bilang huling tanggulan ng bansa noong Ikalawang Digmaang Pandaigdig. Ngayon, ibang giyera ang nilabanan nito: paninigarilyo at climate change. Dito, nanalo ang Bataan. Laban sa climate change, nakamit ng Bataan ang world record para sa most number of trees planted in one hour by an unlimited size in a single location noong Hunyo 25. Tinatayang 18,000 mga mag-aaral, boluntir, propesyonal, empleyado at mamamayan ang sama-samang nagtanim ng 223,393 puno sa Brgy. General Lim, Orion, na tumalo sa record ng India na 208,751 puno noong 2015. Iginawad ni Swapnil Dangarikar, Guinness World Records adjudicator, ang sertipiko kay Gobernador Albert Garcia na lumahok sa aktibidad na binansagang 1Bataan Green Legacy Tree Planting Program. Mga fruit-bearing tree tulad ng kasoy, ang pangunahing produktong prutas ng Bataan, at mga fuelwood tulad ng ipil-ipil at kakawate ang itinanim sa 200-ektaryang community-based forest management area na aalagaan ng mga farmer volunteer. Ani Provincial Government Environment and Natural Resources Office chief Vic Ubaldo, susuportahan ng mga puno ang lokal na produksyon ng kasoy at magsisilbing depensa ng kalikasan upang ibaba ang carbon emission sa lalawigan na lunan ng mga power plant. Ngayong taon din, naiuwi ng lungsod ng Balanga ang world record para sa largest dance fitness class in a single venue matapos sabay-sabay humataw ang 16,218 mga kalahok sa loob nang 30 minuto sa kahabaan ng Four-Lanes Avenue. Bilang hakbang kontra paninigarilyo, binasag ng Balanga noong Marso 18 ang record ng lungsod ng Mexico, Mexico na may 6,630 kalahok noong Marso 2012. Iginawad ng Tobacco Free Generation Intl. ang mga plake ng pagkilala kay Balanga Mayor Joet Garcia bunsod ng kanyang kampanya kontra tabako at paninigarilyo na kinilala sa buong mundo. (CLJD/JMMG-PIA 3)



