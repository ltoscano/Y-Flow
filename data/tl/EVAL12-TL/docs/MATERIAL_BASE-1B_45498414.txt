Labas-pasok

ni RC Guerrero

Mahigit apat na buwan nang balisa ang kahabaan ng mga kalsada sa Quebec, Canada. Simula nang mapabalita ang panukalang pagtaas ng matrikula sa mga unibersidad sa nasabing probinsiya, hindi na naubos ang nagpoprotestang estudyante sa mga kalsada.
Kabi-kabila rin ang mga inilunsad na rali laban sa tuition increase sa iba’t ibang panig ng mundo, mula Berlin, London, hanggang Seoul. Sa darating na Hulyo 13, may sariling protestang pangungunahan ang mga mag-aaral ng kolehiyo sa Kamaynilaan—ang kampanyang walkout o sabay-sabay na pagliban sa klase upang magmartsa at magrali para sa mura at kalidad na edukasyon.
Sa araw na iyon, inaasahan ang partisipasyon ng mga taga-UP na malaon nang inukit sa kasaysayan ang kritikal at radikal nilang kaisipan. Ngunit sa kasalukuyang henerasyon ng mga iskolar ng bayan, tila naging matining na kontradiksyon na ang pag-aalinlangang sumali sa ganitong porma ng pagbalikwas at paglaban.
Urong–sulong
Tradisyon na ang pagkakaroon ng kampanyang walkout sa UP. Bawat semestre, may isang araw na inilalaan para sa pag-walkout sa klase ng mga iskolar upang magmartsa sa kalsada at isulong ang laban para sa mas mataas na subsidyo sa edukasyon.
Ngunit bawat semestre ring nauungkat ang isang mahalaga’t makatwirang katanungan: epektibo pa nga ba ang mga pagkilos na inilulunsad sa kalsada?
Mahihinuha sa kasaysayan ng kilusang kabataan sa Pilipinas na malaki ang naging ambag ng mga mag-aaral sa mga pulitikal at panlipunang tagumpay na nakamit ng mamamayang Pilipino. Ang First Quarter Storm, isang serye ng mga protesta ng kabataan, ang nagpasikhay sa laban sa diktaduryang Marcos noong dekada 70. Mga kabataan din, kasama ang iba pang sektor, ang nanguna sa malawakang pagkilos upang mapatalsik at maipakulong ang kurakot na pangulong Joseph Estrada noong 2001.
Nitong mga nakaraang taon, nagbunga ang mga strike na isinagawa ng mga mag-aaral laban sa budget cut. Kamakailan lamang, nangako ang Department of Budget and Management na hindi na mababawasan ang pondo ng mga unibersidad sa ilalim ng termino ni Pangulong Benigno Aquino III.
Sa mga tagumpay na ito mahihinuha na walang katotohanan ang nosyong ingay at gulo lamang ang naibubunga ng mga rali. Higit pa rito, patunay ang malawakang protesta ng mga mag-aaral sa buong mundo na kinikilala pa rin ang kapangyarihan at ang bisa ng mga radikal na porma ng pagkilos.
Malawak na saklaw
Bukod sa room-to-room at group discussions, maraming gimik na isinasagawa ang iba’t ibang progresibong organisasyon upang higit na maunawaan ng mga mag-aaral ang silbi at pangangailangan ng pagdalo sa mga rali.
Noong nakaraang taon, nagkaroon ng “Budget Couture,” isang fashion show laban sa budget cut. Sa Hulyo 11 naman, inaasahang magsusuot ang mga mag-aaral ng itim na t-shirt at maiikling damit-pambaba kagaya ng shorts bilang pakikiisa sa laban kontra budget cut sa edukasyon.
Higit pa sa pagiging mga kakatwang gimik ang mga pamamaraang nabanggit—bitbit din ng mga ito ang menshae ng pagbalikwas sa nakatakda.
Ang fashion show, halimbawa, ay isang gawain kung saan ipinakikita ng mga designer ang kanilang mga likha upang kumita. Sa paglunsad ng isang fashion show laban sa budget cut, binabaliktad nito ang isang glamoroso’t profit-oriented na kalakaran upang magamit para magsulong ng radikal na adbokasiya.
Pagbalikwas din ang sinisimbulo ng pagsuot ng pare-parehong kulay ng t-shirt at maiikling shorts laban sa budget cut. Sa UP kung saan walang iisang uniporme ang mga mag-aaral, ang sabayang pagsuot ng magkakatulad na damit ay pagbasag sa karaniwang gawi sa kampus
Kabilang ang pagrarali sa mga simbolikong gawain ng paglaban na nagpapakita ng pagkakaisa ng mga mag-aaral na sumasang-ayon sa isinusulong na kampanya. Marami mang ibang porma ng protesta upang magpahayag ng pagbalikwas sa sistema, sa pagtungo sa kalsada naipapahiwatig ng mga tao ang kanilang kahandaan na humarap sa direktang banta na dulot ng paglaban.
Noong 2011, halimbawa, umusbong ang serye ng mga pagpapatalsik ng diktador sa maraming bansa sa Middle East. Ginawa mang lunsaran ang internet sa nasabing aklasan, kinailangan pa rin ang aktwal na pagtungo ng mga mamamayan sa kalsada upang magtagumpay sa kanilang hangarin. Sa ganitong paraan naipakita ng mga tao na handa silang humarap sa kapamahakan, matigil lamang ang karahasan sa kanilang bayan.
Kawalang katiyakan
Sa kasalukuyan, nasa yugto tayo ng kasaysayan na maaaring ituring na “interregnum,” o isang transitional gap. Ito ang yugto kung saan dahan-dahang nanghihina ang kapangyarihan ng lumang kaayusan tulad ng relihiyon, tradisyonal na pananaw sa kasarian, at maging ang matagal nang namamayaning sitema sa pulitika at ekonomiya. Ngunit sa yugtong ito, hindi pa rin tuluyang hinog ang bagong sistema. Nais man nating makaalpas sa luma, wala pang tiyak na hugis ang bago.
Sa mga group at educational discussion at maging sa mismong pagkilos gaya ng rali, nauungkat ang mga posible’t mungkahing solusyon sa iba’t ibang problema ng lipunan. Bukod sa pagiging isang simbolikong gawain, isa ring lunan ang rali upang pagyamanin ng mga dumadalo ang diskurso sa kung ano nga ba ang pinakamainam na landas na tatahakin sa hinaharap. Ngunit sa oras na magtagumpay ang laban ng mga mag-aaral at iba pang sektor, nananatili walang tiyak na banghay ang susunod na mga hakbang.
Maaaring sa kawalang katiyakang ito nag-uugat ang pag-aalinlangan ng ilang mga mag-aaral na sumali sa mga pagkilos. Dahil hindi tiyak sa maaaring tunguhin, pinipili na lamang ng marami na tumahimik at yakapin ang kasalukuyang sistema.
Ngunit wala ring pangakong katiyakan ang mga nakaraang paglaban, kabilang ang pagpabagsak sa sistemang alipin at pagsulong sa karapatan ng mga kababaihan na bumoto. Hindi rin marahil mapalagay ang ating mga ninuno sa konsepto ng mundong walang mga alipin at may pantay na karapatan ang mga kababaihan. Sa kabila ng kanilang kawalang-katiyakan, lumaban sila dahil mas mainam nang makibaka para sa pagbabago kaysa manatiling nakakapit sa baluktot na sistema.
Patunay ang kabi-kabilang mga rali at protesta sa iba’t ibang panig ng mundo na araw-araw, dumarami ang mga handang sumugal hindi man tiyak ang hahantungan ng paglaban. Sa yugtong ito, iisa ang sigurado: kung mas marami ang susugal sa lansangan, tiyak na magkakaroon ng pagbabago.



