NNC, DOLE, hinhikayat ang pagtatayo ng lactation station sa lugar ng trabaho

July 19, 2016 Marie Joy L. Simpao

LUNGSOD NG SAN FERNANDO, Pampanga, Hulyo 19 (PIA) -- Hinihikayat ng National Nutrition Council o NNC at Department of Labor and Employment o DOLE ang ibaâ€™t-ibang tanggapan sa pampubliko at pribadong sektor na suportahan ang pagpapasuso sa pamamagitan ng pagtatayo ng mga lactation station sa kani-kaniyang tanggapan. Ito ay upang bigyang-diin ang kahalagahan ng unang 1,000 araw sa buhay ng isang indibidwal. Ayon kay NNC Regional Program Coordinator Ana Maria Rosaldo, ang unang 1,000 araw ay itinuturing na golden window of opportunity at ito ay kritikal dahil dito nakasalalay ang abilidad ng isang indibidwal na matuto, lumaki at madebelop. Ito ay nakaangkla sa Republic Act 10028 o ang Expanded Breastfeeding Promotion Act of 2009, na naglalayong hikayatin, protektahan at suportahan ang kasanayan sa pagpapasuso. Sa ilalim ng nasabing batas, kinakailangang maglagay ng mga lactation stations ang mga establisimiento upang bigyan ng sapat na panahon at pagkakataon ang mga lactating mothers na makapagpasuso o mag-express ng gatas. Ang lactation station ay dapat isang malinis at pribadong lugar na kumpleto sa mga kinakailangang kagamitan tulad ng cooling facilities, lababo, electrical outlets, maliit na locker at mesa, at mga upuan. Ayon kay Diane Coryne Ramos ng DOLE, ang pagkakaroon ng mga breastfeeding station sa lugar ng trabaho ay magbibigay-daan upang makuha ng sanggol ang lahat ng kinakailangan nitong nutrisyon upang labanan ang anumang uri ng sakit. Makatutulong din ito upang mapababa ang bilang ng mga namamatay na sanggol dulot ng malnutrisyon at iba pang sakit. Sa parte naman ng mga ina, makatutulong ito upang maantala ang kanilang normal ovarian cycle at fertility. Makatutulong din ito upang mapanatili silang malusog at maalis ang nadagdag nilang timbang dala ng kanilang pagbubuntis. Ngunit ayon kay Ramos, hindi lamang ang ina at sanggol nito ang maaring makinabang mula sa pagpapasuso. Aniya, makatutulong din ito upang panatilihin ng isang kumpanya ang kanilang high productivity rate at morale, mas mababang tsansa ng pagliban sa trabaho, at mas mataas na company loyalty. Malaki rin ang maitutulong nito upang maakit at mapanatili ang mga empleyado dahil sa pagkakaroon nito ng family-friendly na imahe sa komunidad.

Bilang pangwakas, hinikayat ni Ramos ang mga ahensya ng pamahalaan at pribadong sektor na magtayo ng lactation station sa mga tanggapan nito.

Binigyang-diin din niya na ang suporta ng mga namamahala ay isang mahalagang salik upang maging matagumpay ang nasabing adbokasiya. (CLJD/MJLS-PIA 3)



