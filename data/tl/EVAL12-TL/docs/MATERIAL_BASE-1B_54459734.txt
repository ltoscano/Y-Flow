
MAY PANANAGUTAN SI PNOY

NAPAKAHIRAP talagang intindihin ang pag-iisip nitong si PNoy. Noong nagkaroon ng iringan ang Pinas at Taiwan matapos masangkot sa pamamaril ng mga mangingisdang Taiwanese ang ating Philippine Coast Guard, halos hindi magkandaugaga ang ating pamahalaan upang maapula ang galit ng pamahalaan ng Taiwan.
Sa isang iglap, humingi agad ng tawad itong si PNoy at patong-patong na kaso pa ang isinampa sa mga kagawad ng Coast Guard na siyang nagsasakripisyo araw-araw upang maprotektahan ang teritoryo ng ating bansa. Sa halip na sila ay pasalamatan ng ating pamahalaan dahil sa kanilang ipinakitang pagmamalasakit sa ating bayan at walang pag-aatubili na pagtupad sa kanilang misyon ay trinato pa sila ng ating pamahalaan na parang mga kriminal.
Pero rito sa kaso ng Manila Hostage Crisis na kung saan walong turista mula Hong Kong ang nasawi matapos maghurumentado ang isang opisyal ng Western Police District na si Chief Inspector Rolando Mendoza ay nag-matigas pa itong si PNoy sa kahilingan ng pamahalaan ng Hong Kong at Tsina na humingi ng tawad ang ating pamahalaan.
Hindi natin kinakampihan ang Hong Kong at ang Tsina ukol sa isyung ito sapagka’t totoo nga namang hindi kagustuhan ng pamahalaan ang naganap na trahedya. Subalit hindi naman yata makatwiran na para tayong mga basang sisiw sa paghingi ng paumanhin sa Taiwan para sa isang pangyayari na kung tutuusin ay ginawa lang naman ng ating mga kawawang kagawad ng Coast Guard ang kanilang tungkulin at nagmamatigas naman tayo sa kaso ng Manila Hostage Crisis.
Kung ako ang tatanungin, mas may karapatan ang Hong Kong at China na manghingi ng paumanhin sa ating pamahalaan dahil bagama’t totoo na hindi natin ito kagustuhan, malaki ang naging pagkukulang ng ating pamahalaan na siyang naging dahilan kung nauwi man sa trahedya ang naganap na pangho-hostage ni Mendoza. Ang bulok na sistema rin sa ating pamahalaan ang naging dahilan kung naaburido itong si Mendoza na siyang nagtulak naman sa kanya upang magsagawa ng pangho-hostage.
Hindi maaaring ikatwiran ni PNoy na walang kasalanan ang kanyang pamahalaan sa naganap na trahedya sapagkat kung kumilos agad ito upang maayos na maresolba ang krisis ay hindi sana nagkaroon ng madugong hantungan ang naganap na hostage-taking. Malinaw rin na kapabayaan ang dahilan kung bakit nauwi sa trahedya ang Manila hostage crisis pero lumalabas na walang kontrol itong si PNoy sa mga kaganapan na siyang dahilan kung bakit sa halip na mga kagawad ng Special Action Force ang idineploy ay isinabak ang Special Weapons and Tactics ng WPD na halatang-halata noon na ‘di handa para masabak sa ganoong sitwasyon.
Kasalanan din ni PNoy kung bakit nagwala itong si Mendoza dahil pinabayaan niya si dating Mayor Alfredo Lim na makisawsaw sa imbestigasyon sa halip na pabayaan ang mga dalubhasang hostage negotiators. ‘Di nga ba kaya nagwala si Mendoza ay dahil nakita niya sa telebisyon na inaaresto ni Lim ang kanyang kapatid?
Malinaw na maraming pagkukulang si PNoy at ang ating pamahalaan sa tungkulin nitong maresolba nang maayos at walang nabuwis na buhay ang Manila hostage crisis. Resulta ito ng kanyang kapabayaan at katangahan ng mga taong kanyang pinagkatiwalaan upang maresolba ang krisis.
‘Yan ang dahilan kung bakit napakalaking hiwaga para sa akin na nagawang magpakumbaba ni PNoy sa Taiwan subalit nakikipagmatigasan ito sa Hong Kong at Tsina. Hindi naman siguro mahirap gawin ito, lalo na’t ang kinabukasan ng napakarami nating kababayan ang nanganganib na mapunta sa kawalan.



