Mga kababaihan sa Bayan ng General Natividad, ikinararangal ang pagiging KC-NCDDP Volunteer

March 15, 2016 Camille C. Naga√±o

GENERAL NATIVIDAD, Nueva Ecija, Marso 15 (PIA) -- Ikinararangal ng mga kababaihang volunteer mula sa Barangay Mataas na Kahoy sa General Natividad ang pagiging kabahagi sa itinatayong proyekto mula sa KC-NCDDP o Kapit-bisig Laban sa Kahirapan Comprehensive and Integrated Delivery of Social Services National Community Driven Development Program sa kanilang pamayanan. Ayon kay Department of Social Welfare and Development KC-NCDDP Information Officer Jennie Piedra, kasalukuyang itinatayo sa nasabing barangay ang dalawang yunit na classroom na pinili mismo ng mga mamamayan bilang pangunahing kailangan sa kanilang lugar. Ito aniya ay kasama sa paunang 14 na proyekto sa tatlong bayang benepisyaryo ng programa sa Nueva Ecija na may halagang 1.65 milyong piso. Kinabiliban naman ni Barangay Chairman Gemeniano Narcisso ang kasipagan ng mga kababaihang volunteer na nakikipagsabayan sa mga kalalakihang gumagawa sa construction upang matapos agad ang proyekto. Bilang mga helper ay masigasig aniyang tumutulong sina Arlene Villabriga, 26; Lovelyn Sortiz, 35; at Zenaida Cleope, 50; sa proyektong ipinagkaloob sa barangay. Ayon kay Cleope, ipinagmamalaki niya na isang siyang volunteer ng KALAHI CIDDS. Hindi niya inakala na pwede siyang tumulong sa pagpapatayo ng naturang proyekto sa kanilang barangay sa kabila ng kanyang edad. Pakikinabangan aniya ito ng napakaraming bata kabilang na ang kanyang mga apo.(CLJD/CCN-PIA 3)



