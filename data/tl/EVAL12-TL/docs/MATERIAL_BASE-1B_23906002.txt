
BUTAS NA ANG PASSPORT, OFW ‘DI MAKAALIS NG KUWAIT

NAGPADALA ng mensahe sa Facebook account ng Bantay OCW si Angelita Beringuel mula sa Kuwait. Ayon sa kanya, may isang taon at 10 buwan na siyang nagtatrabaho roon.
Nag-expire ang kanyang pasaporte noong March 12, 2013. Ngunit bago pa aniya ang expiration ng kanyang passport, sinabi na niya iyon sa kanyang among babae, kay Madame. Oo lang daw nang oo si Madame kapag sinasabi niya at inuulit-ulit pa niyang malapit nang mag-expire ang passport niya.
Hanggang sa dumating ang buwan ng Agosto 2013, doon lang siya nakapag-renew at nakuha niya iyon noong Oktubre.
Kabilin-bilinan ng Philippine Embassy sa Kuwait na ipalipat ang visa niya sa bagong passport. Hindi lamang aniya kumibo ang amo at patuloy pa rin nitong hinawakan ang passport ni Angelita. Si Madame ang nagtatago ng pasaporte ng ating OFW.
Minsan hiniram ni Angelita ang passport niya dahil magtutungo siya sa ospital upang magpa-check up. Kakailanganin niya iyon.
Doon lamang niya nalaman na hindi pala nailipat ang visa nito sa bagong pasaporte. At nitong buwan ng Marso 2014, sinabihan niya si Madame na gusto na niyang umuwi dahil madalas, aniya, sumakit ang kanyang ulo.
Sagot daw ng kanyang amo… puwede siyang umuwi basta hati sila sa pambili ng plane ticket.
Pumayag na rin sana itong si Angelita, ngunit nang dalhin na nila ang passport nito, nagulat pa sila na malaki na raw pala ang dapat nilang bayaran dahil 2 dinar sa bawat araw ang kanilang multa sa hindi nga raw ito naikuha ng panibagong visa.
Lumapit na rin, aniya, si Angelita sa ating Philippine Embassy sa Kuwait ngunit hindi naman siya natulungan sa kanyang problema.
Butas na raw kasi yaong luma niyang passport nang magpa-renew siya kaya hindi na rin puwedeng gamitin iyon upang mag-apply ng extension para sa kanyang visa.
Nag-aalala nang husto si Angelita dahil bawat araw ay pumapatak ang metro, 2 dinar kada araw ang multang pataw sa kanya. Agad ipinadala ng Bantay OCW ang reklamong ito sa tanggapan ni Secretary Rosalinda Baldoz ng Department of Labor and Employment.
At sa pamamagitan ni Labor Attache David Des Dicang mabilis namang nakikipag-ugnayan ito sa ating mga Philippine Overseas Labor Office sa iba’t ibang panig ng mundo sa ating mga embahada at konsulado ng Pilipinas. Palibhasa’y matagal ding naglingkod si Labatt Dicang sa Kuwait kaya maaasahan namin ang mabilis na pagtugon sa problemang ito ni Angelita na hindi makauwi at patuloy pang nagmumulta sa pananatili roon.
Bogus na Developer!
Magkaroon ng sariling mga tahanan… ito ang tanging pinakaaasam-asam ng ating mga OFW kung bakit pinipili pa nilang mangibang bayan, magtrabaho sa abroad at iwan ang pamilya sa Pilipinas.
Ngunit minsan nakatatapat sila sa mga sinungaling, mapagsamantala at walang pusong mga developer na pinangangakuan lamang nang pinangangakuan ang ating mga kababayan sa kabila ng malalaking halaga na kanilang naibayad na.
May mga modus operandi tayo ng mga nagpapanggap na developer na ito at kung paano nila niloloko ang ating mga kababayan.
Kung may reklamo po kayo sa mga binayaran na ninyo at patuloy na pangako ang inyong natatanggap, magtungo po kayo kaagad sa Bantay OCW at tutulungan namin kayo.



