Masigasig ang mga barangay By Jeany Lacorte October 6, 2016
Kapuna-puna ang ilang barangay partikular sa Barangay Holy Spirit sa Quezon City (QC) na napakaaktibo sa pagroronda sa gabi.
Nadaanan ko ang grupo ng mga tauhan ng isang barangay sa QC na masigasig na nag-iikot sa mga pangunahing kalsada at eskinita sa kanilang nasasakupan at sinisita ang mga menor-de-edad na mga pakalat-kalat.
Pati computer shops ay pinapasadahan ng ilang tauhan ng barangay na tila hinati-hati ang puwersa para maikutan ang buong barangay at masigurong walang karahasang mangyayari. Saludo tayo sa barangay na ito sa Quezon City na talagang nagtatrabaho ang kanilang mga tauhan para mapanatili ang kaayusan ng kanilang komunidad.
Nakakatuwa ring dumaan sa barangay na ito na nagsisilbing shortcut ng mga motoristang naiipit ng traffic dahil sa construction ng MRT7 sa Commonwealth Avenue dahil malinis na ang kalsada sa gabi.
Bago pa umupo si Pangulong Rodrigo Duterte ay nadadaanan na ng inyong lingkod ang alternate route na ito palabas ng Fairview hanggang sa makalabas ng Commission on Audit (COA) kung saan ay medyo magaan na ang daloy ng trapiko, pero talagang hindi ka makatakbo ng kahit 10 kph dahil sa dami ng tao sa kalsada na nag-iinuman, nagkukuwentuhan, nagkakantahan gamit ang videoke at nagkalat ang mga paslit at kabataang naglalaro kahit dis-oras na ng gabi.
Pero nitong nagdaang buwan ay nag-iba na ang ihip ng hangin. Lumuwag na ang kahit maliit na kalsada ay maaliwalas na nakakatakbo ang mga sasakyang pinipiling dumaan sa alternate route na ito dahil sa aktibong pagroronda ng mga tauhan ng barangay.
Isa pa lamang sa napakaraming barangay na aking nadadaanan mula Norte patungong Katimugang bahagi ng Metro Manila na araw-araw kong binabaybay papasok sa trabaho ang barangay na ito sa QC.
Natutuwa akong ipamalita ang pagbabagong nangyayari sa barangay na ito sa ilalim ng gobyernong Duterte upang pamarisan ng iba pang barangay sa buong bansa at nang sa gayon ay mamuhay tayo sa isang komunidad na matahimik at wala nang patayang mangyayari na hatid ng mga nalululong sa iligal na droga.
Saludo sa barangay na ito ang inyong lingkod at umaasa tayong mabigyang-pansin ni Pangulong Duterte, laloâ€™t higit ng inyong alkalde sa Lungsod Quezon ang nasimulan ninyong pagbabago upang mabigyan ng nararapat na ayuda na lalong magpapalakas sa inyong hangaring mapatahimik ang inyong barangay.
Kung masigasig ang ilang barangay sa QC,mukhang naging pabaya naman ang ilan mula nang ipahinto ng Korte Suprema ang pagpapatupad ng curfew sa mga menor-de-edad dahil nagkalat na naman ang mga bata sa ilang lugar sa Quezon City tuwing dis-oras ng gabi.
Kaya makikita na naman sa ilang pangunahing kalsada sa Lungsod Quezon ang mga nagkalat na mga kabataan na pagala-gala tuwing gabi na lumilikha lamang ng ingay.
Sana ang mga ganitong senaryo ay mawala na kahit pinagbawalan ang implementasyon ng curfew dahil kakayanin naman talagang madisiplina ang mga kabataang gumagala tuwing dis-oras ng gabi kung masigasig na nagtatrabaho ang mga tauhan ng barangay lalo na sa pagroronda.



