PAISTARAN: Paolo B., inaabangan na ng international press sa Tokyo Film Festival!
By Dondon Sermino October 19, 2016
Tuloy na tuloy na ang pagdalo ni Paolo Ballesteros, kasama sina Direk Jun Lana at Direk Perci Intalan, sa Tokyo International Film Festival. Lalaban nga ang pelikula ni Paolo na Die Beautiful sa naturang film festival sa Japan.
“Nagpaalam si Paolo. Matagal na paalamanan. Finally, pinayagan siya. Ang saya-saya namin kasi makakapag-red carpet siya. Makaka-attend siya ng presscon. Ang dami kasing international press na nagre-request ng interview sa kanya,” tsika ni Direk Jun.
May kinalaman ang interest kay Paolo ng international press sa tinatamasa niyang kasikatan dahil sa make up transformations. “Oo, at natatakot nga ako nung una na baka hindi matuloy. Nanghihinayang ako na baka hindi matuloy. Siyempre kababalik lang niya sa Eat Bulaga, tapos aalis agad siya.
“Mabuti na lang at pinayagan siya. Kasi ang dami talagang international press na naghihintay sa kanya, naka-schedule.
“Sa October 25 hanggang October 28 kami nasa Japan. So marami siyang mapupuntahan. Siniksik namin lahat ng pupuntahan niya, presscons, interviews at world premiere,” kuwento pa rin ni Direk Jun.
So, naka-gown ba talaga si Paolo sa red carpet?
“Yun nga ang tanong ko sa kanya. Eh, isu-surprise raw niya kami sa kung ano ang gagawin niya. Pero, magandang promo ‘yon, na mag-dress siya. Para mas mapansin siya. Eh, dun naman siya nakilala ng international press. Exciting yon for her, for him pala. Ha! Ha! Ha! Ha!”
Bakit madaming request na ma-interview si Paolo?
“Usually kasi kapag nasa main competition ka, nung time ni Uge (Eugene Domingo), meron talagang naka-schedule na interview. Usually dalawa ‘yon, maximum of three. But with Paolo, parang lagpas-lagpas ‘yung number of interviews. So, hindi ko nga alam kung paano isisingit.

“We’ll find out pagdating doon kung paano aayusin ang schedule niya.”
Pero, nalaman ba ng international press na ang sikat sa social media pagdating sa make up transformations na si Paolo, ang siya ring bida sa pelikulang Die Beautiful?”
“I think naman oo. Kasi nung sinubmit namin ‘yung parang press kit, kung saan pinapakilala namin kung sino ang artista, nakalagay doon ang achievements niya, kung paano siya nakilala.
“Aside from pagiging TV host, ‘yung galing niya sa pagmi-make up, ‘di ba? I think na-pick up na ‘yon doon.
“So, kumalat na rin ‘yung press kit namin sa international press, that’s why interesado talaga sila na ma-interview si Paolo.
“At saka, kinukuwento sa akin ni Pao, na kapag naglalabas siya ng make up transformation, the next day ang dami niyang email na natatanggap. Email na puro inquiries. So, marami talagang may interest sa kanya, kaya hindi na ako na-surprise na marami ang gusto na ma-interview siya sa Tokyo.”
Mukhang irarampa talaga nina Direk Jun at Perci ang pelikulang Die Beautiful ni Paolo sa iba’t ibang international film festival, ha?
“May isa pa kaming naka-schedule na main competition din, pero nili-limit namin muna this year, kasi hinihintay namin ang Metro Manila Film Fest, at sana makapasok kami. After ng MMFF, full blast ulit kami next year sa mga international film festivals.
“Pero sana makapasok kami sa MMFF. Naghihintay na lang kami kung ano ang resulta. Pero ang dami kasing gustong sumali, parang 53 lahat. Sabi ko nga, baka parang mas mahirap pang pumasok sa MMFF, kesa sa Tokyo Film Festival. Ha! Ha! Ha! Ha!
“Ang dami talagang gustong pumasok. At ang daming magaganda, ha!
“Kailangan din naman kasi ng malalaking artista sa MMFF. Hindi naman puwede na puro kami indie lahat. Kasi siyempre, baka sabay-sabay kaming mawala sa mga sinehan. Ha! Ha! Ha! Ha!
“So, kaya may Enteng… ni Vic Sotto na sasali. May Mano Po 7 ni Richard Yap, Jean Garcia, may Mighty Yaya ni Ai Ai delas Alas, may Septic Tank 2 si Uge, at marami pang iba. Ang Star Cinema, baka ‘yung kina Dingdong at Angelica Panganiban ang isali,” kuwento na lang ni Direk Jun.



