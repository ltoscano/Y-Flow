
Sereno, dapat bantayan ng mamamayan – Bayan

by Soliman A. Santos August 25, 2012

Si Sereno habang nanunumpa kay Pangulong Aquino, bilang bagong punong mahistrado ng Korte Suprema. (Malacanang photo) Nanawagan ang Bagong Alyansang Makabayan (Bayan) sa publiko na maging mapagbantay kaugnay ng pagkakatalaga kay Justice Ma. Lourdes Sereno bilang bagong punong mahistrado ng Korte Suprema. Sinabi ng grupo na hindi dapat ipagwalang-bahala ang pagiging malapit ni Sereno sa administrasyong Aquino.

Bagamat lumikha ng kasaysayan si Sereno bilang unang babaeng punong mahistrado, may mga kuwestiyon umano kaugnay ng independensya niya mula sa Malacanang.

Kung ang dating punong mahistradong si Renato Corona ay sinasabing pabor kay Gloria Macapagal Arroyo dahil sa kanyang pagboto, maaari din itong masabi kay Sereno. Ang rekord ng kanyang pagboto ay indikasyon ng kanyang independensya mula sa Palasyo, ayon kay Renato M. Reyes, Jr., pangkalahatang kalihim ng Bayan.

Bukod sa pagiging unang appointee ni Aquino sa Korte Suprema, duda ang Bayan kay Sereno dahil bagamat sang-ayon ito sa pamamahagi ng lupa sa Hacienda Luisita, pabor ito sa mas mataas na balwasyon ng lupa para sa asyendang pag-aari ng pamilya ni Aquino.

Naniniwala ang Bayan na ang opinyon ni Sereno sa umano’y makatarungang kompensasyon para sa Luisita ay pabor sa pamilya ni Pangulong Aquino na siyang nagtalaga sa kanya.

Sinabi pa ni Reyes na maaari pang ibalik sa Korte Suprema ang isyu ng balwasyon ng lupa lalo na kung hindi papabor sa mga Cojuangco-Aquino ang usapin sa mababang korte. Ang kaibahan ngayon, ani Reyes, ay maaaring mas kiling na sa mga panginoong maylupa ang nakaupong punong mahistrado.

“Kaya nararapat lamang na maging mapagmatyag ang publiko at magsasaka kaugnay ng usaping ito,” sabi pa ni Reyes.

Maliban sa usapin ng katarungang panlipunan tulad ng Luisita, kakaharapin din umano ng bagong punong mahistrado ang mga isyu ng karapatang pantao, kalikasan, soberanya at iba pang usaping konstitusyonal.



