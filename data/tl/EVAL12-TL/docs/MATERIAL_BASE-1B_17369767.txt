
KASANGGA SA NEGOSYO

“Two heads are better than one”- ‘Yan ang pinatunayan ng magkaibigang Pinay na magkasangga sa negosyo na sina Lilia Tiamzon at Irene Yatco.
Sa British Columbia sa Canada ay mayroong sikat na pahayagang Pinoy na Pinoy- ito ang Philippine Journal na pagmamay-ari ng magkaibigang Lilia Tiamzon at Irene Yatco.
Matagal-tagal na ring magkaibigan sina Lilia at Irene nang maisipan nilang itatag at simulan ang Philippine Journal.
Ayon kay Irene, bata pa lamang siya ay pangarap na niyang magsulat sa isang pahayagan kung kaya’t hinikayat niya ang kaibigang si Lilia na pasukin ang negosyong may kinalaman sa publikasyon.
Sa pagtutulungan ng dalawa ay nabigyang buhay nga ang Filipino newspaper na Philippine Journal, na sumisimbolo hindi lamang ng pagkakaibigan bagkus ay ng katuparan ng isang pangarap at paglilingkod sa komunidad.
Ayon sa dalawa, dugo at pawis ang naging puhunan ng kanilang pahagayan. Si Irene ang nakatoka sa pagsusulat habang si Lilia naman ang naging abala sa paghahanap ng advertisers.
Bagama’t noong una ay marami ang humusga at humula na hindi magtatagumpay at magtatagal ang nasabing journal, hindi nagpatinag ang dalawa, bagkus higit nilang dinoble ang kanilang pagsisikap para sa kanilang publikasyon.
“All the Filipino sounding words natawagan ko, I made a directory of them, that’s how we started sa journal advertising, until we developed our credibility, then they started recognizing the newspaper.” Kwento ni Lilia.
Minsan rin silang dumating sa puntong katakot-takot na hirap at problema ang kanilang kinaharap at aminado silang dahil dito ay tila ninais nilang sumuko at itigil na lamang ang pahayagan. Ngunit dahil sa pagmamahal sa trabaho at kagustuhang makatulong sa ating mga kababayan ay ipinagpatuloy nila ang kanilang nasimulan.
Hindi nagtagal, inani ng magkaibigan ang bunga ng kanilang mga pagpapagal, ang dating labing-anim na pahina ng Philippine Journal ay naging apatnapu’t dalawa. Lumawak rin ang sirkulasyon nito at kinilala ng marami.
Sa pagtagal pa ng panahon at sa higit na paglalim ng pagkakaibigan nina Lilia at Irene, nadagdagan rin ang kanilang pagkakakitaan.
Kung sa umaga ay pagsusulat ang ginagawa nila, sa gabi naman ay abala sila sa kanilang restaurant- Ang Saigon Fusion, na nabigyan ng parangal na consumer choice award.
Tunay ngang napakalayo na ng narating nina Lilia at Irene, at para sa kanila-determinasyon, matibay na samahan at matinding pananalig sa Maykapal ang susi ng kanilang tinatamasang tagumpay.



