KINAPOS!
By Ramil Cruz July 30, 2016 Disgrasyang nag-collapse sa endgame ang Philippine national youth team kontra South Korea 93-85 kahapon sa 24th FIBA (International Basketball Federation)-Asia Under-18 Junior Men’s Championship quarterfinals sa Twelve Thousand People Sport Hall-Azadi Sport Complex sa Tehran, Iran.
Ang masaklap na kabiguan ng six-time gold medalist Filipinos sa three-time gold winner Koreans ang nagsipa na rin sa una na makasulong sa 13th FIBA World U19 Championship 2017 sa darating na Hulyo 1-9 sa Cairo, Egypt. Top three finishers lang sa FIBA-Asia ang mga susulong sa nabanggit na FIBA World.
Ang senaryo’y naglagay na lamang din sa Pinoy quintet sa pakikipaglabu-labo para sa fifth-eight place ng 12-nation, 10-day meet na titiklop na bukas.

Nagtatrangko pa ang ‘Pinas ng double digits sa halftime at abante ng pito sa final quarter bago ang nakakaturete at pamatay na sinaboy na 11-0 ng mga Koreano, tinrangkuhan nina big men Han Seunghui at Ha Yungi na may combined 44 points sa 17-for-27 (63-percent) shooting karekado pa ang 15 rebounds.
Minalas ang Pilipinas sa second quarter, nang si Joshua Sinclair ay hinamon ang tatlong Korean defenders, kung saan itinago niya sa likod ang bola bago nagpakawala ng floater, 45-43. Pero, nasaktan ang kanyang braso nang mag-landing, na ang isang Korean player ay sinubukang kumuha ng foul sa Pinoy dribbler. Kinailangang lisanin ni Sinclair ang laro.
Sa kabila ng nangyari, hindi nawalan ng pag-asa ang mga Pinoy at nagawang isara ang halftime sa tablahang iskor, 47-47.
Si Jolo Mendoza ay may 14 points sa first half habang si Seunghul Han ng Korea ay may 24 markers naman.
Ang Batang Gilas ay umalagwa sa fourth, nang magpakawala ng 7-0 run – – tungo sa 80-73 abante, 4:10 nalalabi.
Pero, trumabaho si Yungi Ha, pinakamatangkad sa East Asian squad sa taas na 6-foot-8, nang magkasunod na tres ang itarak at ilapit sa 80-79 ang Korea, na sinundan ng 11-0, run.



