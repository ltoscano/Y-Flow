
MGA LECHE FLAN AT HINDURUPOT SA PALASYO

“HAYAAN na ninyo sila, konti lang naman ang nagrereklamo sa pagtaas ng pamasahe sa LRT at MRT 3!”
“Hindi lamang naman Metro Rrail Transit-3 o Light Railway Transit-1 at 2 ang pwedeng sakyan ng mga pasahero, may mga bus, jeep at taksi!”
“Eh, ano ba naman kung matindi ang bayo ni bagyong Yolanda, buhay pa naman kayo, hindi ba?
“Hindi nagkukulang ang gobyerno sa pagtulong sa mamamayan at hindi totoo ang mga bintang ng kritiko na pabaya ang aming administrasyon.”
Ilan lang ito sa mga sinabi ng mga opisyal sa Malacañang sa pangunguna mismo ni Pangulong Benigno Aquino III.
‘Yung nasa pangatlo.
Sinundan niya na hindi raw siya nagpupunta sa lugar ng kalamidad o sa mga burol dahil hindi naman niya kilala ang mga biktima?
‘Yung naunang dalawa ay sagot ni PCOO Sekretari Herminio “Sorry” Coloma. Samantalang ang huli ay regular na sagot nina Edwin Lacierda at Abigail Valte tuwing nasusukol sila ng mga tanong mula sa bayan.
Mga LECHE FLAN at HINDURUPOT na mga sagot mula sa Malacañang!
Nakapapanindig balahibo!
Patapos na at lahat sa kanilang termino, paltos at sablay pa rin kung magsasagot ang mga pabaya at inutil sa rehimeng Aquino.
Wala na ba talaga kayong kahihiyan mga naging Don at Donya sa maikling panahon?
Nasabi na natin na okay lang na mataas ang bayad-serbisyo.
Pero ‘yun ay kung masaya, kampante at ligtas ang biyahe o kaya ay mabilis ang balik-serbisyo ng mga namamahala sa ahensya ng gobyerno.
Hindi eh!
Kaletsehan ang ginawa ni DOTC sekretari Emilio Joseph Abaya aka Sek Jun. Tatak militar ang kanyang ginawa na pagtaas-pasahe sa MRT-3 at LRT.
Itinaon sa abala ang sambayanan dahil magpapasko at sasalubong sa Bagong Taon kaya halos hindi ito napagtuunan ng pansin.
Onli in da Pilipins na bulok na ang serbisyo. BALETODO/ED VERZOLA



