
Tagalog News: Ika-24 na Naliyagan Festival pormal nang binuksan sa probinsya ng Agusan del Sur

June 12, 2016 Jennifer P. Gaitano

PROSPERIDAD, Agusan del Sur, Hunyo 12 (PIA) - Pormal nang binuksan nitong linggo ang ika-24 na selebrasyon ng Naliyagan Festival sa probinsya ng Agusan del Sur kasabay nang pagdiriwang ng ika-49 na anibersaryo sa pagkakatatag ng nasabing probinsya.
Dinaluhan ito ng mahigit isang libo katao na binubuo ng mga local officials, heads and representatives of government agencies, academe, pribadong sektor at media na ginanap sa Naliyagan Cultural Center main stage nitong bayan.
Ayon kay First District Congresswoman Ma. Valentina Plaza, may ibat-ibang aktibidades na inihanda ang lokal na gobyerno at Naliyagan Foundation mula Hunyo 12 hanggang Hunyo 17 sa taong ito.
Anya, ang ibig sabihin ng salitang Naliyagan ay pinakanatatangi at pinakamamahal. Isa umano itong pagdiriwang kung saan ang ibat-ibang tribu sa buong river valley ng Agusan del Sur ay magtitipon-tipon at magpapakita ng kanilang kultura sa pamamagitan ng sayaw, kanta, mga produktong agrikultura at cottage industries na gawa nila na sya ring magpapatunay sa mayaman nilang kultura at tradisyon.
Dagdag pa ni Cong. Plaza, layon ng nasabing selebrasyon na mabigyan ng pagkakataon ang mga IPs na makahalubilo sa ibang komunidad, makilala sila at maging mas progresibo pa.
Samantala, inaanyayahan din ni Dr. Manuel Rosaut Jr., ang kasalukuyang chairman ng Provincial Tourism Council ng probinsya ang mga Caraganons na dumalo at makisama sa kanilang mga pagidiriwang. Kabilang sa magiging highlight anya ang Bae Naliyagan 2016 (talent showdown); Naliyagan Cultural Show; Naliyagan Acoustics; 8th Naliyagan Bauto Race; Naliyagan Street Dancing Competition; Naliyagan Fireworks Display at Naliyagan Rave and Foam Party gabi-gabi.
Dagdag pa ni Dr. Rosaut na mahigpit ang seguridad na pinapatupad ng mg kapulisan at kasundaluhan at iba pang law enforcement agencies para maging maayos at payapa ang selebrasyon.
Napag-alaman din na bilang pagtatapos ng selebrasyon sa Hunyo a-dese-syete ay gaganapin rin ang State of the Province Address (SOPA) ni Gov. Adolph Edward “Eddiebong” Plaza. (JPG/PIA-Caraga)



