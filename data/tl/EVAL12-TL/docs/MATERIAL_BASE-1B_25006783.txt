Aquino, pinatatalsik dahil sa paglapastangan sa Saligang Batas

ni Ronn Joshua C. Bautista
Panahon na para patalsikin si Pangulong Benigno Aquino III matapos magtala ng 116 na kaso ng kurapsyon at balewalain ang soberanya ng bansa, ayon sa mga impeachment complaints na inihain laban sa kanya.
Matapos ang sunud-sunod na kilos-protesta kontra sa maanomalyang Disbursement Acceleration Program (DAP) at pagbabalik sa mga base militar ng US, nagsampa ng magkakahiwalay na impeachment complaint ang grupong Bagong Alyansang Makabayan (BAYAN), Youth Act Now, at Makabayan Coalition, na agarang inendorso ng Makabayan bloc sa Kamara noong ika-21 hanggang 24 ng Hulyo.
Sa 23-pahinang impeachment complaint, nanawagan ang Youth Act Now na patalsikin si Aquino sa bisa ng mga kasong culpable violation of the constitution, betrayal of public trust, at graft and corruption.
Nakasaad sa inihaing petisyon na ninakaw umano ni Aquino ang kapangyarihan ng Kongreso na pamahalaan ang pambansang badyet nang gamitin niya ang DAP para sa 116 na mga proyekto na hindi nakasaad sa General Appropriations Act (GAA).
Matapos ideklarang unconstitutional ng Korte Suprema ang DAP, naglabas ang Department of Budget and Management (DBM) noong ika-15 ng Hulyo ng listahan ng 116 na proyektong pinaggamitan umano ng programa. Kabilang dito ang P625 milyong nationwide survey ng Department of Agrarian Reform, P500 milyong media campaign ng Department of Tourism, at P238 milyong communications upgrade ng Malacanang.
Sa tatlong taong implementasyon ng programa, nakakalap si Aquino ng halos P144 bilyon mula sa iba’t ibang ahensya ng gobyerno para umano sa mga “priority projects” ng Palasyo.
Batay sa panuntunan ng Korte Suprema, hindi umano maaaring gamitin ng Pangulo ang ilang pondo sa ilalim ng DAP dahil hindi ito “savings,” taliwas sa sinasabi ni Aquino. Sa paliwanag ng Korte, ito raw ay pondo ng ilang proyekto sa GAA na hindi pa inilalabas ng DBM. “[T]o consider unreleased appropriations as savings would seriously undercut the congressional power of the purse,” ayon sa Korte Suprema.
Alinsunod sa Article 220 ng Revised Penal Code at Section 3 ng Anti-Graft and Corrupt Practices Act, isang porma ng kurapsyon ang walang pahintulot na paglilipat, o technical malversation, ng pondo ng gobyerno sa iba’t ibang proyekto.
“The DBM list strengthens our claim that DAP is nothing more than presidential pork with very little benefit for the poor and the entire economy,” nakasaad sa pahayag ng BAYAN.
Sa inihaing petisyon ng Makabayan Coalition, nilapastangan umano ni Aquino ang soberanya ng bansa nang bigyang pahintulot niya ang malaya at libreng paggamit ng mga Amerikanong militar sa mga base ng bansa sa ilalim ng Enhance Defense Cooperation Agreement (EDCA).
Liban sa paghingi ng pahintulot mula sa Senado, malinaw na ipinagbabawal sa Section 25, Article XVIII ng Saligang Batas ang mga dayuhang base militar, troops, o pasilidad facilities sa bansa.
“[Aquino] has opened the door to the return of US military bases, committing] culpable violations of the Constitution and betrayal of public trust. He must be impeached,” ani Alliance of Concerned Teachers Party-list Representative Antonio Tinio.
Nakasaad sa Section 1, Article XI ng 1987 Saligang Batas na maaaring patalsikin ang pangulo batay sa kaso ng culpable violation of the constitution, betrayal of public trust, graft and corruption, bribery, treason, at iba pang high crimes.
Maaaring magsampa ng impeachment complaint ang sinumang indibidwal o grupo, na inendorso ng isang kongresista. Isang-katlong boto mula sa Kamara ang rekisito upang umusad ang reklamo sa Senado.
Nauna nang binalewala ng ilang kaalyado ni Aquino ang mga inihaing reklamo dahil higit umanong marami ang kapartido ng pangulo na hindi bababa sa 111. Samantalang kailangan ng Makabayan Block ng 90 boto mula sa kabuuang 292 kongresista.
“Beyond the numbers game, the call to oust Aquino is all about demanding accountability from the President,” ani Kabataan Party-list Representative Terry Ridon.
Bagaman tila suntok sa buwan ang impeachment ni Aquino sa Kongreso, isang moral na responsibilidad pa rin ang impeachment na maisasakatuparan lang sa pagkilos ng mga mamamayan sa labas ng Batasan, paliwanag ni Bayan Muna Party-list Representative Carlos Zarate
“Hindi man ito magtagumpay sa Kongreso, ang kasaysayan at taong bayan pa rin ang huling huhusga,” ani Zarate.



