
DAPAT MANAGOT ANG MGA PORKY PIG

SANA matulad ang Pilipinas sa Indonesia at Singapore — dalawang bansa na seryoso sa kampanya laban sa katiwalian sa pamahalaan.
Ang Komisi Pemberantasan Korupsi (KPK) or Corruption Eradication Commission ng Indonesia ay nakapag-convict ng 68 lawmakers, 6 ministers, 8 governors, 29 mayors, 8 justices, 4 ambassadors, 1 central bank governor, at 4 judges mula 2004-2012. ‘Yan ay ayon sa Facebook post ni Bernardo Bernardo.
Sa Singapore diumano, 142 corrupt ministers at mga opisyal ang dinampot at inaresto sa isang araw noong 1982 nang ipatupad ang kanilang Lokpal Bill. Ayon ‘yan sa FB post ng Pockets of Kindness, pero baka ‘di reliable ang impormasyon dahil may nakasulat doon na wala raw taxes na binabayaran ang mga tao sa Singapore ngunit meron naman talagang progressive tax hanggang 20%.
Pero, ang nais ko lang na idiin ay ‘yung kahalagahan na panagutin ng pamahalaan ang mga may sala … kahit sino pa sila.
Sayang ang pagkakataon na mapatino na natin sa wakas ang pagpapatakbo ng pamahalaan. Kakaiba na kasi ang nangyayari ngayon sa atin. Gising ang diwa ng mga Filipino laban sa katiwalian at korapsyon.
Nandyan ang petisyon ni Dinna Dayao sa change.org para hingin sa mga opisyal ng gobyerno na mag-public transport kahit minsan sa isang buwan para maranasan naman nila ang pang-araw-araw na paghihirap na dinaraanan ng ordi-naryong mamamayan. Umaasa si Dinna na dahil personal nilang naranasan ay masosolusyunan nila ang mga pahirap na ito.
At bakit nga hindi? Iba kasi ‘pag nakasakay lang parati sa naka-aircon na SUV o mamahaling sasakyan na isolated ang mga sakay nito at bulag at bingi sa mga kaganapan sa lansangan.
Kailangan din nilang maranasan ang kalbaryo ng kanilang mga botante. Kailangan nilang mangawit at mapawisan sa haba ng pila sa mga MRT at LRT tuwing rush hour. Kailangan nilang makipagsikuhan sa paghabol para makasabit sa mga dyip at bus.
‘Yan lang ang tanging paraan, para kay Dinna, para seryosohin at pagsikapan ng ating mga opisyal na patinuin ang pagpapatakbo ng pamahalaan para sa ikabubuti ng mas nakararaming mamamayan.
Meron din ‘yung panawagan nina Ito Rapadas at Peachy Ral-lonza Bretana na Million People March to Luneta. Paliwanag ni Peachy na hindi siya ang nagpa-simuno nito. Siya lang ang nag-suggest ng petsa kung kailan gaganapin ang panukala ni Ito Rapadas na siyang may ideya nito na sinulat niya sa kanyang status sa Facebook.
Lahat ng pagbabagong ito ay dulot ng social media. Kaya mahirap nang maisahan ang kaawa-awang Filipino.
Kayo rin … baka mamaya niyan mas lalong lumakas ang panawagan ng bayan sa change.org ni Inday Espina-Varona na i-abolish na ang Kongreso!



