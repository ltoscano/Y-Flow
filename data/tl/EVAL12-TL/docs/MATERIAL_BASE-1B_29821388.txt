CONG. SAMUEL DULDULAO PAGDILAO

NOONG una nating makita at makilala si ACT-CIS party-list Congressman Samuel D. Pagdilao aka “Sammy” ay hindi natin inakala na aabot siya bilang mambabatas sa Kongreso ngayon.
Tahimik sa lahat ng oras ngunit matikas. Walang kibo ngunit matalas.
Noon ay ayudante pa lamang si Ka Sammy ni Kalihim Fidel V. Ramos na nangangampanya sa pagka-Pangulo ng bansa. Nang maging President si FVR, natoka si Pagdilao sa tanggapan ni dating Interior secretary Rafael M. Alunan, sa DILG-PNP.
Unti-unti ay nabigyan siya ng tungkulin. Bilang Hepe ng Caloocan City Police, napili siya sa 10 Most Outstanding Policeman of the Year ng Metrobank-Jaycees.
Naging provincial director ng lalawigan ng Cavite. Mula roon ay nagkapuwang ang pagkikita namin ng ilang taon. Sa muli naming pagtatagpo, siya na ang HEPE NG CIDG-PNP!
Hindi biro ang pamumuno ni Cong. Sammy sa PNP. Bawat lugar na matunguhan, kahit kilalang pugad ng mga walanghiya na kriminal ay nagiging tahimik. Sabi nga ng mga residente, sa kamay ni Cong. Pagdilao, “we feel very free and secured” mula sa mga kriminal ng lipunan.
Nangyari iyan sa Cavite, Caloocan City at buong CAMANAVA. Mas naawa pa nga tayo sa kanyang mga pulis na abusado at utak-kriminal.
Maraming pulis ang sinibak niya at sinuspinde kaya nagsitino sa kanyang liderato ang maraming pulis kasama na ang huli niyang asignatura sa CIDG.
Natural na lider si Cong. Samuel Pagdilao. Ngayong kongresista siya kahit mula sa ACT CIS party-list, talo pa niya ang mga senador dahil mula dulong Luzon hanggang Mindanao ay hinihiling ang kanyang pagtulong.
Napapasok niya ang mga lugar na hindi man lamang napapasyalan ng marami nating senador!
Bago siya naupo sa Kamara ay nagkausap kami sa PROMEDIA NEWS FORUM at nasabi niya sa tropang media noon, gusto niyang tulungan ang mga pulis at sundalo para maitaas ang antas ng pagtupad sa kanilang mga tungkulin.
Gusto niyang itaas ang uri ng kanilang pamumuhay. Gusto niyang mabigyan ang maraming militar at pulis ng disenteng buhay at bahay.
Sa kanyang pagtupad bilang representante ng pulisya at militar, nabigla siya dahil ang mga kababayan natin sa iba’t ibang sulok ng ating bansa ay umuugnay sa kanya.
Hindi maputol ang pagdagsa ng mga ordinaryong kababayan natin mula Luzon, Visayas at Mindanao ang humihingi ng makabuluhan at totoong tulong. Daming peke, ‘di ba?
Dahil sa nakita at naranasan ng kanyang mga natulungan, nabuo ang simpatiya, solidong suporta nila kay Cong Sammy Pagdilao.
Anila, “kung kongresista lang ay naiikot niya ang buong bansa para tumulong, bakit hindi siya gawin na SENADOR NG BAYAN?” Ako ay sang-ayon. KAYO PO?



