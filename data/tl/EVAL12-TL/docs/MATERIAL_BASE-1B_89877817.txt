TAMBAY SA TUWID NA DAAN

WHAT went wrong? Ito, parekoy, ang naging katanungan ni Pangulong Noynoy Aquino sa kanyang mga alipores nang malaman nito na mahigit 12 milyong Filipino na pala ang walang trabaho!
Ibig sabihin, hindi lang ang sambayanan ang naniniwala rito sa survey ng SWS…kundi maging ang Pangulo mismo!
Kung ang nasabing bilang ng mga istambay o walang trabaho ay may asawa at kahit tig-dalawang anak lang, nangangahulugang halos 50M Filipino pala ang natataranta kung saan hahagilap ng pagkain sa tuwing sasapit ang umaga, tanghali at hapunan! Whew! Maliban pa ‘yan sa mga may trabaho ngunit kapos naman ang kinikita!
Tangna! ‘Yan na nga ba ang sinasabi natin, na kahit anong “retoke” ang gawin ng Palasyo para ipangalandakan ang “Matuwid (kuno) na Daan” ay hindi talaga kayang pagtakpan ang katotohanan!
Isipin kaya natin, parekoy, kung gaano kasaklap tingnan na ang magkabilang tabi ng isang “kalsadang matuwid” ay namumulaklak ng mahigit 12M istambay? At sa kanilang likuran ay karay-karay ang nasa 50M miyembro ng kanilang pamilya na umiiyak dahil sa gutom!
Susmaryosep!
Kaya kung ako kay PNoy ay itikom na ang kanyang bibig sa kababanggit ng Matuwid na Daan. Bagkus ay ayudahan na muna nila ang nasa 50M Filipinong nagugutom sa tabi ng daan!
Kahit anong arithmetic kasi ang aking gawin ay imposibleng hindi magugutom ang buong pamilya nang walang trabaho! Maliban na lang kung ang mga ito ay naging magnanakaw, nagbebenta ng iligal na droga, nangangalkal ng basura o namamalimos sa mga kalye!
Derpor, ito lang ang magiging resulta ng pamilian: 50M magnanakaw? 50M pusher? 50M magbabasura? O 50M mamamalimos?
Sandali nga pala, mahal na Pangulo, doon sa tanong mo na “what went wrong?” Ang pagkahalal mo po ang naging napakalaking pagkakamali ng mga Filipino!
‘Yan ang mariin kong paniniwala!



