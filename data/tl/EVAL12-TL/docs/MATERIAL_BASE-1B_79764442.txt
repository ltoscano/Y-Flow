WALANG KINIKILALANG RASON

SA talumpati ni Pangulong Benigno Aquino III sa Boston, Massachusetts noong Lunes, sinabi nito na sina dating Pang. Ferdinand Marcos at mga kaalyado nito ay maihahalintulad sa asong ulol na walang sinasanto noong panahon ng Martial Law. At dahil biktima sila ng panahon ng diktadura kung saan napatapon ang kanilang pamilya sa ibang bansa at napatay ang kanyang amang si ex-Sen. Benigno Aquino, Jr. sa Manila International Airport noong 1983 ay gaganti siya sa pamilya Marcos.
Para sa mamamayan, hindi tama ang ginagawa ni Pang. Noynoy na pagganti dahil tila ginagamit niya ang kanyang posisyon para sa pansariling kapakanan o kapakinabangan. Paghihiganti ba ang hustisya sa pagkamatay ng kanyang ama? Tila napakababaw naman ng pag-iisip ni PNoy kaya ginagamit niya ang kanyang puwesto upang mapasunod ang lahat, kabilang na ang Korte Suprema na kapantay niya sa kapangyarihan?
Kaya rin pala gustong-gusto niya ang term extension ay upang maisakatuparan niya ang kanyang masamang balak na paghihiganti. Hindi kaya si Noynoy ang dapat ikumpara sa asong ulol at walang kinikilalang katwiran? Ano ba ang mapapala niya sa term extension? Makapaghiganti? Baka naman mapayaman ang kanyang sariling bulsa at mga alipores niya at maghirap nang todo-todo ang mga Filipino.
Gawin sana niya ang gusto niyang term extension kung nakikita at nararamdaman niyang gusto pa siya ng mamamayan ang mga pinaggagagawa niyang kabulastugan. Para sa kanyang kaalaman, sukang-suka na ang taumbayan sa sinasabi niyang economic growth gayung namamatay na sa gutom ang mga mamamayan, naghirap ang ilang dating nakaririwasa at patuloy na naghihirap ang mga dating mahihirap.
Tanging KKKK niya ang nagpapasasa sa perang pumapasok sa kaban ng yaman ng bansa.
Ang sinasabi niyang economic growth ay “focused” lang sa kanyang bulsa at sa mga nagngangatngat sa kanyang tenga at humahalik sa kanyang mga paa. Ang mga taong nakapaligid sa kanya ang mga asong ulol na walang hinangad kung hindi ang kanilang sariling kapakanan at hindi ang sa taumbayan na nagluklok kay PNoy sa puwesto.
Aminin man o hindi ni Pangulong Noynoy, hindi lang sa Genuine Opposition siya may utang na loob sa kanyang pagkakapanalong senador noong 2007 kundi maging kay Sen. Ferdinand “Bongbong” Marcos na hindi tumanggi sa pakiusap na dalhin siya sa kanilang rehiyon upang manalo.
Sa ganitong pagkakataon, tila ang kasalukuyang Pangulo ang maikukumpara sa asong ulol na walang kinikilalang rason sapagkat ang mga tumulong sa kanya tulad ni Manila Mayor Joseph Estrada at mga kapartido upang maluklok sa Senado kahit wala siyang ginagawang maganda o nai!!pasang batas noong nasa Mababang Kapulungan ng Kongreso ang kanyang kinakahulan at ang iba naman ay kanyang kinagat. PAKUROT/LEA BOTONES



