DENR: Nagbenta ng Zambales soil mananagot By Lhean Angeles July 28, 2016 ‘Its horrible”!
Ito ang naging reaksyon ni Department of Environment and Natural Resources (DENR) Secretary Gina Lopez sa naging pagbubulgar ni Zambales Governor Amor Deloso na ang mga ginamit na lupa ng mga China sa reclamation ng Scarborough Shoal ay nagmula sa tatlong kabundukan ng Zambales.
Ayon kay Lopez, bumuo na sila ng special Investigating team upang mag-imbestiga sa nasabing pangyayari at kailangang managot kung sino man ang mga naging sangkot dito. Ayon kay Lopez, hindi niya palalampasin ito at hindi na dapat mangyari uli.
‘We should not allow our soil and rock to be out.. we will find out whoever involved in this kung sino ang nagbigay ng mga permit,” ayon kay Lopez.
Matatandaang ibinulgar ni Deloso isa sa naging sanhi ng nangyaring malawakang pagbaha nitong nakaraang bagyo ay dahil sa pagbaba ng lupa sa mga kabundukan ng Zambales na ayon sa gobernador ay hinakot at pinudpod ng mga intsik upang dalhin sa Scarborough Shoal at gawing reclamation area.
Itinuro nito si dating Zambales Gov. Hermogenes Ebdane, na siyang nagbigay ng pahintulot nang pagbebenta ng lupa at malalaking bato mula sa Zambales na ginamit ng China sa mga reclamation projects nito sa mga inaagaw nitong mga isla at bahura na inaangkin ng Pilipinas sa West Philippine Sea.
Si Ebdane isang retired general at naging PNP chief at National Defese secretary noong panahon ni dating Pangulong Gloria Macapagal-Arroyo.



