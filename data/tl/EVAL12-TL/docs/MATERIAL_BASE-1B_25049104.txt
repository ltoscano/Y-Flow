POPULASYON HINDI EKONOMIYA ANG LUMALAGO

NAGKUMPISAL ang World Bank kamakailan na mali ang nagawa nitong pagtataya na paglago ng ating ekonomiya para sa taong ito matapos matuklasan na mali pala ang binabasa nilang datos.
Lumabas na ang napagbatayan pala ng kanilang maling pagtataya ay ang lumalagong populasyon ng Pilipinas at hindi ang ating ekonomiya.
Sa pag-amin na ito ng World Bank ay dapat maghunos-dili ang administrasyong Aquino sa patuloy na pagyayabang na lumalago ang ating ekonomiya.
Malinaw hindi lang sa mamamayan kundi sa mga dayuhang bangkero na ang nagtatamasa lang ng sinasabing paglago ng ekonomiya ay ang 40 pamilya na may kontrol sa 76 na porsyento ng yaman ng bansa.
Dahil sa lisyang hatian ng yaman na kinukunsinti ng administrasyong ito, mahigit sa 25 milyon sa ating mga kababayan ang nabubuhay sa P40 lang sa isang maghapon.
Bukod sa pagiging ganid ng mga naghaharing pamilya, ang kahirapan ng taumbayan ay pinalalala ng pagnanakaw at pagsasamantala sa poder na ginagawa ng mga pul-politiko at mga matataas na opisyales ni Pangulong Benigno Simeon Aquino III.
Ilan sa mga pinagpapasasaan ng mga lintang ito ay ang Priority Development Assistance Fund na mas kilala sa mabahong taguri nito na pork barrel at ang Disbursement Acceleration Program.
Bukod pa ito sa limpak-limpak na bonus na pinaghahatian ng mga matataas na opisyal ng pamahalaan at korporasyon ng estado.
Uulitin ko ang lumalago sa ating bayan ay ang populasyon at ang bulsa ng mga walanghiyang pul-politiko’t kapitalista, hindi ang ekonomiya ng bansa o ang ordinaryong kabuhayan ni Juan dela Cruz.

Hindi natin dapat makalimutan ang isyu ng PDAF kahit na lumutang ngayon ang usapin tungkol sa DAP. Sa ngayon ay malinaw na sa lahat ang kawalang batayang matuwid ng pork barrel sapagkat ito ay malinaw na tukso para gumawa ng kawalanghiyaan ang isang pul-politiko.
Ang DAP sa kabilang banda ay kailangan pa nating himayin bagama’t may mga hibo ito ng pagiging katulad ng PDAF.
Ika nga, ayusin muna natin ‘yung maaari nang ayusin ngayon bago tayo kumuha pa ng ibang aayusin.

Sa pagkakataong ito ay tamang muli si Senadora Miriam Defensor Santiago ng kanyang sabihin na tanga lang ang naniniwala na walang ibig sabihin ang ginawang medical mission ng sektang Iglesia ni Cristo kamakailan na pumerwisyo sa libo nating kababayan sa Kalakhang Maynila. Sabi kasi ng Malakanyang, walang bahid pulitika ang ginawa ng INC.
“There is a message behind the INC event today. If you are a politician and you don’t get it, you are a fool,” diin ni Santiago.
May mga nagsabi na ang ginawang ito ng pundamentalistang sektang ito ay isang pahaging kay PNoy na umayos sa pakikitungo sa mga kasapi nila sapagkat kaya nilang magmobilisa ng tao at paralisahin ang Kalakhang Maynila.



