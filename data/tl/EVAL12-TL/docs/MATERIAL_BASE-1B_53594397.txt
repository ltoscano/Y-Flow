Isang pirma lang po para sa Kulê*

ni Kevin
Marahil nakasalubong mo na ako.
Sa iyong mga klase, tambayan, o kaya sa daan papunta sa sunod mong klase o pauwi, para istorbohin ka at sampolan ng praktisado kong spiel. Bago tayo magkahiwalay, marahil nakuha ko na ang kailangan ko sa ‘yo—ang pinakaiingatan mong pirma.
Kami iyong mga estudyanteng may mga hawak na bolpen at folder na umaali-aligid at paikot-ikot sa campus. Pambungad namin ang mga katagang, “Hello po ate,” “Hi kuya,” o “Excuse me po sir/mam, pwede pong mag-RTR?”
Mahigit isang linggo nang nakakalat ang buong kasapian ng Kulê sa UP para mangalap ng 12, 000 pirma galing sa mga estudyante. Kailangan kasi ito upang pahintulutan ng Board of Regents ang Kulê na itaas sa P72 mula P40 ang singil para sa pahayagan.
Maraming mga karanasan ang Team Kulê sa araw-araw na pakikisalamuha namin sa mga estudyante ng UP Diliman. Meron sa aming talagang inaayos pa ang porma at hitsura para madaling makakuha ng simpatya. Meron din iyong pagpapa-cute o pagpapaawa naman ang gameplan sa pagkuha ng pirma. Gano’n talaga, kanya-kanyang diskarte kami sa pangungumbinsi.
Maraming handang gawin ang Team Kulê makuha lang ang pinagpipitagan mong pirma. Minsan nga, naisip namin ng isang kagrupo na pumasok sa mga UP jeep, isa-isang lagyan ng petition form ang kandungan ng bawat pasahero at saka makikiusap: “‘te, ‘te, pirma lang ‘te”—pero biro lang naman.
Aaminin kong hindi biro ang pinasok naming gulo.
Dagdag kapaguran din kasi sa dati nang nakakapagod na buhay Kulê ang kampanya. Subalit nakakagaan ng loob na mayroong mga estudyanteng madaling makausap at walang pag-aalinlangang sinuportahan ang Kulê.
Siyempre mayroon ding mga mahirap kumbinsihin. Hindi raw sila sang-ayon sa mga paninindigan at pinaniniwalaan ng pahayagan kaya’t hindi sila pipirma. Mayroon din iyong parang ‘di kami nakikita—maaaring lunod sa kanilang ginagawa, may mabigat na pina!!pasan o sadyang walang pakialam. Mayroon ding ayaw sa P32 na dagdag bayarin.
May ilang nagsasabing kalabisang tanggihan ang panukalang dagdag singil ng Kulê. Sa bagay, ano lang ba ang mabibili ng P32 sa kasalukuyan? Isang bonggang pancit canton combo, dalawang IMMORTAL TEXT15 promo o kaya dalawang set ng readings.
Pero higit sa ganitong angas ay ang higit na mataas na antas ng pagpapaliwanag.
Tunay na maraming pagtatalo at kritisismo ang bumabalot sa Kulê—mula pa noon hanggang sa ngayon. Mahaba at mayaman ang kasaysayan nito bilang institusyong pangmag-aaral. At bagamat kilala ang pahayagan sa matapang at matalas nitong uri ng pamamahayag, “walang iisang Kulê” sapagkat bawat termino’y may sarili nitong tatak.
Marahil nakasalubong mo na kami.
Hindi man tayo lubusang magkakilala, pinag-uugnay tayo ng pagiging kapwa estudyante ng UP—at nang pananagutang ipagpatuloy ang mga institusyong pangmag-aaral na tumulong humubog sa kasaysayan ng ating pamantasan at ng lipunan.
Ngayong 2012, kasalukuyang ipinagdiriwang ng pahayagan ang ika-90 taon nito. Kalakip ng bawat pirmang aming nakakalap ay ang pag-asang magpapatuloy ang institusyon sa paglilingkod sa mga iskolar ng bayan ngayon at sa hinaharap.
PS Tao rin naman kami at napapagod. Kaya kung may org ka o klaseng hindi pa nakakapirma, i-text mo lang ako—09166052559—at buong giliw kaming aatak saanmang panig ng UP.



