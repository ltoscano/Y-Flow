Mabilis na imbestigasyon sa US Embassy violence By Jun Tadios October 22, 2016
Mabilisan ang gagawing motu propio investigation ng Commission on Human Rights (CHR) sa marahas na pagbuwag ng Manila Police District (MPD) sa mga raliyistang Moro at Lumad sa US Embassy.
“The commission en banc gave strict orders to hasten the investigation,” ayon sa ipinadalang text message sa TONITE ni Atty. Jacqueline Ann de Guia, Officer in charge (OIC) ng communications office ng CHR.
Ayon kay Atty. De Guia, titiyakin ng komisyon na magiging patas ang imbestigasyon ng CHR at aalamin ang bawat detalye kung bakit humantong sa marahas na dispersal ang dapat ay mapayapang kilos protesta ng mga raliyista. Nang tanungin kung kailan balak tapusin ng komisyon ang imbestigasyon na sinimulan nila noong Huwebes, sinabi ni De Guia na: “May process pa po kasi ng pagpapasagot sa mga respondents ng affidavits to give them opportunity to be heard.”
Sa inilabas na pahayag ng CHR, kinondena ng komisyon ang hindi makataong senaryo sa US Embassy.



