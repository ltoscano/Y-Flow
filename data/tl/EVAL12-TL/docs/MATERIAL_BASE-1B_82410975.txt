LAGANAP ANG KABOBOHAN SA PINAS

MAY pag-aaral ang World Bank ukol sa edukasyon sa Pilipinas at natagpuang mababa ang kalidad nito kumpara nasa ibang bansa.
Isa sa mga inginunguso ng World Bank na dahilan ang pagkakaroon lang ng Pilipinas ng 10 taong programa para sa elementary at high school kumpara sa 12 sa ibang mga bansa.
Oki naman umano na nagkaroon na ng pagbabago gaya ng pagpapairal ngayon ng K+12 na programa para pumantay tayo sa ibang mga bansa.
Pero halos balewala ito kung mananatili naman umano ang napakababang pondo na inilalaan ng gobyerno para rito.
Sa usapin lang ng Matematika at Siyensya para sa mga nasa Grade 8 o second year high school noon, napakababa ang grado ng mga Pinoy.
Nasa 378 lang ang grado ng mga kabataang Pinoy kumpara sa 466 ng nasa ibang bansa sa matematika at 377 lang sa Pinoy kumpara sa 473 sa iba sa siyensiya.
Sa ibang salita, parekoy, kinikilala ng WB na mataas ang enrollment sa 91% para sa mga 14-anyos o Grade 8.
Pero mahina ang mga Pinoy sa pagkakaroon lang nila ng 40% na grado sa Math kumpara sa 50% sa Indonesia, 70% sa Thailand at 80% sa Malaysia.
Maging ang kalidad sa kolehiyo at bokasyunal ay mababa rin at ‘di umano nakaaabot sa pamantayang internasyunal.
Pinatutunayan umano ito ng napakababang bilang ng mga pumapasa sa mga eksamin sa skilled worker at propesyunal gaya ng para sa Business Process Outsourcing.
Ngayon, parekoy, may P360-bilyong pondo para sa edukasyon pero lumalabas na napakaliit pa rin ang halaga nito kaya naman naririyan ang matitinding kakulangan ng mga aklat, silid-aralan, gamit sa laboratory.
Meron lang tayong idaragdag dito kung bakit may matinding kabobohan sa ating mga kabataan.
Matindi ang gutom at kahirapan na ‘di natin alam kung kailan mareresolba ng gobyerno.
Para maging malinaw ito, parekoy, ‘di ba kayo nagtataka kung bakit sa 13M gradweyt sa Grade 6, eh, nasa 500,000-700,000 lang ang nakatatapos ng kolehiyo taon-taon? BURDADO/Jun Briones



