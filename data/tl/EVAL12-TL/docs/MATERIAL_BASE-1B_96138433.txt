‘PLAKA-YABANG’

SALUDO ako sa naging desisyon ng Land Transportation Office (LTO) na hulihin na ang mga sasakyang gumagamit ng commemorative plate. Ang tawag ko rito, mga suki, ay “plaka-yabang”.
Huhulihin na rin ng LTO ang mga sasakyang gumagamit ng plate cover. Maraming plate cover na tinted pa kaya hindi na halos makita ang numero ng sasakyan. Hulihin na rin sana ng LTO ang mga plate number na “nakayuko” at halos hindi na makita.
Matagal ko nang napapansin ang paglaganap sa mga lansangan ng “plaka-yabang.” Ang mga “plaka-yabang” ay matagal nang pinagkakitaan ng ilang grupo. Ginagamit din ito ng mga sindikato sa paggawa ng krimen. Sana nga ay seryosohin ng LTO ang kampanyang ito.
Isa pa sa dapat tutukan ng LTO ang mga nagkalat na fixer sa paligid dito. Kahit pa nananawagan ang LTO management sa publiko na huwag lumapit sa mga fixer, hindi makaiwas ang mga kliyente ng ahensya sa mga hinayupak dahil ang mga ito ang lumalapit sa kanila.
Halimbawa sa mismong LTO main sa East Avenue, Quezon City, papasok pa lang sa gate ang mga kukuha ng lisensya at rehistro ng sasakyan, e, nakaabang na ang mga fixer.
Sa tamis mangusap ng mga hinayupak, talagang makabibiktima sila ng LTO clients. At may mga ID pa ng LTO ang karamihan ng fixers. Syempre, hindi magkakalakas ng loob ang mga ‘yan kung wala silang kasabwat sa loob ng ahensya.
May mga itinuturong “windows” ang LTO fixers kung saan mapapabilis ang paglalakad ng dokumento. Ang galaw ng LTO fixers sa ahensyang ‘yan ay halatang may kumpas ng mga taga-loob mismo.
Pakiimbestigahan!

Ngayong idineklara ng Supreme Court na unconstitutional ang presidential pork barrel na Disbursement Acceleration Program, ano ang susunod na dapat gagawin?
Una, dapat magsagawa ng audit at alamin ang tunay na halaga ng DAP. Bilyon-bilyong piso ang sinasabing pondo sa DAP. Magkano ang winaldas dito ng Malacañang o ng Department of Budget and Management?
Imbestigahan kung saan-saang programa napunta ang pondo ng DAP. Nagamit nga ba ito sa pag-unlad ng mahihirap gaya ng sinasabi ng DBM at Malacañang?
Sa aling mga ahensya sa ilalim ng Pangulo ipinadaan ang pondo at magkano ito?
Totoo nga bang ibinulsa lang ito ng mga senador o napunta ito sa kanilang mga proyekto para tulungan ang mahihirap?
O totoo nga bang ipinansuhol lang ito sa mga senador para patalsikin sa Impeachement si dating Chief Justice Renato Corona?
Maraming mga katanungan ang taumbayan ukol sa DAP at dapat itong masagot sa lalong madaling panahon.



