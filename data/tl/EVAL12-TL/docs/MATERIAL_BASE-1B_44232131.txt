Out Of Order: Oligarkiya sa industriya ng seguro
SSeptember 12, 2016 Noong 2013 ay naging ganap na batas ang bill na naglalayong amyendahan ang 38-taong Insurance Code bilang paghahanda sa integrasyon ng member-economies ng Association of Southeast Asian Nations (ASEAN) na sa ngayon ay si Pangulong Rodrigo Duterte ang chairman.
Maraming mga reporma ang isinama sa bagong Insurance Code kabilang na ang institusyonalisasyon ng “bancassurance” o ang pagsasanib-puwersa ng mga bangko at kumpanya ng seguro na nagpapahintulot sa pagbebenta ng mga insurance products sa mga sangay ng bangko.
Sa madali’t salita, nasa kamay ng iilang mayayamang pamilya na nagmamay-ari ng mga bangko ang malalaking kumpanya ng seguro gaya ng Charter Ping An na Metrobank ang may-ari at ang Malayan Insurance na pag-aari ng RCBC Savings Bank na nadawit kamakailan sa multi-milyong dolyar na money laundering case. Bagong uri ng oligarkiya sa pinansya ang ibinunga ng bagong Insurance Code at ito ang dahilan kung bakit kayang magmatigas ng mga insurance firms na hindi magbayad ng claims ng kanilang mga kliyente lalo na yaong daang milyong piso o mahigit pa ang halaga.
Walang duda na pinalakas ng amended Insurance Code ang industriya ng seguro pero nakalimutan nitong bigyang atensyon ang mga kliyente ng mga insurance companies na base sa karanasan ay paiyakan ang mainingil ng claims.
Ganito ang nangyari sa Steel Corporation of the Philippines (SCP) na sa kabila ng pagkakaroon ng insurance contract sa siyam na kumpanya ay hindi makasingil sa dalawang sunog na naganap sa planta nito sa Balayan, Batangas noong 2008 at 2009.
May kontrata ang SCP sa dalawang grupo ng insurers na parehong ayaw magbayad. Ang una ay may kontrata noong Hulyo 25, 2007 at kinabibilangan ng UCPB General Insurance Corporation – 40%; Oriental Assurance Corporation – 40%; PNB General Insurers Co., Inc. – 15%, at Equitable Insurers Co., Inc. – 5%.
Ang ikalawang grupo ay ang Philippine Charter Insurance Corporation – 29.5%; Mapfre Insular Insurance Corporation – 26%; Standard Insurance Co. Inc. – 12%; Asia Insurance Phils. Corp. 8.50%, at New India Assurance Co., Ltd. – 14%
Sa ikalawang grupo, tanging ang Standard Insurance Co. Inc., ang nagbayad sa SCP ng halagang mahigit sa 5 milyong dolyar na katumbas ng 12 porsyento na kontrata nito sa SCP.
Sinikap ng SCP na hingin ang tulong ng Insurance Commission na pinamumunuan ni Atty. Emmanuel F.

Dooc pero lumipas ang ilang taon at hindi pa ito nagdedesisyon sa dalawang reklamong inihain ng SCP sa dalawang grupo ng insurers na ayaw magbayad.

Sa pagkakaalam ko ay dating presidente si Dooc ng Philippine Life Insurance Association (PLIA) na may 33 miyembrong company ng seguro kung kaya hindi nakakapagtaka kung bakit mabagal ang aksyon ng Insurance Commission sa reklamo ng SCP.
Sinuportahan din si Dooc ng Philippine Insurance and Reinsurance Association (PIRA) na organisasyon ng 78 non-life insurance industry kung kaya lalong lumalakas ang hinala na may sabwatan ang IC at mga insurance companies kung kaya walang nangyayari sa reklamo ng SCP.
Galit si Pangulong Duterte sa mga oligarkiya na sa matagal na panahon ay naghahari sa ating bansa dahil nasa kamay nila ang mga pinakamalaking mga negosyo na may direktang kinalaman sa buhay ng mga Pilipino gaya ng kuryente, telepono, tubig, internet at mass media.
Panahon na rin siguro para tingnan ng Pangulo ang bagong oligarkiya sa industriya ng seguro lalo pa’t kilala ang mga ito sa madalas na pag-iwas sa pagbabayad sa kanilang mga kliyente gaya ng Steel Corporation of the Philippines.



