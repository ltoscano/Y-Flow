SA MGA KUKO NG HIGANTE

MALUNGKOT aminin pero ang bansa natin ay parang nakasabit sa mga kuko ng gutom na higanteng kinakain tayo nang pira-piraso hanggang siya’y mabusog.
Lubhang naging abala ang China sa mabilisang pagtatayo ng mga artipisyal na isla sa ginagawang reclamation sa mga teritoryo ng Pilipinas.
Ibinunyag ni Vice Admiral Alexander Lopez, Armed Forces Western Command chief, na ang mga lugar na tinayuan ng China ng artipisyal na isla ay dating nakalubog at hindi pwedeng magsilbing tahanan ng tao.
Karamihan sa mga islang ito’y may anim na palapag na gusali at pier ngayon.
Kapag natapos nilang gawin ang mga pasilidad nang walang sagabal mula sa gobyerno natin, naniniwala akong aayon ang lahat na ang pagpapalayas sa kanila ay halos imposible na.
Dumulog ang gobyerno sa pandaigdigang arbitrasyon para mapawalang-bisa ang claim ng China sa halos kabuuan ng West Philippine Sea batay sa sinasabing “nine-dash line” na kontra sa ating legal na claim na nakaangkla sa United Nations Convention on the Law of the Sea (UNCLoS).
Pero ang lahat ng ating ginagawa batay sa patakaran ng batas ay balewala sa China, na patuloy na inaapi ang ating mga mangingisda.
Sinabi rin ni Lopez sa pagdinig ng Senado sa reclamation na inaangkin ng China ang himpapawid sa pinagtatalunang mga teritoryo.
Naganap umano ito sa anim na magkakahiwalay na insidente nang sabihin nila sa mga eroplano ng Philippine Air Force na lumilipad sila sa “military security area” ng China.
Kung magpapatuloy tayo sa ating pananaw at payagan ang China na palakasin ang pag-angkin sa ating karagatan, sa bandang huli ay baka mawala ang ating karapatan at walang matira sa atin sa mga teritoryong pinagtatalunan.



