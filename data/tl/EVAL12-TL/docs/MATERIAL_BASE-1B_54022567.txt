Pagtindig at pagpanig

Walang paumanhing maninindigan ang Philippine Collegian sa panata nitong makisangkot sa laban para sa mga karapatan ng mga mag-aaral at ng mamamayang Pilipino sa kalakhan.
Sa nagdaang taon, tinanganan ng Collegian ang uri ng peryodismong hindi popular sa marami—walang pagpapanggap nitong binasag ang mito ng pagiging obhetibo, at dinurog ang anumang hibo ng pluralismo. Hindi kailanman ninais ng Collegian na pasiyahin ang lahat ng mambabasa. Sa bawat balita, bawat artikulo, bawat dibuho’t litratong inilathala ng pahayagan, malay itong may mga panig na hindi malulugod, at aalma sa mga isyung aming kinilingan.
Sapagkat noon pa man, naniniwala ang Collegian na higit pa sa pag-uulat ang tunguhin ng pamamahayag. Bilang isang institusyong may kapangyarihang magmulat, hindi ito nag-aksaya ng pahina para maglantad ng mga katotohanang ikinukubli’t ikinakaila ng mainstream media at ng iba pang mga institusyon sa pamantasan at sa bayan.
Nang bumungad sa mga mag-aaral ng UP noong Hunyo ang panuntunang Bracket B certification, nanindigan ang Collegian na isa itong porma ng pagtaas ng tuition, dahil awtomatiko nitong ipinagpapalagay na kayang magbayad ng mga iskolar ng bayan ng matrikulang P1,500 kada yunit.
Higit pa rito, mamamalas din sa mga balita ng Collegian ang pagiging huwad na solusyon ng Socialized Tuition and Financial Assistance Program upang gawing mas abot-kaya at bukas sa lahat ng karapat-dapat ang edukasyon sa UP.
Matapang na tinuligsa ng Collegian ang kasalukuyang ipinatatayong UP Town Center sa dating kinaroroonan ng UP Integrated School. Tinututulan ng Collegian ang kahit anong porma ng panghihimasok ng mga pribadong kumpanya sa UP, sapagkat hinuhubad nito ang pampublikong katangian ng pambansang unibersidad ng bayan.
Patuloy ding ibinabalita at ipinapaalala ng Collegian sa mga iskolar ng bayan ang pagdukot sa dalawang estudyante ng UP na sina Karen Empeno at Sherlyn Cadapan. Hanggang ngayon, hindi pa rin nahuhuli ang pangunahing suspek na si Maj. Gen. Jovito Palparan.
Isang taon matapos masaksak ang isang mag-aaral ng Political Science sa loob mismo ng isang gusali sa pamantasan, inilantad ng Collegian ang nananatiling mga pagkukulang ng UP sa pagtitiyak sa pisikal na seguridad ng kampus. Hanggang sa kasalukuyan, wala pa rin sapat na bilang ng gwardya sa UP, dulot na rin ng malaking kakulangan sa badyet nito.
Nang makatanggap ng halos 60 porsyento, o P9.5 bilyon ng panukalang badyet na P18,4 bilyon, kinilala ng Collegian na mas mataas ito sa subsidyong karaniwan nating natatanggap. Ngunit sa halip na ituring na ganap na tagumpay, idineklara ng Collegian na hindi rito nagtatapos ang laban para sa sapat na badyet mula sa pamahalaan.
Hindi rin ikinulong ng Collegian ang kanyang sarili sa mga usapin sa loob ng pamantasan. Naturingan mang pahayagang pangmag-aaral, patuloy na kinikilala ng Collegian ang tungkulin ng mga estudyante na makibahagi sa mga isyung kinaharap ng mas malawak pang lipunan sa labas ng ating mga tarangkahan.
Naglathala ng artikulo ang Collegian na sumusuri at sumusuporta sa pagsasabatas sa Reproductive Health Law. Nanawagan ito para sa pagpasa ng isang makabuluhang Freedom of Information Bill, kasabay ng mga panawagan para sa tunay na repormang agraryo at makataong pasahod sa mga manggagawa.
Sa kabilang banda, agarang tinuligsa ng Collegian ang nai!!pasang Cybercrime Prevention Law dahil isa itong tahasang pagsupil sa ating karapatang magpahayag. Nanawagan din ang pahayagan laban sa pagsasapribado sa mga pampublikong institusyon gaya ng mga ospital.
Sa panahon kung kailan mistulang may pag-unlad at pag-usad ang kalagayan ng Pilipinas sa ilalim ng administrasyong Aquino, nanguna ang Collegian sa pagbubulgar sa mga pagbabalatkayo. Maturingan mang negatibo, iginiit nitong walang pagtaas ng gross domestic product ang makakukubli sa kahirapang dinaranas ng mga Pilipino.
Sa buong taon, isinabuhay ng Collegian ang uri ng peryodismong may kinikilingan, na samakatuwid ay umaani ng pagbabatikos mula sa mga panig na hindi nito kinampihan.
Simple lang ang lohika ng pahayagan: lagi itong papanig sa mga tindig na magsusulong sa karapatan ng mga mag-aaral at mamamayan, at anumang taliwas dito’y matapang nitong tutulan—kapwa sa panulat, at sa aktwal na paglaban, sa loob man ng Kongreso, hanggang sa lawas ng lansangan.
Sapagkat sa huli, walang kataga, larawan o dibuho ang tunay na makapagpapaunlad sa kalagayan ng bawat Pilipino. Lagi’t laging may pangangailangan para sa konkretong aksyon at asahang makikibahagi rito ang Collegian ngayon, at sa sana’y hanggang sa susunod pang mga taon.



