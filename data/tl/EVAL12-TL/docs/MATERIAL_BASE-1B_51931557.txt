DOH Mimaropa, pinalalakas ang mga programa sa diabetes, hypertension sa Palawan

February 17, 2016 Lyndon Plantilla

LUNGSOD QUEZON, Peb 17 (PIA) --- Hinikayat ni Regional Director Eduardo C.

Janairo ng Department of Health â€“ Mimaropa ang mga kababayang dayabetiko at mga may hypertension sa Palawan na makipag-ugnayan sa mga health center at regional health unit (RHU) para sa kanilang pang-matagalang pagpapagamot. Ayon kay Director Janairo, makakabuti kung magpaparehistro ang mga diyabetiko at may hypertension sa mga health center para makasama sa DOH Diabetic Club o kaya DOH Hypertension Club kung saan makakakuha ng libreng gamot na pang-maintenance. Kabilang sa mga posibleng mailibreng gamot ay ang Losartan, Amlodipine, Metroprolol para sa hypertension at Metformin para sa diabetes. Ginawa ni Director Janairo ang paanyaya kasunod ng pamamahagi ng na blood pressure apparatus at glucometer sa mga health offices sa Palawan kamakailan.

Umabot sa 105 na pirasong Blood Pressure apparatus at 287 piraso ng glucometer ang inilaan ng DOH Mimaropa para sa Palawan. Bawat isang municipal health office ay tatanggap ng isang pirasong aparato pang-blood pressure samantalang isang glucometer naman ang ibibigay sa bawat isang rural health unit. Binigyang diin ni Director Janairo ang kahalagahan ng pagkakaroon ng sapat na kasangkapan ang mga health center at RHU para mabantayan ang kalagayan ng mga pasyente sa mga komunidad. Bago maging kasapi ng DOH Hypertension club o kaya ng Diabetic Club, kinakailangan masuri at maproseso ang isang pasyente sa health center. Ang mga barangay health worker naman ang magsusuri o magsasagawa ng diagnosis sa mga RHU bago maipalista sa alinmang club ang pasyente. Ang mga RHU naman ang magpapadala ng listahan ng mga kasapi ng Hypertension Club at Diabetes Club sa DOH Central Office para maipasok sa kanilang database. Kapag nakapasok sa programa ang mga dayabetiko at mga may hypertensyon, mababantayan ang kanilang mga kalagayan sa pamamagitan ng regular check-up. Maiiwasan ang mga komplikasyon ng diabetes at hypertension kung mapapanatili mababa ang presyon ng dugo at blood sugar level.

(LP/LBR/PIA4b)



