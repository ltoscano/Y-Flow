
Nueva Vizcaya PHO, naghahanda sa World No Tobacco Day

May 25, 2016 Ben Moses Ebreo

BAYOMBONG, Nueva Vizcaya, May 25 (PIA) – Nakipag-ugnayan na ang Provincial Health Office (PHO) dito sa mga kaalyadong ahenisya ng pamahalaan at civil society organizations sa lalawigan upang makiisa sa selebrasyon ng World No Tobacco Day sa Mayo 31. Ani Dr. Edwin Galapon, provincial health officer, pangungunahan nila ang pagsasabit ng mga advocacy tarpaulins sa nasabing araw upang maipakita at maiparamdam sa mga mamamayan ang kahalagahan ng hindi paninigarilyo sa kalsusugan. "Isa ito sa mga pangunahin naming kampanya katuwang ang Department of Health (DOH) upang himukin ang mga mamamayan na itigil ang paninigarilyo sa mga pampublikong lugar,” pahayag ni Galapon. Base sa pananaliksik ng DOH, ang paninigarilyo ay isa sa mga napipigilang sanhi ng pagkamatay sa buong mundo maliban sa socio-economic na epekto nito sa sambayanan. Kung tuloy-tuloy ang sitwasyon nito, tinatayang mahigit 8 million na katao ang mamamatay bawat taon dahil sa paninigarilyo simula 2030.

(ALM/BME/PIA 2 – Nueva Vizcaya)



