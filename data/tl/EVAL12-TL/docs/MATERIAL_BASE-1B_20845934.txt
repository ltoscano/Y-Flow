Aktor bantay-sarado sa balik-droga By Jun Borlongan July 29, 2016 Hindi palalampasin ng Meycauayan City PNP na ipasailalim sa Oplan Tokhang ang aktor na si Julio Diaz sa sandaling makatanggap sila ng kumpirmasyon mula sa barangay na tinitirhan ng beteranong aktor na muli itong gumamit ng droga.
Ayon kay P/Supt. Lailene Amparo, Chief of Police (COP) ng Meycauayan City police station, hindi siya mangingiming katukin ang bahay ng aktor na si Diaz kapag nakatanggap muli siya ng impormasyon mula sa barangay opisyal ng Bgy. Langka, Meycauayan City na bumalik sa dating bisyo ang aktor.
Ang beteranong aktor na si Diaz, ay sumugod sa tanggapan ng naturang police official upang linawing hindi na siya gumagamit ng shabu o anumang uri ng droga matapos magkasakit noong nakaraang buwan ng Abril ngunit kinumpirma ng mga opisyal ng Bgy.

Langka, Meycauayan City na balik-bisyo ang aktor. Bunga nito, naisama sa listahan ng drug watch list at ng mga notorious drug user ang dramatic actor na ipinadala sa himpilan ng pulisya kaya kaysa makatok ang kanyang bahay ay ipinasya na ni Diaz na magtungo sa city police para linawin ang pagkakasangkot nito sa illegal drugs sa kanilang lugar.
Bagamat nanumpa na kay P/Supt. Amparo ang aktor na hindi na siya gagamit ulit ng droga na naging sanhi ng kanyang karamdaman, bantay-sarado pa din ng mga barangay opisyal sa kanilang lugar si Diaz at sakaling muli silang makakita ng pruweba na gumagamit uli ito ng droga, kakatukin na ng PNP ang kanyang bahay.
Si Diaz ay sumikat noong dekada 80 bilang mahusay na dramatic actor hanggang sa malulong ito sa droga kaya nawala ito sa limelight hanggang sa muling mapanood sa isang Indie film kamakailan at muling malulong sa droga sa kanyang tinitirhan sa Meycauayan City kaya isinama sa drug watch list.



