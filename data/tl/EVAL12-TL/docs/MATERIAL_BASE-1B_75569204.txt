UNAHIN SI PNOY

NAKAPAGTATAKANG pinag-iinitan ni Pangulong Benigno Aquino III ang mga politikong tumulong sa kanya upang manalo noong 2007 senatorial elections tulad ni Manila Mayor Joseph Estrada.
Kung malaki ang naitulong ni Estrada at maging ni Sen. Juan Ponce Enrile para manalo at mapasok sa Genuine Opposition (GO) si Aquino, bakit tinitirya nitong huli ang dalawa?
Naunang binanatan ni Aquino ang dating Pangulo nang maglaban ang dalawang ito noong 2010 presidential elections nang sabihin nitong hindi dapat binigyan ni dating Pangulong Gloria Macapagal-Arroyo ng pardon ang kanyang katunggali.
Subalit sa halip na sagutin, pinalampas ni Estrada ang paninirya ng anak ng dating Pangulo na humingi ng tawad sa una dahil sa maling paghusga sa kanya kaya inampon si Aquino sa oposisyon.
Ibig bang sabihin nito ay walang utang na loob si PNoy? Hay naku, totoo. Walang utang na loob ang politikong ito na naluklok sa Malakanyang dahil na rin sa tulong ng mga taong nagmamahal sa kanyang inang si dating Pang. Corazon Aquino na naging daan ng pagbabalik ng demokrasya sa bansa.
Pilit ipinakulong ni PNoy sina Sens. Jinggoy Estrada, anak ni Erap at Bong Revilla na pawang batid niyang makakalaban sa 2016 presidential elections ng sinomang mamanukin ng Malakanyang. Batid ni Aquino na masakit para sa isang magulang na makitang nasa kulungan ang kanyang anak kaya’t ang tinitira niya ay si Jinggoy.
Noong lumabas ang resulta ng 2007 senatorial elections, nagtaka si Aquino kung bakit nakapasok siya sa Magic 12 sa Ilocos Region. Tinanong niya ang mga nakapaligid sa kanya. Hindi siya makapaniwala na ipinakiusap siya ni Estrada sa Marcoses na dalhin sa kanilang lugar.
Kung hindi siya kinalinga ni Estrada noong siya ay tumatakbo pa, tiyak na sa kangkungan siya dadamputin. Ngayong nasa itaas na siya, hindi naman hinihingi ng mga Estrada na bigyan sila ng “special treatment.” Ang nais lang niya ay huwag siyang pag-initan.
Teka nga pala, ipinangangalandakan ni PNoy ang kanyang “Daang Matuwid,” pero sa balikong daan naman tumatahak ang kanyang administrasyon. Kung “boss” ni Pangulong Aquino ang mga mamamayan, sana, unahin niyang linisin ang kanyang pangalan sa pamamagitan nang pagpapa-imbestiga kaugnay sa kanyang yaman.
Bakit nga ba noong una ay mainit siya sa jueteng? Bakit ngayon ay todo pasa na lang siya sa pagkalat ng illegal numbers game? Dahil ba nakikinabang siya?
Sabagay, nasanay naman kasi siyang tumatanggap ng buwanang “payola” mula sa jueteng noong siya ay kongresista pa. Umaabot sa P3M ang payola ng mambabatas kada buwan noong 1998 hanggang 2007. Kapag itinanggi niya, sinungaling siya.
Dapat unang imbestigahan ang yaman ni Noynoy. Kahit pa sabihing haciendero siya at pawang maglulupa ang kumakalaban sa kanya, karapatan pa rin ng bayan na malaman ang tunay na dami ng yaman ng “Hari ng Bansa.” PAKUROT/Lea Botones



