SIDEWALK VENDORS SA GAPO MISTULANG KABUTE

NAKATUTUWA naman ang mga paabot sa ating balita ukol sa bagong liderato ng Olongapo City. Opo, si Mayor Rolen Paulino na ang mayor ngayon matapos niyang ilampaso si dating Mayor Bong Gordon noong nagdaang eleksyon 2013.
Down to earth daw talaga si Mayor Paulino at naglalakad lang para abutin ang kanyang constituents. Naalala ko tuloy si ex-Makati City Mayor at ngayo’y Vice President Jejomar “Jojo” Binay, na tuwing umaga ay naka-jogging pants lang at nililibot at nakikipagkuwentuhan sa mga residente roon. Hayun, naging effective at nahimas niya ang buong taga-Makati.
Ito raw ang ginagawa ni Mayor Rolen sa Olongapo. Maganda rin ang kuwento sa atin na walang tigil ang pahukay niya sa ilog ng Kalaklan na bumabaw na nang husto na sanhi ng pagbaha sa Gapo.
Pero teka po, Mayor Rolen, ano naman itong ginawa mo at ng Special Task Force ng Office of the Mayor na pagpayag sa sidewalk vendors na maghari sa halos buong Magsaysay Avenue hanggang sa Subic Ads. Nagngingitngit na nagsumbong sa atin ang mga lehitimong negosyante na may puwesto sa Magsaysay dahil natatakpan na raw sila ng sidewalk vendors. Itong task force na ito ay pinamumunuan daw ng isang Mr. Borja at Mr. Bolina. Nagbabayad daw sila ng puwesto pero halos walang benta dahil sa sidewalk vendors na ipinuwesto ng mga tao mo!
Pati nga jeepney drivers ay pinayagan nang bumiyahe nang bara-bara, sakay-baba sa gusto nilang hintuan? Mismong mga taong barangay ay lantaran ang pangungunsinte sa mga task force driven vendor na karamihan sa tinda ay peke at iligal na DVD at mga peke rin na produktong Tsino. Anyare?
Mga supporter ni Mayor Paulino ang kausap ng LILY’s FILES, ha, pero tila nagsisisi na sila sa nakikitang pagbabago! Kaya raw nila ibinoto si Mayor Paulino ay dahil sa pangako nito na pagbabago sa Olongapo. Nagbango nga raw.
Noong panahon kasi ni Mayor Bong Gordon, nakikita nila ang pagdumi ng maraming lugar sa Gapo at paghahari ng jeepney at tricycle drivers. Ganyan din ‘yung pagdami ng vendors sa kahabaan ng Rizal Avenue. Ang siste, nagbago nga raw ang Gapo. Sumikip, dumumi at nagkakagulo sa dami ng sidewalk vendors pati na sa Ulo ng Apo. Anyare, Mayor Rolen?
Ang matindi, sabi ng dati mong supporters, mas matindi ang koleksyon ngayon ng Mayor’s Task Force kaysa noong mga nagdaang taon? Ano ang masasabi mo rito, Mayor Rolen?



