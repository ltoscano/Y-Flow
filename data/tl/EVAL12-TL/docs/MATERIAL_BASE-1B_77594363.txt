BENILDE LUHOD SA ALTAS By Elech Dawa November 17, 2016
Ipinaramdam agad ng Perpetual Help ang kanilang lakas matapos paluhurin sa tatlong sets ang College of Saint Benilde, 25-22, 25-22, 26-24, kahapon sa 92nd NCAA men’s volleyball tournament sa Filoil Flying V Center sa San Juan. Bumida si sophomore Esmail Kasim ng match-high 15 hits mula sa 10 kills, three service aces at two blocks para isalo ang defending champion Altas sa liderato kasama ang Letran Knights at Mapua Cardinals.
Nakaligtas ang Letran matapos isuksok ang come-from-behind, 19-25, 12-25, 25-20, 25-22, 15-10, win kontra Lyceum of the Philippines, kinalos ng Mapua ang JRU, 25-22, 25-15, 25-20.
Bumakas din sina Rey Taneo, Jr. at Allan Jay Sala-an ng 12 at 10 markers ayon sa pagkakasunod para sa Perpetual na nakatanaw sa kanilang 11th straight title.
Sumiklab din ang isa pang Taneo na si setter Relan ng 30 excellent sets.
Maganda ang ipinakitang laro ng Altas pero ayon kay Perpetual head coach Sammy Acaylar, marami pa silang kailangan kumpunihin.
“We need to be consistently aggressive. In all the sets, we started out slow and we only fought back,” wika ni Acaylar. “We really need to play with a lot of intensity from start to finish.”
Kumapit ang Blazers sa kanilang tirador na si Johnvic de Guzman, nakipagsabayan sila sa bawat set pero kinakapos sa bandang huli.



