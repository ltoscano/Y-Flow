NASA PPA ANG PROBLEMA

TAMA ang punto ni Manila Mayor Joseph Estrada at Vice-Mayor Isko Moreno na walang kinalaman ang tinatawag na port congestion o ang pagdagsa ng mga kargamento na hindi nailalabas sa Port of Manila sa ginagawang paghihigpit ng kanilang lungsod sa mga container truck. Mas lalong wala rin itong kinalaman sa tila pagkaubos ng “chicken joy” sa Jollibee.
Ang totoo ay kasalanan ito ng kasalukuyang administrator ng Philippine Ports Authority General Manager Juan Sta. Ana at ng Confederation of Truck Association of the Philippines (CTAP).
Halatang inutil itong si Sta. Ana at itong CTAP naman ay pinaiiral pa rin ang kanilang pagiging ganid.
Sabi nga ni Erap, eh, paanong naging kasalanan ng pamahalaang lungsod ng Maynila ang pagkaubos ng chicken joy sa Jollibee samantalang may chicken naman sa McDo?
In short halatang nagpapalusot lamang itong PPA at ang CTAP at gumagawa ng mga senaryo upang masunod ang kanilang gusto at muling pagharian ang kalsada ng Maynila na siyang dahilan noon ng nakaririnding daloy ng trapiko.
Totoo na nagkawindang-windang ang daloy ng mga kargamento na pumapasok ngayon sa Port of Manila ngunit hindi ito ay dahil sa ipinapatupad na truck ban sa Maynila maliban sa isang linya ng Roxas Boulevard.
Ang totoong dahilan nito ay ang kawalan ng maayos na sistema ang PPA at ng CTAP upang sana ay maayos ang pagpasok at paglabas ng mga trak na humahango ng mga container sa Port of Manila. Bara-bara at kanya-kanya ang kanilang ipinatutupad na dispatching system kahit nagkakabuhol-buhol ang daloy ng mga ito.
Binigyan na nga sila ng access sa isang linya sa Roxas Boulevard subalit tila wala pa ring pagbabago sa kanilang sistema na siyang dahilan kung bakit natatambakan ng mga nakatenggang truck ang Port of Manila.
Kung nasa tamang katinuan sana itong si Sta. Ana ay matagal na niyang nasolusyonan ang problemang ito. Ano ba naman kasi kung ipagamit ng PPA ang ilang bahagi ng kanilang 300 ektaryang lupain bilang isang holding terminal upang dito tumambay ang mga trak na naghihintay ng kanilang kargamento sa halip na gawing parking lot ang kahabaan ng Bonifacio Drive at ilang mga lansangan sa Port Area. Masikip na nga ang mga ito ay lalo pang pinasisikip ng mga dambuhalang container truck.
Sa pamamagitan ng pagkakaroon ng “holding terminal” ang mga truck na ito ay mas madaling makapagpatupad ng komprehensibong dispatching system na kung saan ang bawat truck ay may nakalaan na schedule ng biyahe. Kapag nangyari ito, hindi magsasabay-sabay ang paglabas-pasok ng mga truck sa port area at tiyak na hindi sila makaabala sa ibang mga motorista.
Kapag ginawa ito ng PPA ay ni hindi na siguro kinakailangang magpatupad ang Pamahalaang Lungsod ng Maynila ng anomang truck ban. BIGWAS/Gil Bugaoisan



