MAGANDA ANG KINABUKASAN KUNG MAY PINAG-ARALAN

ISANG katotohanan na dapat tandaan ng bawat mag-aaral, na nagpapahalaga sa paghihirap ng kanilang mga magulang, upang sila ay makatapos sa pag-aaral at magkaroon ng magandang kinabukasan.
Kadalasan ngang wika ng mga magulang, “Mag-aaral kayong mabuti mga anak, sapagkat wala kaming maipamamanang kayamanan sa inyo, kundi ang edukasyon na pinagsisikapan naming ipamana sa inyo.”
Subalit bakit para bang maraming kabataan ang bingi sa panawagang ito ng mga magulang, maraming walang hilig sa pag-aaral, samantalang may ipang-aaral naman.
Maraming gustong mag-aral, subalit wala namang ipang-aaral dahil sa hirap ng buhay.
Ang edukasyon ang pinakamahalagang pamana ng isang magulang sa kanyang mga anak. Kaya habang kinakaya ng magulang na itaguyod ang pag-aaral ng mga anak, dapat lamang na pahalagahan ng mga kabataan ito.
Dapat magliwanag ang isip ng mga batang may magulang pa at handa silang igapang sa pag-aaral. Mapalad kayo dahil may magulang pa kayong nagsisikap upang mabigyan kayo ng magandang edukasyon, na siyang maghahatid sa inyo sa maayos na pamumuhay sa hinaharap. Huwag ninyong sayangin ang mga pagkakataon sa inyong buhay.
Magsikap kayo sa pag-aaral, magpunyagi kayo na makatapos upang sa bandang huli ay kayo rin ang makikinabang. Pahalagahan ninyo ang hirap, sakit, pagtitiis ng inyong magulang upang ang gintong pamana nila sa inyo na edukasyon kailaman ay hindi mananakaw.
Walang kasingligayang magulang ang ating makikita na kasama ng mga anak na magsisipagtapos sa pag-akyat sa entablado.
Edukasyon din ang katiyakan ng maganda, masagana at maunlad na buhay sa hinaharap.
Mahalaga ang may pinag-aralan. Dito, aangat ang inyong buhay, nang kayo ay ‘di maging kaawa-awa sa paningin ninoman, lalo na kapag kayo ay naiwan na ng mapagpala ninyong mga magulang.
Kapag wala na sila, kayo ay makatatayo nang matagumpay sa harap ng kahit na sino.



