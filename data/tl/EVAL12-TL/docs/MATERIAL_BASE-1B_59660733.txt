Emergency powers lang ba ang tugon para masolusyunan ang monster traffic? By Jeany Lacorte October 24, 2016
Sa problema sa trapiko na kahit papaano naman ay nireresolba ng Metropolitan Manila Development Authority (MMDA) kailangan pa nga ba ng itinutulak na “emergency powers”?
Mula kasi nang tutukan ng MMDA ang usapin sa masikip na daloy ng trapiko ay may ilang solusyon na itong nailatag katuwang ang local government units (LGUs).
Kahit papaano ay naging epektibo naman ang ilan dito na bagama’t hindi natin masasabing malaking pagbabago ang idinulot sa masikip na daloy ng trapiko sa Kalakhang Maynila. Sabi nga sa ilang pag-aaral, nakabawas ng halos kahalating oras sa biyahe ng mga motorista ang ginawang implementasyon ng “no window hour policy” at maging ang ilang hakbang na ipinatupad ng MMDA at LGUs na pagdadagdag ng mga traffic enforcers.
Kung naramdaman naman pala kahit papaano ang epekto ng mga ipinatupad na solusyon sa trapiko dapat huwag nang ibigay ang ipinapanawagang emergency powers kay Pangulong Rodrigo Duterte dahil baka magamit pa ito ng ilan niyang gabinete sa kanilang personal na interes.
Bali-balita kaya atat sa emergency powers ang ilang miyembro ng gabinete ng Pangulo ay upang makapagkasa ng mga kontratang pabor sa kanilang interes at mga kadikit.
Ang dapat kasing gawin ng mga naatasang mangasiwa sa problema sa trapiko ay kumilos na. Gamitin ang kanilang kapangyarihan at resources para maisaayos ang daloy ng trapiko.
Kung nakabawas nga sa pagsisikip ng daloy ng trapiko ang pagtanggal sa dating ipinatutupad na window tuwing number coding ay tiyak na makakatulong nang malaki kung ipatutupad na ng gobyerno ang pagwalis sa mga sira-sirang mga pampasaherong mga sasakyan na patuloy na bumibiyahe sa ilang pangunahing kalsada sa Metro Manila.
Nakatitiyak din akong makakatulong pa sa problema kung ang mga pasaway na mga tsuper ng mga jeep, bus, taxi, UV at kung anu-ano pang klase ng public utility vehicles ay tututukan ng mga traffic enforcers.
Higit sa lahat sa tingin ko ay makakatulong nang malaki sa problema sa trapiko kung madidisiplina ng MMDA ang kanilang mga tauhan na hanggang ngayon ay patuloy na nakikipagkutsabahan sa mga pasaway na mga tsuper kapalit ng kahit magkanong halaga.
Hanggang ngayon kasi kahit ipangalandakan ng pamahalaang Duterte na “Change has come” hindi pa rin kasama sa pagbabagong ito ang ilang traffic enforcers na nagbibigay proteksyon sa mga PUVs na lantarang pumaparada sa ilang pangunahing kalsada para pumik-ap ng pasahero kaya matinding pagsisikip ng daloy ng trapiko ang dinaranas ng karamihan.
Kaya ang sa amin, gawin lang ng mga opisyal ng gobyerno na nakatoka sa mga pasaway na traffic enforcers ang tamang pagdidisiplina, hindi na kailangan pang pakilusin ang Pangulo sa problemang ito.
Pero kung may pakinabang ang mga opisyal ng ating gobyerno sa pangongotong na ginagawa ng mga traffic enforcers aba’y wala na tayong magagawa diyan dahil sila-sila rin naman pala ang nagkukunsintihan.



