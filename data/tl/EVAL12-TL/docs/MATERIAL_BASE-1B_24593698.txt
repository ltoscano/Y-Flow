Romblon Gob. Eduardo Firmalo, kabilang sa anti-drug “honor list”

August 25, 2016 Dinnes M. Manzo

ROMBLON, Romblon, Agosto 25 (PIA) --- Inilabas ng DILG ang listahan ng mga pangalan ng gobernador sa bansa na maganda ang ipinapakitang kampanya laban sa ilegal na droga, kung saan napabilang si Romblon Governor Eduardo C. Firmalo.

Inihayag ni Interior and Local Government Secretary Ismael Sueno “honor list” noong Agosto 22, bago ang kasunod na plano ng Pangulo na pangalanan pa ang pangalawang batch ng mga nahalal na opisyal, hurado, kapulisan at iba pang kawani ng pamahalaan na sangkot sa transaksiyon ng illegal na droga.

Ayon kay Sueno, mabusisi ang kanilang pagkuha ng mga pangalanan ng mga gobernador na maganda ang ginagawa kontra droga.

Ikinagalak ni Romblon Gov. Eduardo “Lolong” Firmalo ang pagkakasali sa kanyang pangalan sa “honor list” ng mga gobernador na kilalanin ni President Rodrigo R. Duterte dahil sa kanilang kampanya laban sa droga.

Malugod aniya niyang tatanggapin ang parangal para sa mamamayan ng lalawigan ng Romblon.

Maliban kay Firmalo kasama sa naturang listahan sina Governor Imee Marcos ng Ilocos Norte, Faustino Dy III ng Isabela, Junie Cua ng Quirino, Jose Alvarez ng Palawan, Alfredo Marañon ng Negros Occidental, Edgardo Chatto ng Bohol, Hilario Davide III ng Cebu, Daisy Avance-Fuentes ng South Cotabato at Ma. Angelica Rosedell Amante-Matba of Agusan del Norte.

Ayon sa gobernador, naging matagumpay ang kampanya laban sa droga ng pamahalaang panlalawigan ng Romblon sa tulong ng kapulisan at mga miyebro ng Provincial Anti-Drug Abuse Council (PADAC).

Nagpasalamat din siya sa Romblon Police Provincial Office at mga Municipal Police Station sa buong lalawigan dahil sa pinaigting nitong kampanya laban sa ipinagbabawal na gamot at pagsisigurong malinis ang kanilang hanay sa droga.

(DM/PIA-MIMAROPA/Romblon)



