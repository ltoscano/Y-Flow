MILF NAGHAHANDA SA DIGMAAN?

SA kabila ng walang-awang pagpatay sa 44 na Special Action Force (SAF) commandos sa Mamasapano, Maguindanao nitong Enero 25, 2015 naulat kamakailan na ang mga kumander ng Moro Islamic Liberation Front (MILF) ay maigting na nangangalap ng mga bagong kasapi sa mga lalawigan ng Mindanao.
Isang party-list representative ang nagbunyag na ilang gobernador mula sa Autonomous Region in Muslim Mindanao (ARMM) ang nagpatotoo sa mga pagdinig ng Kongreso kailan lang sa pagre-recruit ng MILF sa Sultan Kudarat, North Cotabato, Zamboanga del Norte, Zamboanga del Sur, Sulu, Basilan, Lanao del Norte, Lanao del Sur, Tawi-Tawi at Sarangani.
Ito’y para palakasin umano ang kanilang pwersa sa naturang mga lugar sa oras na maaprubahan sa Kongreso ang Bangsamoro Basic Law (BBL), na inaasahan nilang mangyayari sa lalong madaling panahon. Walang halaga sa kanila ang trahedyang idinulot nila sa “Fallen 44” na nagresulta sa pagtutol ng publiko sa BBL.
Si Senator Miriam Defensor-Santiago, isang dating hukom na eksperto sa batas at kasalukuyang chair ng Senate Committee on Constitutional Amendments, ay nagpahayag na ang BBL ay salungat sa Konstitusyon.
Ayon sa kanya, “under the BBL, the results of the deliberations in Congress will be submitted to a plebiscite participated in only by the people of Bangsamoro, not the entire country. That is contrary to what the Constitution provides.”
“Gumawa sila ng Bangsamoro Basic Law na may panibagong mga probisyon na wala sa ating Constitution or, even worse, salungat talaga sa ating Constitution.
“That is my direct objection. Parang ang attitude nila, palitan n’yo ang Constitution n’yo para makuha namin ang gusto namin,” paliwanag ni Santiago.
Isang video footage noong Lunes sa panggabing programang pambalita ang nagpakita sa MILF habang sinasanay ang kanilang mga recruit sa paglaban. Ayon sa ulat ay tinuturuan ng MILF ang mga recruit sa sniper training at paggawa ng bomba, na salungat din sa pangkapayapaang kasunduan nila sa gobyerno.
Pero ang malawakang pagkalap ng kasapi at pagsasanay ay maaaring paghahanda kung papasa ang BBL sa Kongreso, o preparasyon sa panibagong mga pag-atake kung maibabasura ang BBL.
Alinman sa dalawa ay dapat maging handa ang gobyerno at hindi sila mabulaga.

Bilang reaksyon sa mga kritisismo laban sa nagbitiw na Philippine National Police Chief Alan Purisima dahil sa pagmamando umano sa Mamasapano operation kahit suspendido ito, nagpahayag si Justice Secretary Leila de Lima na ang konseptong “chain of command” ay hindi magagamit sa PNP na “civilian in nature”, at hindi militar na grupo.
Umaayon tayo na ang chain of command ay terminong pangmilitar. At dahil ang PNP ay civilian in nature, ang tawag natin dito ay “hierarchical structure of civilian authority.”
Pero sa simpleng usapan, magkaiba man ang tawag ay pareho lang ang ibig-sabihin ng dalawang ito.
Utos man o payo na huwag sabihin kay Interior Sec. Mar Roxas at PNP OIC Leonardo Espina ang Mamasapano operation, ipinahiwatig ni Purisima sa noon ay SAF chief Getulio Napeñas na dapat nitong baliin ang chain-of-command.

FIRING LINE/ROBERT ROQUE, JR.



