Ai Ai, takang-taka sa galit ng AlDub fans!
“Parang anak ko lang si Alden!” – Ai Ai 24 Oras Weekend, binatikos din!

AlDub fans, wala na sa lugar ang pagseselos!
By Jojo Gabinete March 21, 2016 “Be a responsible social media user,” ang mensahe ni Ai Ai delas Alas para sa fans nina Alden Richards at Maine Mendoza na binabatikos siya sa hindi malaman na dahilan.
Takang-taka si Ai Ai nang makausap namin kahapon dahil pati ang mga kaibigan niya na pari, idinadamay ng Alden-Maine fans sa mga paninira sa kanya.
Walang matandaan si Ai Ai na may sinabi ito laban kina Alden at Maine kaya palaisipan sa kanya ang pinagmumulan ng galit ng fans na dinudurog siya sa social media. “Sana hindi sila mga assumingera dahil hindi naman sila mga graduate ng Assumptionista. May mga sinasabi sila na irespeto ko si Maine.
“Wala silang dapat ipagselos sa friendship namin ni Alden dahil parang anak ko na lang siya,” ang sabi ni Ai Ai na idinaan na lang sa biro ang wala sa lugar na bashing sa kanya ng mga taga-hanga nina Alden at Maine.
Wala na nga sa lugar ang pagseselos at mga komento ng ilang avid fans nina Alden at Maine na binatikos din ang 24 Oras Weekend.
‘Sinorpresa ni Maine si Alden sa concert nito sa Ynares Centre noong Biyernes’ ang headline news ng 24 Oras Weekend.

Nagalit ang ilang fans nina Alden at Maine dahil wala raw katotohanan na pinanood ng dalaga ang concert ng aktor.
Pinairal ng ilang fans nina Alden at Maine ang kakitiran ng pang-unawa dahil napanood namin ang news headline ng 24 Oras Weekend na kinukuwestyon nila.
Walang sinabi ang television reporter na si Nelson Canlas na nanood si Maine ng concert ni Alden dahil malinaw ang kanyang report na suportado ng video na sinurpresa ni Maine si Alden sa pamamagitan ng video-taped recorded message.
Ai Ai, magku-concert sa New York!
Aalis si Ai Ai delas Alas sa linggong ito dahil may concert siya sa Sheraton Laguardia Hotel Grand Ballroom, New York sa March 26 at sa Rhode Island College Performing Arts Center sa March 27.

Hindi magtatagal sa New York si Ai Ai dahil mag-uumpisa sa April 4 ang shooting ng movie project niya para sa Regal Entertainment Inc.
Hindi pa alam ni Ai Ai ang final title ng kanyang pelikula na mula sa direksyon ni Joey Reyes at Mother’s Day offering ng movie outfit ni Mother Lily Monteverde.
Contestant sa ‘Eat Bulaga’, mas mahusay kay Frencheska Farr!
Hindi pa rin nawawalan ng pag-asa si Lovely Embuscado na matutupad ang pangarap niya na maging professional singer. Si Lovely ang runner up noong 2011 sa Season 1 ng Protégé: The Battle for the Big Break ng GMA 7.
Twelve years-old pa lang si Lovely nang sumali ito sa talent search program ng Kapuso Network at nakilala siya noon bilang Singing Cinderella ng Davao.
Isinadula ng Magpakailanman ang life story ni Lovely noong 2012 at lumabas siya sa mga teleserye ng GMA 7 pero short-lived ang showbiz career niya. Noong nakaraang linggo, marami ang nagulat nang mapanood si Lovely bilang isa sa mga contestant ng Just Duet ng Eat Bulaga. Nakilala agad siya ng Just Duet judge na si Aicelle Santos dahil nagkasama sila noon sa mga programa ng GMA 7.
Si Frencheska Farr ang duet partner ni Lovely at ang Set Fire To The Rain ang inawit nila.
Siguradong walang kokontra sa aming opinyon na ang duet nina Lovely at Frencheska na napanood sa national television ang pruweba na mas magaling kumanta ang contestant kumpara sa kanyang celebrity partner.
Ang pagsali ni Lovely sa contest ng Eat Bulaga ang natandaan ng televiewers. Hindi nila alam na pinanindigan ng 17-year-old singer ang pagiging kontesera dahil sumali rin siya sa Born To Be A Star ng TV5 noong nakaraang buwan.



