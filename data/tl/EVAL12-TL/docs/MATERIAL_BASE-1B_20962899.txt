
PARUSAHAN ANG SENATORS; PNP TAKOT KAY DON RAMON

ANG petsa sa pagsusumite ng Statement of Contributions and Expenditures ay hanggang Hunyo 30 o isang buwan matapos ang eleksyon. Ngunit ayon kay Chairman Sixto Brillantes, pinalawig ng Comelec ang deadline at ginawang Hunyo 30 dahil sa 12 nanalong senador ay tanging si Alan Peter Cayetano pa lang ang nakapagsusumite ng tumpak na SOCE.
Tingnan n’yo, parekoy, itong katarantaduhan ng Comelec, istriktong ipatutupad daw ang batas, pero nang makita na mga senador ang lumabag ay agad nila itong ini-extend! Kunyari ay pinatawan naman ng multa ang mga ito pero sa napakababang halaga na P1,000 sa isang araw.
Paano kung hindi talaga nila kayang i-reconcile ang tinanggap na mga donasyon at ang kanilang nagastos noong halalan? Siyempre, kesa naman mabisto na nilabag ang election law sa SOCE, eh, hindi na lang talaga magsusumite ng SOCE hanggang sa matapos ang termino nitong mga nanalong senador!
Ibig sabihin, P30K sa isang buwan, P360K sa isang taon o mahigit lang dalawang milyon sa loob ng anim na taon ang kanilang imumulta.
Nakalimutan yata ni Mang Sixtong na milyonaryo ang mga politikong ito o milyones ang tinanggap nilang donasyon sa kampanya pa lamang. Hindi pa kasali ang sandamakmak na kanilang kukurakutin at allowances!
Gaano lang ang P2 milyong imumulta? Paano kung hindi pa magmulta? Hak, hak, hak!
Aminin n’yo na, Mang Sixtong, na takot lang kayong i-impeach ng mga senador! Paano ‘yan, Hulyo 1 na ngayon, eh, ‘di lagpas na ang deadline . . . Baka palawigin n’yo na naman!
Tangna!
-o0o-
MARUBDOB ang hangarin ni San Pablo, Laguna SB member Egay Adajar na dalirutin noon ang iligal na sugal ni Don Ramon. Na maliban sa bookies at lotteng nito na hindi kayang hulihin ng mga pulis, pinaiimbestigahan ni Adajar sa Pagcor ang hokus-pokus sa reporting ng STL franchise ni Don Ramon.
Pero bago pa maisagawa ng Pagcor ang pagdinig sa sugal ni Don Ramon na nakatakda noong Enero 9, 2012 . . . Patay na si SB member Adajar! Pinatay ito noong Enero 2, 2012 ng “hitmen” na mga taga-Lusacan, Tiaong, Quezon!
Ayon sa ating tawiwit, gaya ni Laguna Board Member Danny Ang na pinatay noong 2009, ang kamatayan ni SB member Adajar ay may kaugnayan sa pagpapaimbestiga sa iligal na sugal ni Don Ramon.
Magtataka pa ba tayo kung mismong ilang opisyal ng PNP Region 4-A ay takot bumangga kay Don Ramon?
Ewan lang kay RD Benito Estipona.
Totoo ba, sir, na minsan ay nabanggit mo na “tanggap na lang keysa bangga?”



