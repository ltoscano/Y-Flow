Pagtatalaga ng UVCH bilang regional hospital, nasa kamay na ng Senado

January 21, 2016

LUNGSOD NG KORONADAL, South Cotabato, Ene. 21 (PIA) — Nasa desisyon na ng Senado ang pagtatalaga ng Upper Valley Community Hospital sa Barangay Dajay, Surallah bilang regional hospital sa SOCCSKSARGEN Region. Kasabay ng pormal ng pagbubukas ng UVCH noong Lunes, inihayag ni South Cotabato 2nd District Representative Ferdinand Hernandez na nasa mga kamay na ng Senado, partikular kay Senate President Franklin Drilon ang pagbasa ng bersyon ng Senado ng panukalang batas na magtatakda sa Upper Valley Community Hospital bilang isang regional hospital. Matatandaang inaprubahan ng House of Representative ang House Bill 5433 o ‘An Act Establishing the SOCCSKSARGEN General Hospital in the Municipality of Surallah, Province of South Cotabato and Appropriating Funds Therefor” noong Pebrero 23, 2015 at ipinasa sa Senado ng sumunod na araw. Ani Cong. Hernandez, walang mambabatas, lalung lalo na sa mga taga-SOCCSKSARGEN Region sa panukalang batas. Paliwanag pa nito, bagama’t mayroon ng Cotabato Regional and Medical Center (CRMC), nasa Cotabato City ito at karamihan sa kanyang pasyente ay galing sa ARMM, partikular sa lalawigan ng Maguindanao. Naiintihdihan din aniya ng mga mambabatas na nasa “strategic location” ang Upper Valley Community Hospital dahil mas madali itong puntahan mula sa iba’t ibang bahagi ng rehiyon lalung lalo na kung tuluyan nang mabubuksan ang mga kalsadang magdudugtong sa bayan ng Lake Sebu sa Maasim at Maitum sa Sarangani at bayan ng Tboli sa Gensan Airport. Patuloy din aniya ang mga proyektong magpapalawak sa mga kalsada papunta sa Surallah. Umaasa si Cong. Hernandez na maisasabatas ang pagtatalaga ng Upper Valley Community Hospital bilang regional hospital bago magtatapos ang 16th Congress. (DEDoguiles-PIA 12)



