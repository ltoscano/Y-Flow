THE SOURCE: Coco Martin, hindi ‘TAO’
Sa tingin ng mga bagets!
By JOJO GABINETE December 3, 2016
Bukod sa mahaba ang pila ng moviegoers, sold out ang tickets sa mga sinehan ng Trinoma na pinagtatanghalan ng Enteng Kabisote 10 and The Abangers, The Super Parental Guardians at Moana.
Dumating kami sa Trinoma Cinema ng 6:30 pm pero sinabi ng cinema personnel na ang tickets para sa last full show na lang ang available.

Nadismaya man, ikinatuwa namin ang narinig dahil tinatangkilik ng manonood ang mga pelikula na hindi nakapasok sa MMFF 2016.
Napilitan kami na lumipat sa Robinson’s Magnolia Cinema pero bago umalis sa Trinoma, siniguro namin na mag-reserve ng tickets online dahil may mga kasama kami na mga maliliit na bata na paboritung-paborito si “Cardo” (ang pangalan ng karakter ni Coco Martin sa Ang Probinsyano) na kanilang napapanood sa TV at itinanong kung tunay na tao o cartoon lang na kagaya nina Elsa at Anna ng Frozen, isang innocent and cute question na nakapagpangiti sa amin at nagbigay ng idea na ipakilala sila nang personal kay Coco kapag may pagkakataon. Luckily, nakapag-reserve kami ng tickets sa Robinson’s Magnolia Cinema para sa 8:20 pm screening ng The Super Parental Guardians. Malaking tulong ang online ticket booking dahil pagdating namin sa sinehan, sold out na ang tickets.
Tawang-tawa ang audience sa mga eksena nina Vice at McNeal “Awra” Briguela sa Parent’s Day scenes at sa pagkanta ni Coco ng ‘Wag Ka Nang Umiyak, ang theme song ng primetime teleserye niya sa ABS-CBN.
May special participation sa The Super Parental Guardians sina Baron Geisler at Kiko Matos na binigyan ng fight scene na reenactment ng kanilang pinag-usapan na faceoff sa isang bar sa Taguig City noong June 2016 .Bentang-benta sa manonood ang spoof sa mga eksena ng hit Korean movie na Train to Busan at amused na amused sila sa dialogue ng karakter ni Vice tungkol sa hindi pagkakasama ng pelikula nila ni Coco sa MMFF na obvious na idinagdag nang maligwak ang The Super Parental Guardians sa official entries.
Makikita rin sa Vice Ganda-Coco movie ang mga product endorsement nila na effective dahil napansin ng manonood.
Kahit biglaan, wise decision na ipinalabas noong November 30 ang The Super Parental Guardians at ang Enteng Kabisote 10 and The Abangers dahil sumugod talaga sa mga sinehan ang manonood, bata at matanda, kaya puwedeng sabihin na ang November 30 ang bagong December 25.



