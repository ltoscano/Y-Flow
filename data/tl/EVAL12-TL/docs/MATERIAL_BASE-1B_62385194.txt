Mga Kandidata ng Ms.Earth-Philippines, nanguna sa pagtatanim ng 5,000 puno sa Ipo Dam

June 07, 2016 Shane F. Velasco

NORZAGARAY, Bulacan, Hunyo 7 (PIA) -- Pinangunahan ng mga kandidata ng Ms.

Earth-Philippines 2016 ang pagtatanim ng may limang libong (5,000) mga punla ng puno sa kagubatang nakapalibot sa Ipo Dam. Itoâ€™y bilang pakikiisa sa Pandaigdigang Buwan ng Kalikasan at upang isulong ang kanilang kampanya para sa mas malaking papel ng mga kababaihan sa pangangalaga at pagtatanggol sa kalikasan bilang Eco-Feminism. Nilahukan ito ng mga kandidata mula sa Quezon City; Lobo, Batangas; Anda, Pangasinan; San Miguel, Bohol; Pasig City; Naga City, Camarines Sur; Digos, Davao Del Sur; Pagadian City, Zamboanga Del Sur; Putotan, Iloilo; Looc, Romblon; Sta.Barbara, Pangasinan; San Jose Occidental Mindoro at Isabela City, Basilan. Hindi ininda ng mga kandidata ang papataas na init ng araw at sumulong pa rin sa pagtatanim sa maputik na bahagi ng kabundukan ng Sierra Madre na nagkakanlong sa Ipo Dam sa bayan ng Norzagaray.

Mula sa spillway kung saan umaagos ang tubig sa tuwing pinapakawalan ito, naglakad ang mga kandidata sa ibabaw ng check gate patungo sa kabilang bahagi ng dam para makasakay ng bangka. Kinakailangang sumakay ng bangka upang marating ang kabilang bahagi ng bundok na tataniman ng mga puno ng Akasya, Nara, Alibangbang at Kupang. Nagmula ang mga punlang ginamit sa Maynilad bilang kontribusyon sa National Greening Program NGP. Sa isang panayam, sinabi ni Maynilad Vice President for Corporate Quality Environment Safety and Health Division Francisco Arellano na taong 2011 pa sinimulan ng kumpanya ang pagtatanim na umabot na sa mahigit 50,000 mga puno na ngayon. 83 hanggang 85 porsyento aniya ang kanilang success ratio. Binigyang diin naman ni Celia Esteban, hepe ng Provincial Environment and Natural Resources Office Department of Environment and Natural Resources sa Bulacan sa mga kandidata ng Ms. Earth-Philippines na mahirap ang pagtatanim pero sa ngalan ng ating pagmamahal sa kalikasan, masarap na maranasan ito. (CLJD/SFV-PIA 3)



