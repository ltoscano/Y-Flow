Nagkalat sa karerahan
By Andy Sevilla November 29, 2016
Paano ba maeengganyong pumasok sa karera ang gustong mag-invest o magpakarera kung ganitong iba ang kalakaran ng utak ng ilang tao na tulad ng mga babanggitin natin sa inyo?
Isang grupo ng mahilig sa karera ang nag-i-sponsor ng malalaking pakarera taun-taon sa isang karerahan sa bansa.
Umani na kaagad ng paghanga ng maraming karerista’t mga nasa industriya dahil sa ganda at balanseng mga karerang ginanap sa pakarera nila. Ang siste, sa sumunod na taon bago pa ito magpakarera ay may isang grupo na kaagad na lumapit sa nasabing grupo at nagprisintang sila na lang daw ang tutulong sa kanila para ayusin ang pakarera.
In short, sinimulan na nilang “sulutin” ito sa isang grupo na orihinal na nagpasok dito. Pero nabigo sila. Diretsuhan silang sinabihan na “huwag na nilang pakialaman kung ano man ang napasimulan na nila sa pakarerang ito.
”Kamakailan, kumalat naman ang balitang isang opisyal sa karerahan ang lumapit na naman sa nasabing grupo at sinabihan sila na dapat ay “nagpapaalam” muna sila sa kanya kung ano man ang balak nila sa kanilang pakarera.
In short, gusto ng “opisyal” na diretsuhan niyang pakikialaman ang pakarera. Pero, nasupalpal ang “opisyal” nang hindi siya pansinin ng nasabing grupo.
Ganyan din ang mga “pakikialam” na nangyayari sa pang-araw-araw na buhay sa pista ng mga taong walang magawa kundi “mangsulot” o “manghimasok” sa mga baguhang investors sa karerahan. Bakit nagkalat sa karerahan ang mga taong ganyan?



