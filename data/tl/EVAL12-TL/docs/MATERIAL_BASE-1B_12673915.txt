348 na gusaling pampaaralan handa na para sa pasukan – DPWH 12

June 08, 2016

LUNGSOD NG KORONADAL, South Cotabato, Hun. 8 (PIA) -- Maaari nang magamit ng mga mag-aaral sa pagbubukas ng klase sa Lunes ang may 348 gusaling pampaaralan sa iba’t ibang bahagi ng SOCCSKSARGEN Region, ayon sa Department of Public Works and Highways. Sa isang ulat, sinabi ni DPWH 12 Regional Director Reynaldo Tamayo na ang mga bagong paaralan ay pinondohan sa ilalim ng Basic Education Facilities Fund (BEFF) at naglalayong mapunan ang kakulangan ng silid-aralan sa pagsisimula ng senior high school ng K to 12 Education Program ng Department of Education. Sa hiwalay na ulat ng DepEd 12, inihayag ng ahensiya na ang mga sa nasabing pasilidad, 185 ang itinayo sa Sarangani, 71 sa South Cotabato, 42 sa Sultan Kudarat, 16 sa North Cotabato, 26 sa Tacurong at tig-4 sa General Santos City at Koronadal City. Bukod dito, ayon kay Director Tamayo, 631 na gusaling pampaaralan pa ang ipapatupad ng walong engineering district office ng DPWH 12. Nangangahulugan ito ng mahigit 2,500 na karagdagang silid-aralan sa buong SOCCSKSARGEN Region sa susunod na mga buwan. Bagama’t aminado si Director Tamayo na may ilang suliranin sa pagpapatupad ng proyekto tulad ng pagkaantala ng paghahatid ng mga materyales, siniguro nito na mapupunan nila ang kakulangan sa mga silid-aralan batay sa kanilang pangako sa DepEd. (DEDoguiles-PIA 12)



