
BINAY AT MAR: ITUTULOY KO ANG MATUWID NA DAAN

KASIPSIPANG politikal ang sinabi nina Vice-President Jejomar Binay at Interior Secretary Mar Roxas na tila carbon copy pa, “ipagpapatuloy ko ang Matwid na Daan (ni Pangulong Benigno Aquino III)…”
Kung hindi kasipsipan iyon, ano ang pwedeng itawag natin?
Sa huling pahayag ni Pangulong Aquino kasi, sabi niya, “Kailangan na iboto sa 2016 election ay ‘yun lang magpapatuloy ng aking matwid na daan.”
Hayun na. Sina Binay at Roxas ay nagpa-press release na magkatono ang sinasabi.
Sila na!
Hindi naman pwede na dalawa ang presidente ng bansa.
Kaya sino kaya kina Binay at Roxas ang babasbasan ni PNOY sa 2016 election.
Sa timbangang politikal ng Cojuanco – Aquino clan, hindi maitatago na si VP Jojo B ang manok nila.
Subok nila ang katapatan ng mga Binay sa kanilang angkan.
Hindi nga ba nagsalita na ang mga kapatid ni Aquino na kay Binay sila?
Kilala natin si Pangulong Noynoy na sobrang tapat sa kanyang mga kapartido, kaalyado, mga alagang tuta at kaututang dila.
Siya pa nga ang tagapagsalita at abogado ng mga ito sa sandaling naiipit sila sa kaso.
Take note ang pagtatanggol niya kay PNP chief Alan Purisima, Agriculture Sec. Proceso Alcala, Dinky Soliman, etsetera.
Kung ito ang batayan, mas matimbang sa kanya si Roxas dahil sa tindig ng kanilang partido na siya lamang ang kanilang “sentimental choice” sa pagka-Pangulo.
Bakit emosyon ba ang sistema ng pagpili sa lider?
Lutang ang sidhi nina Binay at Roxas na maging Pangulo ng 100-milyon na Filipino.
Pero angat si VP Jojo kung si Roxas din lang ang makakalaban dahil sa lahat mismo ng survey, kulelat si Mar kahit ang makalaban pa yata ay “nuisance candidate?”
At kung totoo na silang dalawa ay para sa pagpapatuloy ng “Matwid na Daan”, eh, ‘di ibig sabihin pala wala rin silang gagawin kapag nakaupo ang sinoman sa kanila?
Ano na ba ang nagawa ni Aquino sa kanyang Matuwid na Daan?
Meron ba?
Mag-isip na tayo kung ganoon.
Sinoman kina Binay at Roxas, wala tayong mapapala kung kapwa Matwid na Daan ang tatahakin nilang landas ng liderato.
Patapos na ang termino ni PNOY, hanggang ngayon, hinahanap pa rin ng sambayanan kung nasaan nga ba ang kanyang daang baluktot sa kawalan ng nagawa man lamang.
Mismong ang United Nations ay nagbanta na aalisin tayo bilang miyembro ng UN kapag hindi tumigil ang rehimen ni Aquino sa super-lala na korapsyon!
Imagine, founding member tayo ng UN, aalisin dahil lang sa kanyang “Matuwid na Daan ng korapsyon?” BALETODO/ED VERZOLA



