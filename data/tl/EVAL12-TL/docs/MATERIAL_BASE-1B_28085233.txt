
Kailugan ng Meycauayan-Marilao-Obando, binakuran ng Dike laban sa baha

April 14, 2016 Shane F. Velasco

LUNGSOD NG MEYCAUAYAN, Abril 14 (PIA) -- Pinalibutan na ng makakapal at higanteng dike ang kahabaan ng Meycauayan-Marilao-Obando River System o MMORS bilang bahagi ng proyektong Valenzuela-Obando-Meycauayan o VOM Flood Control Project. Layunin nitong tuldukan ang malawakang pagbabaha sa nasabing mga bayan na nasa baybayin ng look ng Maynila. Sa talang inilabas ni Public Works and Highways Secretary Rogelio Singson sa kanyang pagbisita kamakailan, namuhunan ang administrasyong Aquino ng 1.2 bilyong piso sa proyektong VOM mula taong 2011 hanggang 2014. Pinakamalaki rito ang 1.12 bilyong pisong inilaan para pondohan ang bahagi ng VOM sa bayan ng Obando habang 86.3 milyong piso sa lungsod ng Meycauayan. Noong 2015, panibagong 1.2 bilyong piso ang ginastos ng DPWH upang kumpletuhin ang mga proyekto sa nasabing bayan at lungsod. Ngayong 2016, tinatapos ang na ang paglalagay ng higanteng dike sa kahabaan ng MMORS sa halagang 66 milyong piso. Sa ginagawang dike sa nasabing kailugan, ikinabit ito sa 1.5 bilyong piso halagang higanteng Dike na ibinakod sa baybayin ng Obando. Bilang bahagi pa rin ng VOM Flood Control Project, ito ang magsisilbing pangmatagalang solusyon sa matagal na ring problema sa malalim na pagbabaha sa gawing ito ng Bulacan. Bukod sa higanteng Dike, may siyam na water pumps ang ilalagay ng DPWH na magsisilbing mga Pumping Station.

Ang sistema, habang ang 15 kilometrong Dike na ibinakod sa baybayin ng Obando ang pipigil na makapasok ang high tide ng look ng Maynila sa bayan, ang nasabi namang mga Pumping Station ang bobomba ng tubig palabas sa kabilang bahagi ng Dike kapag tag-ulan. Ibig sabihin, tinatayang hindi na mababasa ang talampakan ng mga taga-Obando maging high tide o bumagyo man nang malakas. Iba pa riyan ang kabi-kabilang mga drainage projects na pinagtulungang ipinagawa ng DPWH at Provincial Engineering Office na nakakabit sa itatayong mga Pumping Station.

Ang mga tubig mula sa mga kanal ay hihigupin at ibobomba palabas ng look ng Maynila. Samantala, puspusan naman ang pagtataas sa lahat ng kalsada sa buong Obando, maging ito man ay provincial road o national road. Nauna nang natapos dito pagpapalapad at pagtataas sa Polo-Obando-Bulakan Road na siyang kalsadang bumabaybay sa gilid ng look ng Maynila na nag-uugnay sa Obando sa bayang Bulakan. (CLJD/SFV-PIA 3)



