EDITORIAL: Proyekto muna bago pondo!
SSeptember 12, 2016
Rebelasyon itong pahayag kahapon ni Quezon City Rep. Winnie Castelo na kailangan nang “planuhin” ng Metropolitan Manila Development Authority (MMDA) ang flood control projects na babagsakan ng P400 milyong pondong nakapaloob sa 2017 national budget.
Wow!

Merong pondo pero walang plano? Hindi ba dapat ay mailatag sa Kongreso ang mga proyektong tutustusan ng pondo bago ito aprubahan?
Sa mga mambabatas naman sa dalawang kapulungan ng Kongreso, aaprubahan n’yo ba ang hinihirit na pondo ng isang ahensya nang walang klarong kwenta kung saan ito gagamitin? Sa pananalita pa naman ni Cong. Castelo na siyang chairman ng House committee on Metro Manila development ay mukhang desidido silang ibigay agad ito dahil talaga namang problema ang baha sa Metro Manila.
Pero kung ganyan na ang kongresista pa ang mangungulit sa MMDA para planuhin na ang mga proyektong tutustusan ng pondo, aba’y hindi yata ganito dapat ang sistema ng serbisyo publikong inaasahan mula sa gobyerno.
Walang pinag-iba rito ang pondong ibibigay ulit sa mga kongresista at senador. Hindi raw pork barrel o Priority Development Assistance Fund (PDAF) itong P80 milyon na naka-budget para sa mga kongresista na nasa 2017 proposed national budget ng Malacañang.
Ibang-iba raw ito dahil kakabit ng pondo ay mga proyekto sa distrito ng kongresista. Mauuna raw na ipresenta ang mga proyekto at programang tutustusan bago aprubahan ang budget. Hindi raw kagaya ng dati na basta ibibigay ang pondo at bahala na ang mambabatas kung saan dadalhin. Kailangan lang na may kaakibat itong liquidation report na napakadaling i-hokus-pokus.
Sana nga ay ganito ang mangyari! Napakahalaga na maisapubliko ang mga proyekto na tutustusan ng 2017 budget. Kung mailalantad ito sa publiko, mas madaling mababantayan kung nagagawa nga. Oras na sumalto at maging ‘ghost project’, aba’y dapat managot ang mambabatas.
Malaki ang mawawalang pera na direkta sanang napapakinabangan ng mamamayan sa ilalim ng bottom-up budgeting (BUB) na pinasimulan ng nagdaang administrasyong PNoy. Dati ay napopondohan talaga ang mga pangkabuhayan sa mga barangay simula nang alisin ang ‘pork’ ng mga kongresista na ang karamihan ay waiting shed at basketball court lang ang nagawa na kinabitan pa ng pagkalalaki nilang mukha at pangalan.
Ngayong ibinabalik sa mga mambabatas ang pondo, kailangang matumbasan nila ang nawalang BUB projects na direktang napapakinabangan ng mga mamamayan.

Huwag nang magpaloko! Kailangang ilatag ang mga plano at proyekto bago ibigay sa kanila ang pondo.



