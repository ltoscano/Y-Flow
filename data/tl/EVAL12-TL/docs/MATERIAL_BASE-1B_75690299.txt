
Mas aktibong brgy laban sa illegal na droga, isusulong sa Nueva Vizcaya

June 26, 2016 Ben Moses Ebreo

BAYOMBONG, Nueva Vizcaya , June 25 (PIA) – Isusulong ng Liga ng mga Barangay (LMB) sa lalawigan ang pagbibigay ng mas malawak na galaw at kapangyarihan ng mga Barangay Anti-Illegal Drug Abuse Councils (BADAC) upang lalo pang matigil ang paggamit ng illegal na droga sa lalawigan. Ani LMB president Victor Gines, magpupulong ang LMB members sa mga susunod na buwan upang pag-usapan ang mga rekomendasyon hinggil sa reactivation ng mga BADAC sa Nueva Vizcaya at pagpapalawig ng mga responsibilidad at kapangyarihan nito laban sa illegal na droga. “Marami sa mga BADAC ang hindi na active dahil kulang ang responsibilidad at kapangyarihan nito sa mga komunidad. Kilangang palawigin pa ang intelligence gathering at reporting, enforcement at information education campaigns nito,” pahayag ni Gines. Ang renewal ng mga Memorandum of Understanding (MOU) ang isa rin sa isusulong ng LMB sa Philippine National Police (PNP), dagdag pa ni Gines. Umaasa si Gines na magiging mas maganda ang paglaban sa illegal drugs kung ang mga mamamayan ay makikiisa dito at ang BADAC ang magiging instrument upang mapalakas ang ugnayan ng mamamayan at mga barangay officials. (ALM/BME/PIA 2-Nueva Vizcaya)



