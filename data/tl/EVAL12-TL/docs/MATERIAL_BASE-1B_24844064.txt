Tamang pagpili

ni Mary Joy T. Capistrano
Tuwing Pebrero, tumitingkad ang iba’t ibang kulay sa unibersidad.
Ito ‘yung mga panahong marami kang makakasalubong na mga estudyanteng nakasuot ng pula, asul, dilaw, berde o ‘di kaya nama’y puti. Nagsusumigaw ang kanilang mga pangalan sa malalaking nameplate, nakangiti at laging handang makipag-kamay—oo, ito ‘yung bahaging gusto ko dahil umaasa ako na isang araw, makakamayan ko ang crush kong kandidato.
Bukod dito, nagkalat din ang mga taga-suporta ng mga tumatakbo na namimigay ng maliliit na flyers kung saan nakasulat ang mga credentials at plano ng mga tumatakbo. May maliliit pang nameplate na pwede mong idikit kahit saan, kahit kanino—kaya pati pusa dinikitan na rin. Ganyan tayo, agresibo.
Abala din ang mga kandidato sa pagpasok sa bawat klase para ipakilala ang kanilang mga sarili at isa-isahin ang mga listahan ng kanilang gagawin sakaling maluklok. Ito rin ang pagkakataon upang imulat ang mga estudyante sa mga kasalukuyang isyu na kinakaharap ng pamantasan.
Ngayong taon, nalugmok tayo sa mga usapin sa pork barrel, academic calendar shift, demolisyon sa San Roque, cybercrime law, STFAP/STS at marami pang iba. Pero sa ngayon, mukhang higit na nabibigyang-diin ang isyu ng pag-attend sa mga general assembly at kung hanggang saan aabot ang sakripisyo mo—mula sa grado, pagliban sa klase at maging sa paglalaan ng panahon upang harapin ang isyu ng ibang sektor. Bilang lider-estudyante, hindi dapat nakakulong sa apat na sulok ng silid-aralan ang paglilingkod sa bayan.
Ilang araw na lang at eleksyon na, kaya naman inabala ko ang sarili ko sa pagdalo sa mga debate ng mga kandidato. Ilang argumento, paliwanag at dahilan na rin ang narinig ko mula sa iba’t ibang sagutan ng mga kolehiyo hanggang sa Mudslinging ng UP Solidaridad at UPFront 2014. Mukhang sapat na ang mga narinig at nakita ko para iboto ang sa tingin ko ay nararapat.
Paano nga ba dapat bumoto? Simple lang—hindi ako interesado sa buhay ng isang kandidato. Sapat na sa akin ang mga naging sagot niya sa mga tanong katulad ng, ‘Ano ang stand mo sa STFAP/STS?’, ‘Pabor ka ba sa academic calendar shift?’, ‘Hanggang saan aabot ang sakripisyo mo sa posisyong nais mong makuha?’ At higit sa lahat, ‘Nasaan ka noong demolisyon ng mga taga-San Roque?’



