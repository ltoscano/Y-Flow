ANG LABAN NI BETH

BAWAT tao ay may kanya-kanyang krus na pina!!pasan sa bawat araw na siya ay naninirahan sa mundong ibabaw, ‘ika nga, “life is a battlefield”- at tayong mga tao ang mga mandirigma rito.
Sa lugar ng Pattaya, Thailand ay nakilala ko ang isang banda na kung tawagin ay Phillippine Band, na binubuo ng apat na Filipina. Isa si Charito Mosende na mas kilala sa tawag na ‘Beth’ sa mga bokalista ng grupo at sa aming pagkukuwentuhan ay naibahagi niya sa akin kung gaano kahirap ang kanyang pinagdaraanan dulot ng pagkakawalay sa kanyang mga mahal sa buhay.
Ayon kay Beth ay pagbabanda rin ang kanyang trabaho noong nasa Pilipinas pa at maging ang kanyang asawa ay miyembro rin ng isang banda. Nabanggit niya na ito ang kanilang hanapbuhay.
“Matagal talaga akong tumugtog sa Manila ever since 1986 to 1991,” kuwento niya.
Subalit, kahit pa gaanong pagsusumikap at pagtitiyaga ang gawin nilang mag-asawa ay tila kulang at hindi sumasapat ang salaping kanilang kinikita upang mabuhay nang maayos at matiwasay ang kanilang pamilya, lalong-lalo na ang kanilang mga anak.
Ito umano ang dahilan kung kaya’t nang mabigyan siya ng pagkakataon na makapagtrabaho sa Thailand bilang isang bokalista ay agad niya itong tinanggap kahit pa mayroong kaunting agam-agam dahil sa maiiwang asawa at mga anak.
Ayon pa kay Beth, isa rin sa mga dahilan kung bakit nagdesisyon siyang umalis ng bansa ay upang makatulong sa kanyang amang may sakit sa puso.
“’Yung papa ko, nagkasakit na s’ya, ‘di siya makapaghanapbuhay,” wika pa niya.
Sa mahigit dalawang taong pananatili ni Beth sa Pattaya ay maraming pagsubok na ang dumating sa kanya. Labis na pangungulila rin ang kanyang nadarama habang nasa lupain ng mga banyaga.
“Solo ko ang hanapbuhay ko. Ang hirap ng katayuan ko, ang mga anak ko, sa akin sila lahat umaasa. Wala nga akong maipon, balak ko sanang umuwi pero ‘di ako natutuloy, kasi nga walang naiipon,” saad pa niya.
Sa pagtatapos ng aking panayam kay Beth ay damang-dama ko ang kalungkutan na kanyang dinadala sa dibdib.
Marami sa atin ang nag-aakala na kapag nagtrabaho sa ibang bansa ay natitiyak na ang ginhawa at tiyak na ang tagumpay sa laban ng buhay, subalit lingid sa ating kaalaman ay panibagong mga pagsubok ang ating haharapin at pagdaraanan dahil ang buhay ay isang tuloy-tuloy na labanan at pakikibaka.



