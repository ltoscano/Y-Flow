Linabelle Villarica, Apol Pancho muling nahalal sa Kongreso

May 11, 2016 Shane F. Velasco

LUNGSOD NG MALOLOS, Mayo 11 (PIA) -- Uupong muli sa Mababang Kapulungan ng Kongreso si Kinatawan Gavini ‘Apol’ Pancho ng Ikalawang Distrito at Kinatawan Linabelle Ruth Villarica ng Ikaapat na Distrito ng Bulacan, matapos iproklama ng Commission on Elections bilang mga nanalong kandidato sa nasabing posisyon sa katatapos na Halalan. Pangalawang termino na ni Pancho mula nang unang mahalal noong Lokal na Halalan ng 2013. Nakakuha siya ng 266,647 na mga boto laban sa 11,609 na natamo ng kalaban niyang si Jaime Villafuerte at 3, 587 ni Louie Angeles. Binubuo ang ikalawang distrito ng mga bayan ng Bustos, Baliwag, Plaridel, Guiguinto, Balagtas, Pandi at Bocaue. Naging madali naman para kay Villarica na naipanalo ang huli at ikatlong termino dahil nakakuha siya ng 216, 963 na boto laban kay Meycauayan City Mayor Joan Alarilla, na kumandidato sa pagkakongresista ng ikaapat na distrito, na nakatamo lamang ng 40,043 na mga boto. Binubuo ng mga bayan ng Obando, Meycauayan, Marilao at Sta. Maria ang ikaapat na distrito. Base sa talaan ng bills and index department ng House of Representatives, Villarica ang may pinakamaraming naipasa na inakdang batas sa limang kongresista ng Bulacan, sa ika-16 na Kongreso, sa termino mula 2013-2016. Sa naunang anim na taong panunungkulan, pitong ipinanukalang batas ang ganap na naging batas bilang isang Republic Act dahil nalagdaan ni Pangulong Aquino. Kaugnay nito, muling nakabalik sa pagkakongresista ng Ikatlong distrito ng Bulacan si dating Kinatawan at dating mayor ng bayan ng San Rafael na si Lorna Silverio. Tinalo niya ang ngayo’y Kinatawan Joselito ‘Jonjon’ Mendoza ng Partido Liberal, na nasa ikalawang termino na. Taong 2010 nang naging kinatawan ng distrito si Mendoza matapos manungkulang gobernador ng Bulacan mula 2007 hanggang 2010. Naging kapitan ng Duhat sa Bocaue at pangulo ng Liga ng mga Barangay mula 2002 hanggang 2007. Dati naman nang naging kinatawan ng Ikatlong Distrito si Silverio na naglingkod mula ika-11 hanggang 13 Kongreso, o sa termino mula 2001 hanggang 2010. Naging punong bayan ng San Rafael mula 1998 hanggang 2001 at 2010 hanggang 2013.

Bulubundukin ang Ikatlong Distrito na binubuo ng mga bayan ng San Rafael, San Ildefonso, San Miguel, Donya Remedios Trinidad, Norzagaray at Angat.

Samantala, minana naman ni Jose Antonio Sy-Alvarado ang pagka-kongresista ng Unang Distrito ng Bulacan sa kanyang inang si Kinatawan Ma. Victoria Sy-Alvarado. Nanalo ang batang Sy-Alvarado sa botong 157, 828 laban sa nakuhang boto ni Bokal Michael Fermin na 118, 663. Matatagpuan sa distritong ito ang lungsod ng Malolos kung nasaan ang Kapitolyo, na pinamumunuan naman ng kanyang amang si Gobernador Wilhelmino Sy-Alvarado, nanalo rin sa ikatlo at huling termino. Nasa distrito ring ito ang mga bayan ng Bulakan, Paombong, Hagonoy, Calumpit at Pulilan. (CLJD/SFV-PIA 3)



