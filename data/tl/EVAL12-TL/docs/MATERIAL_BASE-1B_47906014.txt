Magpakumbaba December 6, 2014 Written by Magi Gunigundo Published in Opinion Read: 4697 ISANG pandiwang tila ba napakahirap gawin. Bakit nga naman hindi, habang tumataas ka sa lipunan, habang kinikilala, habang nagtatamo ng karangyaan, kayamanan, at kapangyarihan, lalong humihirap gawin ang magpakumbaba dahil kailangan mong maging mababa. Dahil habang itinataas ka ng iba dahil sa iyong pagsusumikap ay dapat mo ring ibinababa ang iyong sarili. Madaling sabihin ang magpakumbaba. Pero nasa pandiwang magpakumbaba ang hiwagang hindi ito pwedeng basta-basta sabihin ng kahit sino dahil kapag sinabi, tiyak na mababawasan kung hindi man tuluyang mawawala ang kahulugan. Hindi na kapani-paniwala kapag sinabi ng isang indibidwal ang “Nagpapakumbaba na ako,” dahil ang gawaing magpakumbaba ay hindi sinasabi ng nagpapakumbaba. Dahil ang pagpapakumbaba ay dapat na napupuna ng mga tao sa kaniyang paligid. Ganiyan kagaling ang salitang magpakumbaba. Kaya nga kahanga-hanga ang isang tao na sa kabila ng kaniyang katanyagan at kapangyarihan ay napakababa pa rin. May paniniwala akong ang magpakumbaba ay hindi lang basta natututunan sa paaralan. Palagay ko, ang magpakumbaba ay dulot ng mga tao sa paligid, mga taong kapwa matataas ngunit mapagkumbaba. Kaya gayon na lamang ang paghanga ko kay Pope Francis. Sino ba naman ang hindi hahanga sa Kaniyang Kabanalan (His Holiness sa Ingles, ang nararapat na titulong pagturing sa Santo Papa)? Sa kabila ng kaniyang posisyon, nagagawa pa rin niyang makihalubilo sa karaniwan (ang iba pang pakikihalubilo, ayon sa bali-balita, ay hindi lumalabas sa media). May ilang tradisyon ang nagawa niyang baguhin upang makibagay sa maliliit at mahihirap hindi man kapananampalataya. Marami siyang panawagan ukol sa kung paano dapat mamuhay nang simple. Dahil, totoo naman, parang napakabigat naman talagang mamuhay nang marangya at masagana sa mundong napakaraming naghihirap. Kaya nga, hangang-hanga ako sa kanya. Ginagawa niya ang kaniyang sinasabi, practicing what he is preaching, wika nga. Bibihirang pagkakataon na makakasalamuha ng kababayan natin ang ganito kapamapagkumbabang pinuno ng isang napakalaking simbahan, ang simbahan kung saan kabilang ang halos three-fourths ng ating populasyon. Ang simbahang Romana Katolika. Eksaktong dalawang dekada na ang lumipas bago muling paparito sa ating bansa ang Santo Papa. Matatandaang noong Enero 1995, ilang araw nanatili sa ating piling si Pope John Paul II na ngayon ay si Saint John Paul na para dumalo, kasama ang milyun-milyong mamamayan sa World Youth Day. Sa Enero 15 hanggang 19 ng darating na taon, muli nating makakasama ang Santo Papa. Ang tema ng okasyon kung saan muling magkakatipon ang mananampalatayang Katoliko, kasama ang pinuno ng ibang sekta at relihiyon, ay “Mercy and Compassion.” Awa at kalinga. Napapanahon dahil sa mga dinanas nating kalamidad. Ito na rin kasing gawaing ito ang nais gawin sa atin ng Santo Papa sa kaniyang pagdating. Hindi lamag siya sa Maynila pupunta, may halos isang araw ding gugugulin si Pope Francis sa Tacloban, ang isa sa lugar na pinaka-nasalanta ng bagyong Yolanda noong isang taon. Maraming tagubilin ang Santo Papa hinggil sa kaniyang pagbisita, isa na rito ang hindi masyadong paggasta para lamang sa kaniyang pagdating, dahil, totoo sa kaniyang salita, paano nga naman magiging mapagkumbaba ang kaniyang pagbisita, paano magiging lubos ang awa at kalinga ng okasyon kung gagastusan nang malaki? Isa pang tagubilin ng Santo Papa ay ang paggugol ng malaking oras para sa mga karaniwan. Kakain siya at magsasagawa ng banal na misa sa piling ng mga karaniwang tao, sa piling ng mga nasalanta, sa piling ng mga walang masyadong kapangyarihan at aba. Sila ang higit na nangangailangan ng awa at kalinga. Kung gusto pa ninyo siyang makilala, puntahan ninyo ang opisyal na website na nakatuon sa kaniyang pagdating, ang papalvisit.ph. Nawa’y maging daan ang pagdalaw sa atin ng Santo Papa sa darating na Enero para lingapin nating muli ang ating mga kababayang nangangailangan pa ng kalinga. Tularan natin si Pope Francis sa kaniyang pagiging mapagkumbaba. Sa kaniyang patuloy na pagpapakumbaba.



