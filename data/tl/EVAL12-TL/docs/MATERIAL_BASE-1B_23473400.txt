OPISYAL ISINIKSIK ANG SARILI SA BOC; ERAP-ISKO TAGUMPAY

MARAMING pagbabago ang naganap sa Bureau of Customs sa pag-upo ni Commissioner Ruffy Biazon sapagkat suportado niya ang “Daang Matuwid” ni Pangulong Benigno Aquino III.
Nalinis ang ahensiya mula sa mga tiwaling opisyal at empleyado na limpak-limpak na salapi ang kinikita dahil sa pagbubulsa ng perang sana ay sa kaban ng bayan napupunta. Nasibak ang lahat ng deputy commissioners ng BOC habang ang ibang may delicadeza pang natitira sa katawan ay nagbitiw sa puwesto. Si Horacio Suansing, deputy commissioner for enforcement, ay pinalitan ni ex-Armed Forces of the Philip-pines Chief of Staff Jessie Dellosa na tumawag kay Executive Secretary Paquito Ochoa ng Paquito Diaz.
Nalagyan na ng mga bagong depcom ang ilan pang tanggapan at bukod tanging ang Intelligence Group na nilisan ni Danilo Lim ang bakante kaya nga nagkaroon ng pagkakataon ang mga tauhan ni Deputy Commissioner for Assessment and Operations Coordinating Group Prudencio Reyes.
Ipinagyayabang ng mga alipores ni Reyes na plantsado na sa kanilang backer kay Pangulong Noynoy ang pag-upo ni Reyes. Ano? Matapos tanggalin, siya pa ang itataas o ilalagay sa makatas na puwesto. Aba’y ibang klase talaga ang gobyerno.
Baka nagkakamali ang grupo ni Reyes. Hindi naman parang aso si PNoy na kakainin pa ang kanyang isinuka na. Totoo rin ba ang balita na may kaso sa Ombudsman itong si Reyes na may kinalaman sa P600M Baguio Water Supply System Project noong administrador pa siya ng Local Water Utilities Administration ? Hindi pala katiwa-tiwala ang taong ito. Pang. Noynoy, huwag mo nang dumihan pa ang iyong administrasyon dahil lang sa isang Reyes. Marami ka pang maipupuwesto na matino.

Tagumpay ang programang bus ban nina Manila Mayor Joseph “Erap” Estrada at Vice Mayor Francisco “Isko Moreno” Domagoso na naglalayong paluwagin ang traffic sa kanilang nasasakupan matapos hindi aksyunan ni Manila Regional Trial Court judge Daniel Villanueva, ng branch 49, ang hiling na temporary restraining order (TRO) ng Alliance of Concerned Bus Operators (ACBO).
Kayang-kayang ipagmalaki na ngayon nina Erap at Isko na karapatan ng lokal na pamahalaan ang pagpapatupad ng mga batas kaugnay ng paggamit ng kalsada ng siyudad at transportasyon at hindi dapat mamayani ang nagpapalabas ng mga prangkisa.
Aba’y unti-unti na nga namang nasosolusyunan ang problemang dekada na ang itinagal sa lungsod ng Maynila. Kasi naman, pinagkakaperahan noon ng ilang mga opisyal ng pamalahaang lungsod.



