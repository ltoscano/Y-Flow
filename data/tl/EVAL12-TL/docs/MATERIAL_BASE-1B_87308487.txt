Allowance ni WGM Frayna, level-up By Elech Dawa October 8, 2016
Nag-level up ang allowance na matatanggap ni first Woman Grandmaster Janelle Mae Frayna, inumento ang pagiging national pool member niya sa Class A athlete ng Philippine Sports Commission.
Sinabi ni National Chess Federation of the Philippines executive director at women’s national chess team coach GM Jayson Gonzales na inaprubahan ni PSC chair William “Butch” Ramirez ang pag-upgrade kay Frayna, mula P7,200 ay tatanggap na ang Pinay woodpusher ng P38,000 kada buwan.
“It has taken effect this month and we’re happy about it,” saad ni Gonzales. Nagpakitang-gilas si Frayna sa 42nd World Chess Olympiad sa Baku, Azerbaijan noong nakaraang buwan matapos sungkitin ang third at final GM norm.
Nais ni Gonzales na ma-upgrade si Frayna bilang “priority athlete,” kung saan ay may P40,000 allowance at extra monthly budget na P43,000 na gagamitin para sa kanyang training.
“Hopefully the good chairman and commissioners of the PSC could hear us because it will be a big boost not just to women chess but Phl chess in general,” wika ni Gonzales.
Nakatanggap na si Frayna ng P50,000 mula kay Ramirez noong nakaraang buwan bilang bonus sa pagkakahablot niya ng WGM at men’s International Master titles sa Baku.
Kakaabot lang din ng kanyang alma mater (Far Eastern U) ng P100,000 at binigyan siya ng simpleng ceremony sa main campus sa Morayta noong Huwebes ng gabi.
Ayon kay Frayna gagamitin niya ang kanyang mga natanggap para suportahan ang pangangailangan ng kanyang inang si Corazon Sonia, na may breast cancer.



