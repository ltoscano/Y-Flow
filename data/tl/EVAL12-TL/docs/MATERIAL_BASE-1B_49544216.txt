
Hirit na: Aksyon agad
By Arnold Clavio August 24, 2016 Ang isa sa maganda sa kasalukuyang Duterte Administration ay ang mabilis na pag-aksyon sa ilang mga problema ng bayan.
Bukod sa kriminalidad, ang korapsyon ang isa rin sa tinututukan ni Pangulong Rodrigo Duterte.
Matapos kong ibulgar sa kolum na ito ang iringan sa pagitan ng Philippine Ports Authority (PPA) at ng Manila North Harbour, Inc. (MNHPI), dahil sa umano’y ‘midnight deal’ na inilabas ni dating Customs Commissioner Bert Lina na pumapabor sa huli, kumilos agad si bagong Customs Comm. Nicanor Faeldon. Nagsimula ang gusot noong Hunyo 2, 2016, nang magpalabas si Lina ng desisyon na pumapayag sa MNHPI na maging isang international cargo terminal.
Ang utos ay nakapaloob sa dalawang Customs Memorandum Order (CMO) no. 11-2016 at 12-2016.
Ang dalawang CMOs ay kasunod nang pag-isyu din ng Bureau of Customs (BOC) ng ‘certificate of authority’ sa MNHPI noong Disyembre taong 2015 na maaari silang mag-imbak ng mga imported goods na agad na inilabas mula sa dumating na eroplano, sasakyang pandagat at iba pa.
Ngunit mariing tinutulan ng PPA ang aksyon na ito ng BOC. Tila ito ay iregular dahil ang utos ay ipinalabas ni Lina ilang araw bago niya tuluyang lisanin ang kanyang puwesto.
Ayon pa sa dating administrador, Raul Santos kuwestyonable rin ang CMO dahil sa nangangailangan muna aniya ng pagpayag mula sa PPA para tumanggap ng dayuhang kargamento ang MNHPI.
Ayon kay Santos, ang MNHPI ay may 25 taon na kontrata sa PPA bilang isang ‘domestic cargo terminal’ sa Manila North Harbor at hindi bilang isang ‘international cargo company’.
Ang may-ari ng Manila North Harbor, dagdag pa ni Santos, ay ang PPA at ang MNHPI ay isang operator lamang doon.

Mandato ang PPA na payagan ang pagdating at pagdaong ng mga dayuhan at lokal o domestic na mga sasakyang pandagat kaya anuman ang magiging pagbabago sa sistema sa North Habor, PPA lamang ang may eksklusibong karapatan na gawin iyon hindi ang BOC.
Umaksyon na si Comm. Faeldon at ibinalik ang MNHPI bilang ‘domestic cargo terminal’
Ang lahat ng awtoridad na nakapaloob sa ‘midnight deal’ ni Lina sa ilalim ng dalawang Memorandum Orders ay sinususpinde.
Lord Kayo na po ang bahala.



