Paraan ng pamamahagi ng lupain ng Luisita, tinutulan ng mga magsasaka

ni Arra B. Francia
Hindi pa rin natatapos ang laban ng mga magsasaka ng Hacienda Luisita, kahit napagtibay na ng Korte Suprema noong 2012 ang kanilang karapatan sa pagmamay-ari ng mga lupain sa asyendang hawak ng angkang Aquino-Conjuangco.
Nais ngayong ipasawalang bisa ng Alyansa ng mga Manggagawang Bukid ng Asyenda Luisita (AMBALA) ang ginawang pamamahagi ng 4,099 mula sa 6,435-ektaryang asyenda matapos itong idaan sa sisteman bunutan simula Hulyo 18.
Nauna nang ibinenta ng Hacienda Luisita, Inc. (HLI) ang 2,000 ektaryang bahagi ng asyenda sa mga pribadong kompanya. Maging ang pag-audit sa pinagbentahan ng lupa ay kasalukuyang nakabinbin sa Korte Suprema nang kwestiyunin ng mga magsasaka ang pagpili sa auditing firm na kaalyado umano ng mga Cojuangco.
Para sa natitirang bahagi ng asyenda, paghahatian ito ng 6,212 magsasaka. Makakatanggap ang bawat magsasaka ng 0.66 ektaryang lote, o kasinglaki lamang ng kalahati ng lupang kinatatayuan ng GT Toyota Cultural Center sa UP Diliman.
Idinaan ng Department of Agrarian Reform ang pamamahagi ng mga lupa sa pagpapabunot ng mga Lot Allocation Certificates (LACs). Matapos nito ay papapirmahin ang mga magsasaka sa LAC upang makuha ang Certificate of Land Ownership Awards na magsisilbing titulo ng lupa.
Dahil walang katiyakan kung aling lupa ang mapupunta sa bawat magsasaka, nababalewala umano ang mga “bungkalan,” o mga lupaing inaararo na ng mga magsasaka mula pa 2005, ayon sa AMBALA.
Sa isinagawang bunutan sa Barangay Baleta noong Hulyo 18, halimbawa, 117 lamang sa 700 residente ang mananatili sa barangay. Mapupunta sa Barangay Mabilog, na 10 kilometro ang layo mula sa dating tinitirhan, ang marami sa mga magsasaka.
Nagsagawa ang mga magsasaka ng kilos protesta noong Agosto 15 upang pigilin ang pamamaraan ng pamamahagi ng mga lupa. Ngunit wala umano itong nagawa laban sa 200 militar na pumalibot sa asyenda sa araw ng pamamahagi ng mga lupa, ani Aurello Estrada, Media officer ng Unyon ng mga Manggagawang Agrikultura.
Maliban sa pagpapabunot ng mga LAC, mariin ding tinutulan ng mga magsasaka ang sapilitan umanong pagpapapirma sa kanila ng Application to Purchase and Farmers Understanding (APFU), ayon sa AMBALA. Nakasaad sa APFU na kailangang bayaran ng mga magsasaka ang mga lupang ipinamahagi sa kanila sa loob ng 30 taon.
Napasakamay ng mga Cojuangco ang Hacienda Luisita noong 1957 gamit ang mga pautang mula sa Central Bank at Government Service Insurance System sa kondisyong ipapamahagi ang asyenda matapos ang sampung taon.
“Ipinakita lamang nila na huwad talaga ang land reform sa Pilipinas. Bakit pa pababayarin ang mga magsasaka? Ni hindi na dapat idinaan ang pamamahagi ng asyenda sa bunutan dahil kung tutuusin, sila talaga ang may-ari ng lupa,” ani Estrada.



