Lyceum: Young Pirates isasagupa By Elech Dawa June 21, 2016 Inalis ng Lyceum of the Philippines sa roster si veteran guard Dexter Zamora sa 92nd Season ng NCAA basketball tournament na sisiklab sa June 25 (Sabado) sa Mall of Asia Arena.
Maliban sa pagsasabi ng “disciplinary action” ay hindi hinimay ni Pirates head coach Topex Robinson ang dahilan kung bakit kinalos sa original lineup si Zamora na naglaro sa pre-season FilOil Flying V Premier Cup.
Sina Paul Soliman at Mer Ayaay ay co-captains ng Pirates. “We’ve decided to go to our younger players and give them a chance,” sabi ni Robinson.
Isang buwan mahigit din na kukulangin sa armas ang Lyceum dahil hindi makakalaro si big man Joseph Gabayni na naaksidente sa motor.
Sina Ayaay, sharpshooter Wilson Baltazar at Cameroonian rookie big man Mike Harry Nzeusseu ang nasa starting unit ng Pirates.
Inaasahang mabababad sa laro sina point guard Shaq Alanes, Edcor Marata, Allyn Malabanan at neophyte Johann Rubite habang halinhinan sina Jebb Bulawan at Soliman sa No. 4 spot.
Ayon kay Robinson walang high expectations sa kanyang team, gusto lang nito ng improvement sa kanilang performance sa nakaraang season.
Pangalawa sa huli ang Pirates noong nakaraan sa 4-14 (win-loss) record.



