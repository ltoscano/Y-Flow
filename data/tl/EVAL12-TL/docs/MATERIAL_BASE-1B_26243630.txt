Kaalinsabay ng Araw ng ‘Kalayaan’: Bisita ni PNoy sa US, bisita ng ‘tuta sa amo’

Lantad na lantad na: Tulad ng nakaraang mga administrasyon, sunud-sunuran pa rin ang kasalukuyang administrasyong Aquino sa dikta ng gobyernong US.
Para sa Bagong Alyansang Makabayan (Bayan), kitang kita ito sa katatapos-lamang na pagbisita ni Pang. Benigno Aquino III sa Estados Unidos (US). Sa bisitang ito, nangako ang administrasyon ni US Pres. Barack Obama na tutulong umano sila sa pagpapatrulya ng teritoryo ng Pilipinas sa West Philippine Sea (South China Sea) na lugar ng pinag-aagawang mga teritoryo ng bansa at China. Pumayag din ang administrasyong Aquino sa paggamit sa dating baseng militar ng US sa Clark, Pampanga at Subic, Zambales para sa mga barko at eroplanong pandigma at iba pang pasilidad pandigma nito.
Nangangahulugan lamang nito, ayon sa Bayan, ang pagpayag ng administrasyong Aquino sa pag-igting ng interbensiyong militar ng US sa Pilipinas.
Kolonyal na outpost
“Pagyurak sa soberanya ng bansa ang ginagawa ng gobyernong Aquino sa pagpayag na maging ‘tungtungan ng paa’ ng US ang Pilipinas para sa pagpapakita nito ng kapangyarihan; isang doormat para sa makinang pandigma ng US sa Asya; at kolonyal na outpost ng hegemonyang US,” paliwanag ni Renato Reyes Jr., pangkalahatang kalihim ng Bayan.
Kahiya-hiya umano ito dahil papalapit na ang tinatawag na Araw ng Kalayaan ng bansa sa Hunyo 12. Ang mga insidenteng tulad ng bisita ni Aquino sa US ay nagpapaalala lamang sa mga Pilipino na nananatiling “piyon lamang tayo ng US sa laro-sa-kapangyarihan (power play) nito sa rehiyon ng Asya-Pasipiko,” sabi pa ni Reyes.

Para sa Bayan, hindi umano katanggap-tanggap ang sinasabi ng administrasyong Aquino na tutulungan ang Pilipinas ng US sa diumano’y banta mula sa China. Malinaw ang pahayag ni US Secretary of State Hillary Clinton na hindi makikialam ang US sa bangayan sa pagitan ng dalawang bansa sa usapin ng teritoryo. Sinabi pa ng Bayan na bagamat itinuturing ng US na karibal ang China, di-hamak na mas malaki ang negosyo ng US sa China kaysa sa Pilipinas, kaya hindi ito direktang magbabanta ng giyera sa China sa ngayon.
Nakalulungkot umano na tinitingnan ng gobyerno ng Pilipinas na tila magkapareho ang interes ng US at Pilipinas. “Hindi ito mangyayari. Nais ng US na maging numero unong kapangyarihan sa Pasipiko sa ekonomiya at militar samantalang nagpupunyagi pa lamang na igiit ng Pilipinas, na may mahinang ekonomiya, ang soberanya nito,” ani Reyes.
Tutok ng US sa Asya
Maaninag sa mga pahayag ng mga opisyal ng administrasyong Obama na layunin nitong palakasin ang presensiyang militar sa Asya-Pasipiko para kontrahin ang lumalakas ng impluwensiya ng China, hindi para protektahan ang interes ng mga “alyado” nito tulad ng Pilipinas.
Kasalukuyang iniikot ng mga sibilyan at militar na opisyal ng gobyernong US ang iba’t ibang bansa sa Asya-Pasipiko para humingi ng suporta sa pag-igting ng presensiyang militar ng US sa rehiyon.
Noong nakaraang linggo, sinabi ni US Defense Secretary Leon Panetta sa Singapore na target ng US na italaga sa Pasipiko ang 60 porsiyento ng buong armadong lakas nito sa karagatan (naval force) pagsapit ng taong 2020. Kasalukuyan kasing nasa 50 porsiyento “pa lamang” ng naval forces nito ang nasa Asya, at 50 porsiyento naman ang nasa rehiyon ng Dagat Atlantiko.
Pumunta rin si Panetta sa Vietnam kamakailan para hilingin sa gobyernong Biyetnames na muling makapagdaong ng mga armadong barko ng US sa Cam Ranh Bay, dating naval base ng US noong kasagsagan ng giyerang interbensiyon ng US sa naturang bansa (mas kilala bilang “Vietnam War”).
Sa bahagi ng Pilipinas, maliban sa pagpunta ni Aquino sa US, sunud-sunod din ang pagbisita ng mga opisyal ng US sa bansa. Noong nakaraang buwan, bumisita at nakipagpulong kay Aquino at sa liderato ng Armed Forces of the Philippines (AFP) ang hepe ng Joint Chiefs of Staff ng Armed Forces ng US na si Martin Dempsey.
Noong Enero 26-27, 2012, isinagawa sa Washington DC ang ikalawang “strategic dialogue” sa pagitan ng mga opisyal ng US at Pilipinas. Bago nito, noong Enero 3, 2012, inanunsiyo na ng mga opisyal ng US ang “rebalancing” ng mga tropa nito patungong Asya.

‘Selective patriotism’
Para kay Reyes, napakalaking ipokrito ang administrasyong Aquino sa pagtanggap ng sinasabing military aid (sa uri ng gamit-nang mga kagamitang pandigma) at pag-igting ng panghihimasok ng militar ng US, samantalang todo naman ito sa pagkondena sa mga banta ng China sa Spratlys at Scarborough sa West Philippine Sea.
“Walang nagbago sa paraan ni Aquino sa pagdala ng foreign policy ng Pilipinas. Ipinagpatuloy niya ang tradisyon ng pagpapakatuta na ipinakita ng lahat ng nakaraang mga pangulo. Nahihibang siya sa paniniwalang iisa ang interes ng Pilipinas at US at sa pamamagitan ng pagkapit sa palda ng US, uunlad tayo bilang bansa,” pahayag ni Reyes, sa piket ng Bayan sa harap ng embahada ng US noong Hunyo 8.
Nagrali ang militanteng mga grupo sa pangunguna ng Bayan noong Hunyo 8 sa harap ng embahada ng US para kondenahin ang official visit ni Aquino sa US. Sa mismong US naman, nagprotesta din ang tsapter ng Bayan doon, kasama ang International League of Peoples’ Struggle, sa pagbisita ni Aquino sa Washington DC.



