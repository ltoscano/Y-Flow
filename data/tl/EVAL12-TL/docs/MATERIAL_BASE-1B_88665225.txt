PRANGKAHAN: Ang maganda at hindi maganda sa unang 100 na araw ni Duterte
By Ellen Tordesillas SSeptember 26, 2016 Malapit na ang unang 100 na araw ng bansa sa pamumuno ni Pangulong Rodrigo Duterte.
Ngayon ay pang 88 na raw ng Duterte presidency. Ngunit ang pakiramdam ng marami ay ilang taon na. Ang dami-dami kasing nangyayari at napakaraming isyu. Kabi-kabila.
May nakita naman akong maganda sa mga ginagawa ni Duterte at iyan ay ang pakikipag-usap sa China.

Palpak naman kasi talaga ang polisiya ni dating Pangulong Benigno Aquino III sa China. Paano kasi, ang kanyang foreign secretary na si Albert del Rosario ay mas Amerikano pa sa Amerikano.
Dahil sa yabang nila, nawala ang kontrol ng Pilipinas sa Panatag Shoal na kilala rin sa tawag na Scarborough Shoal, na malapit lang sa Zambales (124 nautical miles).
‘Yan ang dapat ipapanagutan kay Aquino at kay Del Rosario. Malaking kasalanan ‘yan sa mamamayang Pilipino.

Marami ang nagtatanong, matatapos ba ni Duterte ang anim na taon niyang termino? Kaya ba niya?
Para mapagtakpan ang kapalpakan na ‘yan, nagsampa sila ng reklamo laban sa China sa Arbitral Court sa The Hague at siniraan nang siniraan ang China sa mamamayang Pilipino.
Akala naman nila matatakot ang China. Lalo ngang pinalawak ang mga okupado nilang mga batuhan sa Spratlys.
Sinabi ni Duterte na ang una niyang hihingiin sa China ay makapangisda ang mga Pilipinong mangingisda sa Panatag Shoal. Dapat huwag silang harangin. Nakalagay naman sa desisyon ng Arbitral Court na ang Panatag Shoal ay tradisyunal na fishing ground hindi lang ng mga Pilipino kung ‘di ng mga Intsik at Vietnamese.
Sana maibalik na ang sitwasyon sa Panatag Shoal. Bago mag-Abril 8, 2012 nang mangyari ang girian dun at nawala ang kontrol ng Pilipinas.

Ngunit kung ano man ang magandang polisiya o programa ni Duterte ay natatabunan ng kanyang walang pakundangang pagpatay sa kanyang pagsulong ng kampanya laban sa droga.
Noong isang linggo, sinabi ni Duterte na kulang ang anim na buwan na pangako niya para malinis niya ang bansa sa iligal na droga, kurapsyon at kriminalidad. ‘Yan kasi ang paulit-ulit niyang sinabi noong kampanya.
Sa Laoag nga na kampanya, sinabi niya, “Kung hindi ko magawa sa tatlo hanggang anim na buwan. Magre-resign ako para si Bongbong Marcos ang magiging presidente.”
Hindi naman nanalo si Bongbong Marcos na bise presidente.
Kahit sinabi ng lahat na imposible ang anim na buwan, pinipilit niya noon na kayang-kaya dahil kung hindi niya magagawa sa tatlo hanggang anim na buwan, kahit bigyan siya ng 10 taon hindi niya magagawa ‘yun.
Pinagyayabang ni Duterte na aabot na sa 3,000 ang napatay. Sa kanya, ang sukatan ng tagumpay ng kanyang kampanya laban sa iligal na droga ay ang taas ng bilang ng patay.
Wala para kay Duterte ang respeto sa karapatan ng bawat mamamayan sa buhay. Hindi siya maaaring patayin o parusahan na hindi nalilitis ayon sa batas.
Sa kayang mga kritiko, ang sagot niya ay “P!#@*^ Ina.”
Marami ang nagtatanong, matatapos ba ni Duterte ang anim na taon niyang termino? Kaya ba niya?
Sa akin ang mas nararapat na tanong ay “Makakaya ba natin?”
Naniniwala ako, matibay ang Pilipino. Sabi nga ng isang kanta, “I will survive.”



