
GOBYERNO WALANG SISTEMA

HANGGANG ngayon ay nagkakagulo pa rin ang ating mga kababayan dahil sa kawalang sistema ng pamahalaang nasyunal sa pagbibigay ng kalinga, ayuda at tulong sa mga biktima ng bagyong si Yolanda na kumitil ng libo-libong buhay.
Hindi biro ang naririnig nating reklamo at hinaing ng ating mga kababayang biktima ng naturang kalamidad maging ito man ay sa radyo, telebisyon at sa mga social networking site na talaga namang kalunos-lunos dahil malinaw sa kanilang sinasabi na talagang walang nakararating na tulong buhat sa pamahalaan.
Halos isang linggo na ang lumipas magmula nang dumaluhong si Yolanda sa bansa pero nananatili pa ring nganga ang ating mga kababayan sa Kabisayaan at Palawan kaya’t dito marami na ang napipikon sa kawalang sistema ng gobyeno.
Para sa kanila, maayos lang ang gobyernong Aquino sa media sa pamamagitan ng pagbabalita pero sa aktuwal na pagtulong ay talaga namang salat ito.
Sa kasalukuyan ay nagkalat pa rin ang mga patay sa Leyte, Samar, Tacloban at Coron sa Palawan na talaga namang namamaho at naaagnas na dahil sa kabagalan ng tulong at kawalan ng sistema.
Hindi pwedeng bara-bara sa panahon ng kalamidad kaya nga meron tayong tanggapan ng National Disaster Risk Reduction Management Council (NDRRMC) para magplano at maging sistematiko ang pagkilos sa panahon ng kalamidad pero lumalabas na naging isang sangay na rin ito ng pamahalaan na nagbibigay lamang ng balita at impormasyon sa tao.
Sa maikling salita, plano at diskarte ang kailangang pairalin sa kasalukuyang panahon at dito dapat ipatawag muli ni PNoy ang kanyang mga alagad dahil posibleng lumala pa ang sitwasyon.
Hindi rin maiaalis na mag-isip ang tao na mayroong pulitika sa kalamidad dahil malinaw sa ulat na magkaiba rin daw ang action center o base ng Tacloban City government at national government sa area na lubhang nakalulungkot dahil dito nagkakalasog-lasog ang pagkilos na siyang dahilan kung bakit nagkakaroon ng duplikasyon sa serbisyo.
Unos ang nangyari sa ating bansa kaya’t dapat dito natin ipakita ang pagkakaisa natin at hindi pagkakawatak-watak, sistema ang solusyon sa problema at iyan dapat ang tutukan ng pamahalaan.



