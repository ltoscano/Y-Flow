Trust rating ni PNoy pasado

HINDI maikakaila ang tatag ng tiwala ng masang Filipino sa administrasyon ni Pangulong Noynoy Aquino bunga ng pagpapakita nito ng determinasyon na ipagpatuloy at isakatuparan ang reporma sa pamamahala sa gobyerno.
Ayon nga sa pinakabagong survey na isinagawa ng Social Weather Stations (SWS), nitong buwan ng Agosto, naitala ang pinakamataas na ratings ni PNoy mula pa ng umupo ito sa puwesto noong June 2010 kung saan pumalo sa +67 points “very good” ang kanyang kasalukuyang trust rating.
Napag-alaman din na tumaas ang tiwala ng taumbayan sa Pangulo mula sa iba’t ibang socio-economic classes at kasarian sa bansa. Sa mga nakilahok sa naturang survey, lumalabas na 77 porsyento rito ang kuntento sa pamamahala na ipinakikita ng kasalukuyang administrasyon.
Nagpapatunay lamang ito na epektibo ang transparency at accountability ng pamumuno ni PNoy na siyang nagbalik ng tiwala ng publiko sa serbisyong inilalatag at isinasapubliko ng gobyerno.
Samakatuwid, patuloy ang pagtahak ng Pilipinas sa tuwid na daan na minsan nang ipinangako ni PNoy at ngayon, sa kabutihang palad ay dinaraanan na natin.
Bagama’t maraming nasasagasaan ang reporma sa gobyerno na ipinatutupad ni PNoy, na kung minsan ay nagbubunga ng hindi kanais-nais na akusasyon laban sa kasalukuyang administrasyon, isang magandang senyales lamang ito na hindi nito natitinag ang taumbayan.



