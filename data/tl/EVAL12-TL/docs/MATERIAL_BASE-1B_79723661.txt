DA hindi magpapatayo ng malalaking dam

July 20, 2016 LUNGSOD NG KORONADAL, South Cotabato, Hul. 20 (PIA) -- Hindi prayoridad ng pamunuan ni Agriculture Secretary Emmanuel Piñol ang magpatayo ng malalaking dam. Sa halip, pagtutuunan ng Department of Agriculture ang pagpapatayo ng maliliit na communal irrigation projects at pamamahagi ng mga water pumps sa mga magsasaka. Ang pahayag ay ginawa ni Secretary Piñol sa kanyang pagbisita sa South Cotabato noong Lunes kung saan panauhing pandangal siya, kasama sina Interior and Local Government Secretary Ismael Sueno at National Defense Secretary Delfin Lorenzana, sa ika-50 anibersaryo ng South Cotabato at ika-17 Tnalak Festival. Paliwanag ng kalihim, taun-taon ang kailangang gugulin ng pamahalaan sa pagtatayo ng malalaking dam.

Masyado ring malaki ang gastos sa pagtatayo ng mga ito. Maliban sa malaking gastos at mahabang panahon sa pagtatayo, nakakasira rin aniya sa kapaligiran ang mga naturang mga imprastraktura. Nangako rin siya na makakaasa ang mga magsasakang Pilipino ng iba’t ibang tulong mula sa pamahalaan. Layon nito na makamit ng Pilipinas ang kasapatan ng bigas sa loob ng dalawang taon. (DEDoguiles-PIA 12)



