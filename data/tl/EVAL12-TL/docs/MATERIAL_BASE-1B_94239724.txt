INUTIL PA RIN SA MEDIA KILLINGS!

NOONG bumisita si President Barack Obama noong nakaraang buwan sa bansa, tinanong ng isang reporter si Pangulong Aquino tungkol sa kung ano ang kanyang ginagawa sa talamak o sunod-sunod na pagpatay sa mga mamamahayag sa Pilipinas.
Tila nasorpresa, naghahanap ng maisasagot si Pangulong Aquino. Nganga siya. Wala siyang konkretong naisagot.
Iniyabang na lang niya ang pag-aresto at prosekusyon sa mahigit dosenang suspek kaugnay ng media killings. Karamihan sa mga suspek na ito ay may kinalaman sa iisang kaso—ang 2009 Maguindanao massacre.
Pero marami pang malalaking kaso, simula noong 1986 sa panahon ng kanyang ina, ay nananatiling hindi nareresolba.
Sa administrasyon lamang ni PNoy, simula nang siya’y maluklok ay umaabot na sa 28 mamamahayag ang napapaslang.
Bago ang pagbisita ni Obama, ang reporter ng pahayagang ito sa Cavite na si Rubie Garcia ay pinagbabaril at napatay ng mga upahang salarin. Habang nasa ospital si Rubie at bago nalagutan ng hininga, itinuro niya ang isang police official na posibleng utak sa pag-atake sa kanya.
Nito namang Biyernes, isang broadcaster sa Digos City ang naging ika-28 journalist na minarder sa ilalim ng pamahalaang Aquino.
Isang organisadong sindikato ang posibleng nasa likod ng pananambang kay Samuel Oliverio, isang blocktimer ng Radio Ukay.
Iniutos na ni PNoy sa Philippine National Police ang pagtugis sa mga salarin ni Oliverio.
Subalit gaya ng maraming kasong pagpatay sa mediaman, asahang matatabunan din ito ng alikabok sa ipinapakitang asal ng pulisya na aktibo lang kapag mainit pa ang isang kaso.
Simula nang maibalik ang demokrasya sa bansa noong 1986, naging target na ng pagpaslang ang mga mamamahayag at patuloy kaming nagbibilang. Sino pa ang susunod?
Sa kabiguan ng gobyerno at pulisya na maresolba ang mga pagpatay na ito, magpapatuloy ang pag-atake sa mga journalist.
Sa maraming kaso na ang teorya ay pakana ng maiimpluwensyang politiko o opisyal ng militar at pulisya, sadyang mahihirapan kaming makahanap ng hustisya.
Pero kasama ang Confederation of Asean Journalist (CAJ) sa pamumuno ni Benny Antiporda at National Press Club (NPC) sa ilalim ni Joel Sy Egco, hindi kami titigil at mapapagod sa pagbatikos at pagmamartsa sa lansangan para buligligin ang gobyernong inutil sa mga pamamaslang hanggang sa sila’y magising.



