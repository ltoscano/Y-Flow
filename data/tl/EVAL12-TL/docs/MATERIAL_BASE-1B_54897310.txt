Tuloy ang laban

Hindi pa tapos ang laban.
Taliwas sa taunang pagkaltas na ihinahapag ng gobyerno sa UP at iba pang pampublikong pamantasan taun-taon, makatatanggap ang unibersidad ng makabuluhang pagtaas para sa susunod na taon. Sa panukalang badyet ng Department of Budget and Management (DBM) para sa 2013, aabot sa P10.8 bilyon ang nakalaan para sa UP — ang pinakamalaking halaga na matatanggap ng unibersidad sa kasaysayan sakaling aprubahan ito ng Kongreso.
Maituturing mang tagumpay, walang puwang na binubuksan ang balitang ito para sa pagiging kampante ng mga mag-aaral. Sa panahon kung kailan mistulang iginagawad sa atin ang matagal na nating ipinaglalaban, higit na kinakailangan ang pagiging mapagbantay at lalong tumitindi ang panawagang kumilos.
Sa kabila ng inaasahang pagtaas ng badyet sa 2013, nananatili pa ring masalimuot ang kalagayan ng sektor ng edukasyon sa bansa. Kabi-kabila ang panukalang pagtaas ng matrikula sa mga pampubliko at pribadong pamantasan, napakarami pa ring mga kakulangan sa pasilidad ng mga paaralan, at lubhang salat ang bilang ng mga trabahong naghihintay sa iilang makapagtatapos ng pag-aaral.
Hindi hudyat ang pagtaas ng badyet ng pagbabagong-loob ng pamahalaan.
Bagaman mahigit 46 bahagdan ang itataas ng badyet para sa state universities and colleges (SUCs) sa susunod na taon, hindi ito nangangahulugang binabawi na ni Pangulong Benigno Aquino III ang matagal nang panukala ng gobyerno na unti-unting abandunahin ang mga pampublikong pamantasan. Bagkus, signos pa nga ito na malapit nang masakatuparan ng pamahalaan ang matagal na nitong mithiin – na magkaroon ng sariling kita ang mga pampublikong pamantasan na pupuno sa kakulangan ng pamahalaan.
Sa loob mismo ng UP, mamamalas ang mga indikasyon na hindi pa rin tuluyang kinikilala ng pamahalaan ang buong pananagutan nito sa sektor ng edukasyon. Dulot ng kakulangan sa badyet at ng pangangailangang kumita, isang kasunduan na naman ang pinasok ng UP sa Ayala Land Inc. Sa darating na Setyembre, sisimulan nang itayo sa dating lunan ng UP Integrated School ang UP Town Center — isang gusaling pangkomersyo na walang tiyak na silbing pang-akademiko.
Wala rin sa tunguhin ng administrasyon ng UP na muling ibalik ang halaga ng matrikula sa P300 kada yunit. Sa halip, pinaninindigan nito ang iskema ng Socialized Tuition and Financial Assistance Program (STFAP) na hindi naman natutugunan ang diwa ng pagiging abot-kaya ng dekalidad na edukasyon sa pambansang unibersidad ng Pilipinas.
Ang mga nabanggit na kalakaran at palisiya sa UP ay tiyak na lalagos sa iba pang SUCs. Bilang premyadong unibersidad ng bansa, UP ang nagiging modelo ng mga patakarang ipatutupad sa kalaunan sa iba pang mga pamantasan. Patunay nito ang rekomendasyon ng DBM na ipatupad na rin ang STFAP sa iba pang SUCs.
Sa labas ng edukasyong tersyaryo, batbat din ng suliranin ang edukasyong primarya, na lalo pang pinaigting ng pagpapatupad ng administrasyong Aquino sa programang K-12 ngayong taon.
Sa kabila ng kakulangan sa mga klasrum, libro, at mga guro, itinataguyod pa rin ni Aquino ang pagdaragdag ng tig-isang taon sa elementarya at hayskul. Sa halip na paghusayin ang kasalukuyang kalagayan ng edukasyon, pinipilit ni Aquino na ipatupad ang programang magtitiyak na may sapat na pwersang paggawa na mailuluwas ang bansa, kahit pa sa katotohanan, mga kontraktwal na trabaho ang lamang ang nag-aabang sa mga magsisipagtapos.
Tuwirang tugon ng pamahalaan sa ating mga pagkilos ang pagtaas ng badyet sa susunod na taon. Ayon kay DBM Secretary Florencio Abad, ibinigay ang mga pagtaas dahil nakikinig umano ang gobyerno sa kanyang mamamayan.
Ngunit nakukupot ang pamahalaan sa pagbibigay ng mga solusyong hindi naman tumuturol sa ugat ng suliranin ng edukasyon. Tumataas man ang inilalaang badyet, nanatili rin namang mataas ang matrikula. Nadaragdagan man ang pondo, nananatili pa rin ang mga kakulangang bunsod ng patong-patong na pagkaltas sa nakaraan.
Kung susuriin, magtataas ang badyet ng UP ngunit hindi nito mapupunan ang P18.4 bilyong hinihiling ng pamantasan. Maglalaan din ng mas mataas na badyet upang matugunan ang pangangailangan sa mga guro at klasrum para sa edukasyong primarya, ngunit kulang pa rin ito upang punan ang mga kakulangan sa pasilidad at iba pang pangangailangan.
Kaya hindi pagdiriwang o pasasalamat ang dapat nating itugon sa balita ng pagtaas ng badyet.
Balikan natin ang kasaysayan: hindi magpapakumbaba ang pamahalaan kung hindi sila nayanig sa dumadagundong na tinig ng kabataan na sama-samang nagtungo sa lansangan upang magprotesta. Kaalinsabay man nito ang mga dayalogo at iba pang mas mapayapang porma ng protesta, napatunayan nating higit na nakatitinag ang pwersa ng laksa-laksang kabataang handang lumiban at sa klase at humarap sa direktang banta ng paglaban.
Natinag na ang pamahalaan ngunit hindi pa natatapos ang ating laban. Sa darating na Hulyo 13, muli nating ipakita ang lakas at sigasig ng ating hanay. Sabay-sabay nating lisanin ang mga klasrum, bagtasin ang mga pasilyo at muling punuin ang mga kalsada. Sapagkat higit sa karagdagan, pangmatagalang kasapatan ang nararapat nating igiit at ipanawagan.



