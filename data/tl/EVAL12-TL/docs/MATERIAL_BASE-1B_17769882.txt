Mga magsasaka sa South Cotabato tinuruan ng paggawa ng silage

March 30, 2016

LUNGSOD NG KORONADAL, South Cotabato Mar. 30 (PIA) \-- Isang serye ng pagsasanay sa paggawa ng "silage" ang kasalukuyang ipinatutupad ng pamahalaang panlalawigan ng South Cotabato para sa mga magsasakang apektado ng El Nino. Sa isang panayam, sinabi ni OIC Provincial Veterinarian Flora Bigot na isinasagawa nila ang "silage-making training" bunsod ng kawalan ng sariwang damong maipapakain sa mga alagang hayop na resulta ng tagtuyot na nagsimula noong Nobyembre ng nakalipas na taon. Paliwanag ni Dr. Bigot, ang silage-making ay paghahanda ng pagkain ng mga hayop tulad ng baka, kalabaw at kabayo gamit ang mga tuyong dayami at mais na hinahaluan ng molasses. Ginagamit ang silage sa mga panahong pahirapan ang paghahanap ng preskong damo, tulad ng tagtuyot. Unang isinagawa ang silage-making training sa bayan ng noong Lunes, Marso 28, sa bayan ng Banga at sinundan ng isa pa sa Polomolok kahapon. Ngayong araw, Marso 30, pumunta naman ang training staff sa bayan ng Norala. Nakatakda ang iba pang silage-making training sa mga sumusunod na mga lugar at petsa: Koronadal City (Abril 1), Sto. Nino (Abril 4), Tampakan (Abril 5), Surallah at Tboli (Abril 6), Tupi (Abril 7), Lake Sebu (Abril 8) at Tantangan (Abril 11). Kabilang sa mga sinasanay ang dalawang kinatawan ng mga magsasaka sa bawat barangay na siya ring inaatasan na magtuturo ng kanilang kapwa magsasaka. Kalakip sa programa ang pamamahagi ng molasses sa mga magsasaka,ayon kay Dr. Bigot.

Nagtalaga ang pamahalaang panlalawigan ng Php300,000 para sa naturang pagsasanay. Bukod sa silage-making training balak din ng pamahalaang panlalawigan na mamahagi ng feeds at bitamina para sa mga alagang hayop.

(DEDoguiles-PIA 12)



