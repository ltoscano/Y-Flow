
BENIGNO COCCEMIA DISEASE AT PNOY, SALOT SA PDAF

HINDI na natawa ang kapitbahay ko sa biro ng kanyang barbero. Sabi ng huli, ano raw ang tawag sa sakit na puro porma at dakdak pero wala namang binatbat? Inabot ng ilang minuto kasi ay hindi pa rin masagot nitong kapitbahay ko ang simpleng tanong. Napikon siya nang sagutin ng barbero na “Benigno-coccemia.”
Sabi ng kapitbahay ko, hindi siya napikon sa barbero niya pero napikon siya sa bagal kumilos ng pamahalaan sa pagbibigay ng tulong sa mga naging biktima ng super typhoon Yolanda. “Ang mga hindi dapat problemahin ay nagiging problema pa dahil sa bagal kumilos at hindi agad makapagbigay ng instruction mismo si Pangulong Benigno Aquino III,” katwiran ng kapitbahay ko.
Benigno-coccemia disease nga ang tumama sa mga opisyal ng pamahalaan dahil puro papogi at pamumulitika ang kanilang inuuna sa pagbibigay ng kalinga at tulong sa mga biktima.
Benigno-coccemia rin siguro ang tawag sa attitude ng Pangulo na pagbibitiw ng salitang nakapipikon tulad ng “hindi ako puwedeng magpakita ng inis.” Eh, bakit siya nag-walk out sa press conference sa Tacloban?
Nawa’y mabigyang lunas kaagad ang sakit na ito ng mga opisyal ng pamahalaan upang makarating sa mga mamamayan ng Eastern Visayas ang mga tulong na agad-agad ipinaabot ng ating mga kababayang may puso para sa mga nangangailangan.

Masasabi pa kaya ni Pangulong Noynoy na hindi siya puwedeng magpakita ng inis? Aba’y hindi man lang binigyang puntos ng mga mahistrado ng Korte Suprema ang Priority Development Assistance Fund sa pagdedeklarang unconstitutional ito. Kahit man lang sana ang ilang mahistrado na binigyang pabor ng Pangulo. Akalain bang 14-0-1 ang laban.
Marami ang kinakabahan ngayon. Maliban sa mga kaalyado ni PNoy, ay tiyak na ang mga nagsamantala sa pera ng pamahalaan at walang habas na ginastos ito at ibinulsa ay hindi na makatutulog sa pag-iisip ng posibleng sapitin nila sa deklarasyon ng SC na kasuhan ang mga nakinabang, kabilang ang pribadong indibidwal, mula nang buuin ang PDAF hanggang 2013.
Saan na kukuha ng pera si Pangulong Aquino sa kanyang mga proyekto? Ipinagbawal na rin kasi ng Mataas na Hukuman ang paggamit ng pera mula sa Malampaya Gas para sa ibang bagay maliban sa proyektong pang-enerhiya. Kaya tama lang na ibalik ang natira o hindi nagamit na pork barrel ng 2013 sa national treasury.



