EJ Laure, tsinitang sandata ng Uste
By Elech Dawa August 6, 2016 Kung ganda at tikas sa volleyball ang pag-uusapan, hindi maiiwan ang tsinitang si Ennajie “EJ” Laure ng University of Sto. Tomas Golden Tigresses.
Halos sumara ang mga mata ni EJ kapag ipinakikita niya ang matamis nitong ngiti sa tuwing iwawagayway ang kanyang kamay sa mga fans.
High school pa lang sa UST ay nakitaan na agad ng galing ang 5-foot-9 outside hitter na si Laure, nakopo nito ang season MVP matapos giyahan ang Junior Tigresses sa UAAP Season 76 title. At pagsampa nito sa kolehiyo pasok agad sa senior team ng UST at nahirang na Rookie of the Year sa UAAP season 77.
Nakatutok si EJ sa volleyball, seryoso itong tulungan ang UST para sumampa sa Final Four ngayong season.
“We will do our best every time we are inside the court, buwis-buhay na kasi halos isang taon mong pinaghandaan eh hindi ka dapat susuko ng basta-basta lang,” saad ng anak ng dating PBA player na si Eddie Laure.
Bukod sa galing nito sa volleyball at magandang mukha, ano pang mga dapat nating malaman kay EJ na hindi alam ng mga fans, tulad ng mga paborito nitong pagkain, bakasyunan at mga crush kung meron man.
“Favorite TV show ko ang Forever More, tapos mahilig akong kumain ng sisig, sinigang at bulalo habang ang celebrity crush ko ay si Daniel Padilla,” siwalat ni EJ na pangarap magbakasyon sa Paris.
Kasalukuyang nagbabanat ng buto si EJ sa Foton Tornadoes sa Philippine Superliga at UST sa 13th V-League Collegiate Conference.
Noong Miyerkules umalingawngaw ang pangalan ni EJ kasama ang kanyang nakababatang kapatid na si Eya matapos bitbitin ang UST sa panalo laban sa San Beda College Lady Red Spikers sa V-League.

May isang senaryo sa laro ang hindi makakalimutan ni EJ noong maglaro siya sa Tuguegarao.
“Most embarrassing moment ko noong naglaro ako sa Tuguegarao, tapos may isang rally na natanggal ang sapatos ko,” kuwento ni EJ na ang gustong dream date ay sa beach kasama ang kanyang mahal.



