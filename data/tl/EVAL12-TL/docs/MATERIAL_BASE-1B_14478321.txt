Medical Mission para sa may kapansanan sa pagiisip, isinagawa sa OccMin

August 16, 2016 Voltaire N. Dequina

MAMBURAO, Occidental Mindoro, Agosto 16 (PIA)—Isinagawa kamakailan sa lalawigan ang kaunaunahang medical mission para sa mga may kapansanan sa pagiisip o mentally challenged patients.

Base sa talaan ng Provincial Social Welfare and Development Office (PSWDO), 108 ang nasuri ng mga doktor mula sa National Center for Mental Health (NCMH).

Ayon kay Rosalina Lamoca. tagapamuno ng PSWDO, malaking tulong ang medical mission dahil hindi na kailangang lumuwas pa sa Maynila ang mga pasyente upang magpasuri.

Ang kadalasang sakit ng mga pasyente na sumangguni sa medical mission ay schizophrenia, psychosis, mental retardation at hydrocephalus.

Ayon kay Diana Mugat, Person with Disabilities focal person ng PSWDO, ang mga benipisyaryo ng nasabing medical mission ay pawang kabilang sa maralitang pamilya at karamihan ay walang kakayahang ipagamot ang mga ito.

“Tatlong buwang gamutan ang inirereseta ng mga doctor ng NCMH at may kamahalan ang mga gamot na ito”, paliwanag ni Mugat. Kinakailangan aniya na masunod ang wastong panahon na pagbibigay ng gamot upang makita ang epekto ng ‘treatment’ sa pasyente.

Bilang tulong ay sinagot ng pamahalaang panlalawigan ang isang buwang gamutan ng mga benipisyaryo.

Ayon pa kay Mugat sisikapin ng PSWDO na makumpleto ang mga kailangang gamot sa tulong ng mga pamahalaang bayan na kinabibilangan ng mga mentally challenged patients.

Ang naturang medical mission ay bahagi nang pagdiriwang ng lalawigan sa 38th National Disability Prevention and Rehabilitation Week. (VND/PIA 4B/Occ Min)



