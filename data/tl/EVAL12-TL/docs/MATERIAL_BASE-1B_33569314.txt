Thursday, August 2nd, 2012 | Posted by Philippine Collegian

Ssshh

ni Twinkle Almazan
May isang Lunes noong umuwi akong mamula-mula. Sumakay ako ng jeep at nagbayad ng walong piso. “Isa pong Kalayaan.”
Sana ganoon na nga lang kadali. Sana abot-kaya ang kalayaan. Minasdan ko ang lansangan na aking nilisan. Puno pa rin ito ng mga banderang pula at mga taong pinaparatangan ng katamaran. Dahil sa halip na kumayod at magtrabaho, mas pinili nilang gambalain ang trapiko.
Ang hatol ng karamihan ay “Sigawan. Sigawan. Puro na lang sigawan. Masama bang humingi ng kaunting katahimikan?”
Ang ingay sa kalsada ay sinasabayan ng ingay ng Internet. Naglipana ang mga hashtag, comment threads at status updates. Pagbigyan naman daw ng pagkakataon ang pangulo at iwaksi ang kultura ng negatibismo. Kaya hindi umuunlad ang bayan ay dahil sa mga nagkakalat at nag-iingay sa kalsada.
Sabay-sabay hinusgahan ng mamamayan ang midterms ng termino ni Aquino. Ayon sa ikatlong SONA ng pangulo, winaksi ang mga wang-wang at patuloy na pinapatag ang tuwid na daan. Ngunit sa kabila ng mga mabulaklak na salita, kailangan natin maging kritikal sa mga palisiyang isinusulong at ‘di isinusulong. Baka kailangan natin ng remedial class sa kasaysayan nang hindi maligaw sa daan.
Kung sa usapin rin lang ng addition, nadadagdagan ang bilang ng mga tanong na walang kasagutan. Tila nag-mumultiply ang bilang ng mga biktima ng mga paglabag sa karapatang pantao. At kung tunay ngang dinagdagan ang budget para sa edukasyon, bakit kailangan pang mag-divide ng sariling lupain?
Sana’y hindi pawang imaginary numbers ang pinag-uusapan nang maramdaman ng mga tao ang real value ng sinasabing kaunlaran. Minsan kasi may mga bagay na ‘di mabibigyang hustisya ng simpleng addition kung umpisa pa lang, may mali na sa ginagamit na equation.
Para saan pa ang edukasyon kung hindi isasapraktika ang pinag-aralan? Para saan pa ang pinag- aralan kung hindi rin naman para sa lipunan?
May isang Lunes noong umuwi akong mamula-mula. Taliwas sa inaasahang bagyo, walang nagawa ang payong ko laban sa sikat ng araw. “Rebolusyonaryo siguro ang Panginoon,” sabi ng mga kasama ko.
Sabay-sabay kaming naglakad at sumigaw sa kalsada. Kasama ko sa hanay ang mga mukha ng aking matatalik na kaibigan. Kasabay ko rin sa paghakbang ang mga mukhang walang pangalan. Kahit noon lang kami nagkakilala, kami’y pinagbuklod ng aming paniniwala.
Sa totoo lang, nakakapaos din. Nakakapaos sumigaw kapag walang nakikinig. Ngunit ang katahimikan ba talaga ng lansangan ang sagot sa nawawalang kapayapaan?
Pare-pareho lang naman tayo ng gusto. Pangarap ko ring gumising sa isang Pilipinas na libre ang kalayaan. Sana’y huwag mo isiping hinihila ka namin pababa para lang manggulo o maging sanhi ng trapiko. Bumaba ka. Bumaba ka nang maramdaman mo ang klima dito.
Hindi naman kita pinipilit sumabay sa aking hanay, lalong hindi magbunsod ng malawakang kampihan. Ang karapatan ko ay karapatan mo rin at ang sigaw ng kahapon ang nagluwal ng katahimikan ngayon.



