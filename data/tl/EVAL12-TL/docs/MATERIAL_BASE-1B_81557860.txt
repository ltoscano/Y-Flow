MGA ESTRADA ‘DI NA NATUTO

MAHIGIT isang dekada na ang nakararaan mula nang bitawan ni dating Pangulo at ngayon ay Manila Mayor Erap Estrada ang mga salitang ito:
“Walang kai-kaibigan at walang kama-kamag anak!”
Ibig sabihin, parekoy, ng bantang ito noon ni Erap ay nakahanda siyang ipatupad ang mga batas nang pantay-pantay at hindi kikiling o papanig kahit sa kaibigan o kamag-anak.
‘Yun pala, ang mga salitang ito ay nasa bibig lang ni Erap at wala sa kanyang puso.
Dahil sandamakmak na kaibigan ang kanyang ginagamit sa mga katarantaduhan gaya ng sa iligal na sugal at kickback sa “tobacco excise tax.”
Kaya hayun, nang bumaligtad ang kanyang “close friend” na si Chavit Singson ay biglang nataranta si Erap.
At doon na nagsimula ang kanyang kalbaryo!

Ang masaklap, parekoy, maraming kaibigan pa ni Erap gaya ni dating AFP Chief of Staff Gen. Angelo Reyes ang nagbaliktaran hanggang sa tuluyang lumayas ang pamilya Estrada mula sa Palasyo ng kapangyarihan.
Ang naganap sa kanilang pamilya, partikular, sa kanyang tatay ay hindi pala nakapagbigay ng aral sa kanyang anak na si Sen. Jinggoy Estrada.
Ayon kasi sa kanilang “family friend” na si Ruby Chan Tuason, ang sandamakmak na perang nakulimbat ng senador na ibinibigay ni Janet Lim-Napoles mula sa kanilang sabwatan sa Priority Development Assistance Fund ay sa kanya (Tuason) ipinararaan.
In-short, ginamit pala ni Jinggoy ang kanyang kaibigang si Tuason kaugnay sa mga nabanggit na nakulimbat na pera!
Hindi talaga natuto!
Sabagay, hindi rin masisisi ng pamilyang Estrada ang kanilang mga kaibigan kung inilaglag man sila ng mga ito.
‘Di ba si Erap din ang nagsabi na dapat daw, eh, walang kai-kaibigan?

Kaya nga si Sen. Juan Ponce Enrile ay hindi talaga gumagamit ng mga kaibigan kung ang pag-uusapan ay ang mga katarantaduhang ibinabato sa kanya ni Inday Miriam!
Hindi rin siya gumagamit ng mga kapamilya.
Kundi ang kanyang kapuso na dati niyang chief of staff!
Sabagay, natuto man o hindi, isa lang ang dapat tandaan ng mga impaktong mandarambong na opisyal ng gobyerno, partikular na ang pamilyang Estrada.
Na lahat ng bagay ay may katapusan! Pati ang pandarambong!



