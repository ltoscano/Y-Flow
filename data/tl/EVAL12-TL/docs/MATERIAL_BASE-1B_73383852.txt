EDITORIAL: Detalyadong pro-poor programs sana sa SONA!
July 25, 2016 Ngayong araw mapapakinggan ng taumbayan ang kauna-unahang State of the Nation Address (SONA) ni Pangulong Rodrigo ‘Digong’ Duterte, ang nagtatamasa ngayon ng record-high na grado mula sa sambayanan. Sabi ng mga survey, ‘most trusted president’ si Pangulong Duterte sa kasaysayan ng bansa kung ang pagbabasehan ay ang unang ilang araw ng kanyang pag-upo.
Lahat naman ay nagsasabi na tama lamang na ibigay ang pagkakataon sa bagong halal na Pangulo na pamunuan ang bansa tungo sa pagbabago. Yaman din lamang na 9 sa bawat 10 Pinoy ay nagtitiwala kay Pangulong Duterte, base sa mga survey, nakakabit dito ang suporta sa kanyang mga programa. Pero kakambal din nito ang “napakataas na expectations” na tutuparin nga niya ang kanyang mga pangako.
Kung ano ang nilalaman ng SONA ng Pangulo, magkakaalaman na ngayong araw. Mataas ang pag-asa ng taumbayan na hitik sa detalye ng mga programa ang SONA. Sabi nga ng Catholic Bishops’ Conference of the Philippines (CBCP), inaabangan nila ang detalye ng mga pro-poor programs ng Pangulo. Iyon bang “kung paano gagawin” ang mga pangako. Kasama rito ang mga pangako mismo noon ni Pangulong Duterte sa kampanya: ang pagwawakas sa ‘endo’ o contractualization practice ng mga kumpanya; ang tanggal ‘red tape’ sa gobyerno at ang paglalaho ng mahahabang pila sa MRT/LRT, airports at pati na sa government transactions; detalyadong solusyon sa nakakalumpong trapiko ng Metro Manila; mas mataas na sweldo, lalo na ng mga pulis, sundalo at public school teachers; ang pribadong manggagawa, umaasa naman ng mas mataas na take home pay sa pamamagitan ng pagpapaliit sa income tax; dagdag na P2,000 sa SSS pension; maayos na pabahay para sa mga homeless; pagdaloy ng masaganang government projects sa kanayunan, lalo na ang employment; ayuda sa maliliit na negosyo, mga magsasaka at mangingisda; murang serbisyong medikal; at ang inaabangang 3-6 months na pagsugpo sa kriminalidad at illegal drugs.
Sabi nga ni political analyst Prof. Ramon Casiple, hindi lang naman ‘peace and order’ ang problema ng sambayanan.

Bagama’t ipinapakita sa survey na marami ang natutuwa sa katuparan ng pangakong “madugong anti-illegal drugs war”, nagsisimula nang sumulyap sa iba pang pangako ang publiko. Iyong kumakalam na sikmura na ang susunod na concern at ang iba pang pangunahing reklamo ng tao.
Itong pagkastigo sa unfair trade practice ng mga airline companies, telcos (telecommunications companies) at lalo na ng Meralco sa kanilang ‘pasa-lugi’, hindi ba ito mapagtutuunan ng pansin sa unang SONA? Sobra na ang pang-aabuso sa tao ng mga kumpanyang ito.
Panahon na rin para basagin ang monopolyo (ng Meralco) at mala-kartel na sabwatan ng mga telcos at ang halos unipormeng panggugulang ng mga airlines.



