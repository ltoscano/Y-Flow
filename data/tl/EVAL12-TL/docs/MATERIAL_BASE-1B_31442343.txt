
BIR pinaalalahanan ang mga kumandidato sa Camarines Norte na magsumite ng tamang gastos sa kampanya

May 20, 2016 Reyjun Villamonte

DAET, Camarines Norte, Mayo 20 (PIA) -- Pinaalalahanan ng Bureau of Internal Revenue (BIR) ang mga kumandidato sa Camarines Norte sa nakaraang halalan na magsumite ng tamang Statement of Campaign Contributions and Expenditures (SOCCE).
Ito ay upang hindi magkaroon ng problema at maiwasan na maharap sa kaukulang penalidad sakaling matuklasang hindi nagdeklara ng tamang SOCCE.
Ito ay may kaugnayan sa “Iboto mo project” ng BIR alinsunod sa Revenue Regulations No. 8-2009.
Ayon kay Revenue District Officer Eralen De Aro ng BIR dito ang mga lokal na kandidato sa lalawigan ng Camarines Norte nanalo man o natalo ay kailangang mag-remit ng witholding tax sa campaign contribution na kanilang natanggap.
Sinabi niya na maging matapat sa pagdedeklara ng kanilang SOCCE at maaari rin silang humingi ng kopya ng mga kandidato sa Commission on Elections (COMELEC).
Kamakailan lang ay nagkaroon ng district conference ang lahat ng mga Revenue Officers sa mga lokal na pamahalaan at pinagsumite ng mga listahan ng mga kandidato.
Aniya, posibleng magkaroon ng discrepancy sa SOCCE lalo na kung hindi magdedeklara ng tama ang mga kandidato, sakaling hindi nagastos ang mga campaign donations ay kailangan pa rin itong ideklarang income na may kaakibat na withholding tax.
Papatawan ng limang porsiyentong withholding tax ang lahat ng mga campaign contributions, campaign tools at services na ire-remit sa authorized agent bank. (MAL/RBM/ROV/PIA-Camarines Norte)



