
IKA-8 UTOS NG DIYOS: HUWAG KANG MAGNANAKAW

NAKIUSAP si Pangulong Aquino sa kanyang mga kritiko na huwag siyang husgahan ukol sa kontrobersya sa Disbursement Acceleration Program (DAP). Huwag din daw siyang pagdudahan at dapat umasta ang kanyang “detractors” na mga tunay na Kristiyano.
Sa kanyang pagdalo sa inauguration ceremony ng multibillion-peso Philippine Arena sa Bulacan ng Iglesia Ni Cristo, nag-quote pa ng bersikulo sa Bibliya si PNoy para soplain ang kanyang mga kritiko.
“May iilan ho na makahahanap ng batikos kahit sa pagdalo ko rito. Ang masasabi ko lang po, kung kapwa ko kayo na Kristyano, tungkulin nating magmahalan sa halip na maghasik ng agam-agam,” ang speech ni PNoy.
Habang nasa balwarte ng INC, nagpoprotesta naman ang mga kawani ng korte dahil sa ginagawang panggigipit ng mga kaalyado ng Pangulo sa judiciary.
Tinawag ang protesta kahapon na “Black Monday” na naglalarawan umano ng pagkamatay ng “judicial independence” sa ginagawang panggigipit ng administrasyong Aquino.
Sinasabing gumaganti ang Malacañang at mga alyado ni PNoy matapos ang botong 13-0 ng Supreme Court na iligal ang ilang bahagi ng DAP. Gusto naman ng mga kakampi ni PNoy sa Kongreso na buwagin ang Judiciary Development Fund (JDF).
Maaalalang sinabi ng SC na labag sa Constitution ang DAP dahil hindi ito nakasama sa budget na inaprubahan ng Kongreso. Nagalit si Pang. Aquino sa desisyon ng Supreme Court at tinakot ang mga mahistrado na magkakaroon ng krisis.
Ang panawagan ni PNoy sa mga kritiko na hinugot niya sa talata raw sa Bibliya na “magmahalan at huwag maghasik ng agam-agam” ay taliwas sa ginagawa ngayon ng kanyang administrasyon. Siya ang naghahasik ng takot at agam-agam sa mga kawani ng Korte Suprema.
Ayon sa record, umaabot sa P300 hanggang P600-bilyon ang pondong hinokus-pokus ng Department of Budget at tinawag itong DAP.
Pinalalabas ni Pangulong Aquino na ang mga proyekto na ginastusan ng DAP ay pang-emergency. ‘Yun bang kahit iligal, pinopondohan ang isang proyekto para lang maisalba.
Hindi naman matukoy ng Malacañang kung ano-ano ang mga pinondohang project kasi’y wala naman talaga. Saan napunta ang pera?
Ibinulgar ni Sen. Jinggoy Estrada bago pa siya nakulong na ang DAP fund ay ipinamahagi o ipinansugol sa maraming senador para bumotong pabor sa Impeachment ni dating SC chief justice Renato Corona.
Ang pera ng bayan na dinala sa DAP na isang pakana lamang o iligal ay winaldas sa pamamagitan ng panunuhol. Wala itong ipinagkaiba sa pagnanakaw. Ang pagnanakaw ay ang pagkuha ng isang bagay o pera na hindo mo pag-aari.
Pakibasa po sa Bibliya, Mahal naming Pangulo. Nasa ikawalong utos ng Diyos na huwag kang magnanakaw. Amen!



