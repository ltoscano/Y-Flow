
Mga empleyado ng kapitolyo ng Bulacan, nakibahagi sa isinagawang bomb threat drill exercise

April 01, 2016 Vinson F. Concepcion

LUNGSOD NG MALOLOS, Abril 1 (PIA) \-- Mabilis ang naging pag-aksyon ng mga empleyado ng pamalaaan panlalawigan matapos makatanggap ng tawag na may bomba na maaring sumabog sa kapitolyo sa isinagawang bomb threat drill exercise kamakailan. Matapos ang hudyat, agad na maayos lumisan ang mga empleyado at nagtungo sa capitol mini forest na naitalaga bilang evacuation area para sa ganoong uri ng sitwasyon. Sinabi ni Gobernador Wilhelmino Sy-Alvarado na layon ng drill na magkaroon ng mas higit na kaalaman ang mga empleyado sa pagtugon sa ganoong klase ng emergency at mas lalo pang paigtingin ang kakayahan ng Pamahalaang Panlalawigan at incident management team kaugnay ng pagresponde sa mga ganitong uri ng krisis. Ayon naman kay PS/Insp. Sean Logronio, team leader ng SWAT Bulacan Provincial Police Office, ang safety drill ay dapat huwag ipagwalang bahala bagkus ay seryosohin dahil ihahanda nito ang bawat isa sa emergency evacuation procedures, tinuturuan din ng tamang pagresponde sa iba pang kahalintulad na krisis at maiiwasan ang pagkakaroon ng mga nasugatan. (CLJD/VFC-PIA 3)



