Magtulungan para sa tagumpay ng Miss U
January 6, 2017
Naglabas ng Memorandum Circular No. 13 ang Palasyo ng Malaca√±ang kaugnay sa pangangasiwaang Miss Universe beauty pageant ng bansa ngayong buwan.
Idaraos ang Miss Universe 2016 sa Enero 30 sa Mall of Asia Arena sa Pasay City.
Alinsunod sa MC No. 13 ang Department of Tourism (DOT) ay maaaring humingi ng tulong o suporta sa lahat ng department ng pamahalaan, bureau, anumang opisina o ahensya kabilang ang government-owned and -controlled corporations (GOCCs) at state universities and colleges (SUCs) kung kinakailangan. Hinihimok din sa inilabas na memorandum circular ang mga local government units (LGUs) na tumulong sa DOT.
Pero sa kabila ng hinihinging suporta ng Malakanyang sa lahat ng tanggapan ng gobyerno ay biniyang-diin ng inilabas na MC na siguraduhing hindi nito maaapektuhan ang pang-araw-araw na operasyon ng mga tanggapan ng pamahalaan.
Bukod sa hindi masasagasaan ang operasyon ng mga tanggapan ay kailangang wala ring pondong ilalabas ang nasabing mga tanggapan mula sa kaban ng bayan.
Klaro ang inilabas na memorandum circular na ito ng Malakanyang kaya dapat ay malinaw ito sa lahat ng tanggapan ng gobyerno upang walang nababato ng sisi sa bandang huli.
Ang kinakailangang suporta ng Miss U organizer ay napakadaling maisakatuparan ng mga ahensya at departamento ng ating gobyerno dahil mayroon naman silang mga resources pero katulad ng tagubilin sa inilabas na circular, wala dapat masasakripisyong trabaho at pondo ng mga tanggapan ng pamahalaan sa gagawing pagtulong.
Pangunahing rason kung bakit hindi dapat ito gastusan ay dahil may pribadong sektor naman ang babalikat sa lahat ng gastusin sa idaraos na Miss U.



