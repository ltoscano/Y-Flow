MGA MARINO SA AYUNGIN SHOAL

SOBRANG paghanga ang ating nararamdaman sa mga miyembro ng Philippine Marines na itinalaga sa gutay-gutay na barkong BRP Sierra Madre upang bantayan ang ating teritoryo sa Ayungin Shoal. Hindi matatawaran ang kanilang tapang at dedikasyon upang ipaglaban ang ating karapatan sa mga islang pilit inaagaw ng China.
Maliban sa panganib na dala ng maaaring pag-atake ng mga sundalo ng China ay tiyak na nakababaliw rin ang kanilang nararanasang lungkot sa gitna ng karagatan.
Ngunit naisip ko rin na kung sakali nga kayang sumugod ang mga militar ng China at pilit na agawin sa atin ang BRP Sierra Madre, ano naman kaya ang gagawin ng ating pamahalaan? Kung sakaling arestuhin o kaya ay paslangin ng mga Chinese ang ating mga magigiting na marino, ano naman kaya ang handa nating gawin upang hindi naman mapunta sa wala ang kanilang sakripisyo?
Naitanong natin ito dahil hindi malayong gawin ito ng China para ipamukha sa atin na tayo ay mahina at hindi kayang lumaban sa kanila.
Ano nga naman ang ipanlalaban ng ating kapiranggot na puwersa kung lusubin ito ng China? Isang missile lang ang katapat ng BRP Sierra Madre at tiyak na pira-pirasong bakal na lang ang matitira rito.
Hindi natin kinukuwestyon ang ginawang deployment ng mga sundalong Pinoy sa Ayungin Shoal ngunit maganda rin sigurong malaman din ng ating mga mamamayan kung ano ang nakahandang gawin ng ating pamahalaan kung may masamang mangyari sa kanila.
Maganda rin sigurong malaman kung ano ang utos sa kanila kung sakali mang lumusob ang mga Chinese. Susuko ba sila o makikipaglaban?
Anoman kasi ang mangyari sa ating mga sundalong marino sa Ayungin Shoal, ako ay naniniwala na diplomatic protest lang naman ang kaya nating ipanlaban sa pUwersang China.
Kahit ang Amerika ay malabo na makisawsaw upang direktang makipagbakbakan sa China dahil alam nating hiwalay ang interes na ipinaglalaban ng pamahalaan ni Obama. Alam din natin na kung magkaroon man ng bakbakan sa Ayungin Shoal ay wala tayong sapat na kakayahan upang maipagtanggol ang teritoryong ito.
Mas makabubuti siguro na habang hinihintay natin ang magiging kahihinatnan ng hiningi nating arbitration mula sa United Nations Convention on the Law of the Sea (UNCLOS) ay pauwiin na lamang muna natin ang ating mga marinong nasa Ayungin Shoal.
Nangangamba kasi ako baka ito pa ang maging mitsa upang magdeklara ng giyera ang China sa ating bansa upang pangunahan ang magiging desisyon at rekomendasyon ng UNCLOS.
Hintayin natin ang magiging kahihinatnan nito dahil alam natin na tayo ay nasa tamang katwiran.



