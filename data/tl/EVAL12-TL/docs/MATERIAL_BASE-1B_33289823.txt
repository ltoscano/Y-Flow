
Antipolo, Tinanghal na Gold awardee ng DILG

January 13, 2016

LUNGSOD NG ANTIPOLO, RIZAL, Enero 13 (PIA) -- Bago matapos ang 2015 ay tinanggap ng Pamahalaang Lungsod ng Antipolo ang Gold Award na iginawad ng Department of Interior and Local Government (DILG) dahil sa matagumpay na pagsunod nito sa pamantayan ng Environmental Compliance Audit (ECA) sa ginanap na Conferment Ceremony sa Tagaytay noong Disyembre 18, 2015. “Nais kong ipahatid ang aking pagbati sa aking mga kapwa kawani ng Task Force Manila Bay, CEWMO, at sa lahat ng Antipoleño na nakikiisa at sumusuporta sa ating mga programa upang mapanatili ang kaayusan at kalinisan sa ating lungsod. Hindi po nasayang ang tiwala ng Pamahalaang Lungsod sa inyo dahil sa sunud-sunod na pagkilalang natatanggap ng ating lungsod,” pagbati ni Antipolo Mayor Jun Ynares. Bilang pagsunod sa utos ng Supreme Court na i-rehabilitate ang Manila Bay, kinilala ng DILG IV-A CaLaBaRZon ang mga lungsod, munisipyo, at lalawigan na sumusunod, sumusuporta, at tumutulong sa layuning ng ECA – ang isulong ang kalinisan sa bawat lalawigan. Ito ang unang pagkakataon na nagbigay ng parangal ang DILG sa mga karapat-dapat na Local Government Units (LGUs) na nakapasa sa batayan ng paggawad ng ECA. Ayon kay City Local Government Operations Officer Oliver Montefalcon ng DILG Region IV-A, isa ang Antipolo sa pinakamasunuring lungsod sa pagsusulong at pagpapatuloy ng mga programang pangkalinisan. Sa ilalim ng pamunuan ni Mayor Ynares, naisasagawa ang maayos na pagpapanatIli ng Solid Waste Management, paghahain ng 10-Year Solid Waste Management Plan at patuloy na clean-up drives at river clean-ups. Mahigpit din na pinatupad ang No Segregation, No Collection Scheme, at ang walang patid na desludging. Ang lahat ng ito ang naging batayan upang makamit ng lungsod ang Gold Award. Bilang gantimpala, tumanggap ang Antipolo ng Plaque of Recognition at P60,000 na magagamit upang lalong mapaigting ang mga programang pangkalinisan. (ANTIPOLO-PIO)



