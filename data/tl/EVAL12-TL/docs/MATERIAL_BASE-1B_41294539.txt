Mga BEI sa Romblon, sasanayin na ng Comelec sa Marso

February 14, 2016 Dinnes M. Manzo

ROMBLON, Romblon, Peb 14 (PIA) --- Nakatakda nang simulan ng Commission on Elections (COMELEC)-Romblon ang pagsasanay sa mga Board of Election Inspectors (BEI) sa unang araw ng Marso na gaganapin sa Dream Paradise Mountain Resort sa bayan ng Romblon. Ayon kay COMELEC-Romblon Provincial Election Supervisor Atty. Percival Mendoza, inaasahang maihatid na sa lalawigan ang mga Voting Counting Machines na kanilang gagamitin sa pagsasanay bago magtapos ang buwan ng Pebrero. Layunin ng BEI training na ihanda ang mga gurong magsisilbi sa darating na National and Local Elections upang maiwasan ang aberya sa panahon o araw ng botohan. Ang lalawigan ng Romblon ay mayroong 332 cluster precincts, kaya 664 na BEI lamang ang sasailalim sa pagsasanay dahil ang isang miyembro ng Board of Inspector ay magsisilbi sa araw na ng eleksiyon. Kung pagbabatayan ang bilang ng mga election precinct sa buong lalawigan, mangangailangan ang Comelec-Romblon ng 996 na gurong magsisilbi sa eleksiyon sa Mayo 9. Ayon pa kay Mendoza, ang isang BEI ay makakatanggap ng training honorarium at may karagdagang bayad pa sa pagsisilbi sa mismong araw ng halalan. Batay sa pinakahuling tala ng Comelec, ang lalawigan ng Romblon ay mayroong 175, 208 na botante.(DM/PIA-IVB/Romblon)



