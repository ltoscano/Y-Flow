Kaya Natin: Huwag maging hadlang
By Harvey Keh June 10, 2016 Sa susunod na linggo ay pasukan na naman. Ipapatupad na sa kauna-unahang pagkakataon sa ating bayan ang K-12 program ng Department of Education (DepEd). Suportado ko itong programang ito dahil kailangan na nating makisabay sa iba pang mga kalapit bayan natin sa Asya sa larangan ng edukasyon. Sa panahon ngayon ng internet at globalisasyon, ang kalaban na kasi ng mga Pilipino sa paghahanap ng maayos na trabaho ay hindi na lamang mga kapwa Pilipino kundi mga taga-ibang bansa na rin, kaya ‘pag hindi naging maayos ang ibibigay nating edukasyon sa ating mga kabataan, paano pa sila makakalaban sa mga kabataan ng ibang bayan?
Marami ang mga bumabatikos sa K-12 program ng ating pamahalaan pero sa tingin ko ay magandang bigyan muna natin ito ng pagkakataon. Gawin muna ito sa loob ng apat na taon tapos muling tingnan kung maayos ba ang implementasyon nito at kung nakatulong nga ba talaga ito. Kapag ang lumabas ay hindi naman pala ito nakakatulong sa pagpapaunlad ng edukasyon sa ating bansa eh ‘di saka natin palitan ng iba pang programa. Tayo na lamang kasi ang bansa sa buong Asya na may 10 taon lamang na basic education kaya naman hindi rin kataka-taka na madali na rin tayong napag-iiwanan ng mga kalapit-bayan natin gaya ng Hong Kong, Singapore, Thailand at Malaysia.

Magaling at matalino ang Pilipino, dapat lamang ay mabigyan ang bawat isa ng kalidad na edukasyon at ‘yun ang layunin ng K-12 program ng ating pamahalaan.
Ngayong pasukan na, marahil may iba sa atin na nagdadalawang-isip pa kung pagsisikapan pa nating makatapos ng pag-aaral ang ating mga anak. Sa totoo lang, simple lamang ang sagot diyan, kung gusto natin na magkaroon ng maayos na kinabukasan ang ating pamilya, dapat ay kumayod tayo ng husto at magsipag para sa ating mga anak. May kilala akong anak ng isang labandera na dahil sa sipag nu’ng bata at ng kanyang nanay ay nakatapos ito sa Unibersidad ng Pilipinas at ngayon ay nagtatrabaho na sa Singapore. Maayos na ang kanilang buhay at siya na rin mismo ang nagpapaaral sa kanyang mga kapatid. Ganun ang kapangyarihan ng edukasyon. Kapag nakatapos ang isang kabataan sa kanyang pag-aaral ay nagiging malaki ang pagkakataon para maiangat ang buong pamilya mula sa kahirapan. Kaya payo sa mga magulang, huwag sana tayong maging hadlang sa pag-abot sa pangarap ng ating mga anak.



