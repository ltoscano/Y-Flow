
INUTIL ANG GCG

T

HINDI lang dapat ang pamunuan ng Social Security System ang hinahambalos dito sa isyu ng milyon-milyong bonus na ipinagkaloob ng mga opisyal para sa kanilang sarili.
Natural na ‘yan na makakapal na talaga ang kalyo ng mga pagmumukha ng mga opisyal ng SSS.
Dapat ding sabunutan dito ang mga opisyal ng Governance Commission for GOCCs (GCG) na pinamumunuan ni Atty. Cesar Villanueva sapagka’t sila ang dapat na nagbabantay sa mga pang-aabuso nitong mga sukab na mga opisyal ng mga GOCC. Eh, mukhang bantay-salakay rin ang mga ungas na ito kaya’t sa halip na pigilan ang mga opisyal ng SSS na gumawa ng katarantaduhan ay ipinagtanggol pa ang mga ito.
Sa mga hindi pamilyar sa GCG, ito ay nabuo noong maisabatas ang Republic Act No. 10149 (RA No. 10149) o ang “GOCC Governance Act of 2011” upang ito ang magmonitor at magsisibling bantay ng mga mamamayan sa pagpapatakbo ng mga GOCC na gaya ng SSS, government financial institutions at tinatawag na government corporate entities (GCEs).
Napakarami ang mga GOCC, mga GFI at GCE at ang karamihan ay ni hindi natin alam kung ano ang ginagawa at kung ano ang layunin nito maliban sa pagiging tapunan ng mga walang trabahong kakilala at kaibigan ng kung sinomang nakaupo sa administrasyon. Ito marahil ang dahilan kung bakit itinatag sa pamamagitan ng RA 10149 ang GCG subalit lumalabas na inutil naman pala ito.
Aba’y kung hindi naman sangkatutak na katarantaduhan na bigyang- katwiran pa ng GCG ang ginawa ng SSS. Hindi naman kaya masyadong halata na may kutsabahan ang GCG at SSS? Hindi ba kakapalan ng mukha ang tawag sa ginawa ng mga opisyal ng SSS na kumubra ng milyon-milyong bonus sabay hirit ng dagdag na singil sa kontribusyon ng kanilang mga miyembro?
Mayroon naman talagang mga tao na talagang hindi marunong mahiya gaya na lang itong mga opisyal ng SSS sa pangunguna nina SSS Chairman Juan B. Santos at SSS President at Chief Executive Officer Emilio de Quiros Jr. ( Hay naku, masagasaan sana kayo ng pison!). ‘Yan ang dahilan kung bakit isinabatas ang RA 10149 at buuin ng GCG na laban sana sa mga makakapal ang pagmumukha na GOCC officials.
Pero kung ganyan pala na wala namang kwenta ang GCG, mas maganda siguro na buwagin na lang ito. Sayang lang ang ipinasasahod ng taumbayan sa mga opisyal at kawani nito, gayundin ang salaping ginugugol ng taumbayan para sa kanilang opisina.
Mas makatutulong pa siguro ang mga taong nasa likod ng GCG kung italaga na lang sila sa Metro Manila Development Authority (MMDA) upang madagdagan ang mga naglilinis ng ating mga estero.



