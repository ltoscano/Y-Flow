ALAB: Kalansing ng salapi
By Al S. Mendoza July 22, 2016
Tulad ng pareho niyang mga kandidato sa pagkasenador noong Mayo 9, milyones din ang nagastos ni Manny Pacquiao. Panalo nga pero nalagasan din ang kanyang pera sa bangko.
Ayaw man niyang aminin, pero nasaktan din ang bulsa ni Pacquiao. Dahil diyan, kailangang mabawi rin maski papaano ang salaping pinakawalan sa eleksiyon.
Ang solusyon? Laban uli. Itapon sa bintana ang retayrment. Hindi sa kung anuman pero nakita ko na iyan nang sinisiw niya sa desisyon si Timothy Bradley Jr. noong Abril.
Sabi ko’y kakainin ni Pacquiao ang pangakong retayrd na siya pagkatapos niyang harapin si Bradley sa ikatlong pagkakataon (2-1 ang iskor nila).
Kung tukso ang kamandag ng kapangyarihan ay mas tukso ang kalansing ng salapi.
Bilyonaryo pa rin si Pacquiao maski bulto ang nawaldas sa eleksiyon pero sayang pa rin ang gabanyerang pera sa tuwing siya’y lalaban.
Hindi na importante kung sino ang katunggali: Terence Crawford, Viktor Postol, Jessie Vargas o maski na si retayrd Floyd Mayweather Jr.
Bagamat 37 na, may tikas pa rin si Pacquiao at ang taal nitong eksayting na istilo ay kinagigiliwan pa rin ng mundo. May asim pa, ‘ika nga.
Hawak din ni Freddie Roach si Postol ng Ukraine pero kapag Pacquiao-Postol ang naikasa, kay PacMan si Roach.

Bilugan sa kalendaryo: Nob. 6 (PHL Time) ang laban.
Senado’y makakapaghintay.



