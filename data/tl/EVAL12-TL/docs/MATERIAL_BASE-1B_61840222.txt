18 ORAS NA PANGANIB KAY NAZARENO AT EPIRA IBASURA

SINASABI ng mga awtoridad ng Simbahang Katoliko at ng pamahalaan na maaaring aabot sa 18 oras ang Traslacion o prusisyon kay Jesus Itim na Poong Nazareno sa Lungsod ng Maynila.
Daraan ang prusisyon mula sa Luneta Grandstand at tatagos ito sa Malate, Intramuros, Binondo, Sta. Cruz, San Miguel at Quiapo hanggang sa marating nito ang mismong Simbahan ng Quiapo na tahanan ng Poon.
Dahil sa milyon ang inaasahang sasama sa prusisyon na talaga namang magpapabagal nito, gayon na lamang ang uubusin nitong panahon.
MALAKI ANG PANGANIB
Halos taon-taon, mga Bro, na kumukuha ng buhay si Nazareno.
Para ring kapistahan ni Sto. Niño sa Tondo, Manila ang nagaganap kay Nazareno.
Malaking milagro kung walang mapapatay sa gitna ng pagsasaya ng milyon-milyon ding deboto ni Sto. Niño.
Naiipit, naaapakan ang mga namamatay kay Nazareno. Paano ka nga makaliligtas kung milyong katawan ang mang-iipit sa iyo o milyon ding paa ang aapak sa iyo.
ATAKE SA PUSO O HIGHBLOOD
Taon-taon ding may mga inaatake sa puso o hina-highblood sa prusisyon, bukod pa ang mga nasusugatan o nababalian ng mga buto.
Paano ka nga namang hindi maaatake sa puso o maha-highblood kung sasama ka sa buong 18 oras na prusisyon na may mga kasamang sobrang ipitan, pagod at kung ano-ano pa.
Kaya naman, hindi nagiging sapat ang mga itinatayo na kubol ng mga doktor at nars sa mga daraanan ng prusisyon para mag-asikaso sa mga nasusugatan o nagkakaroon ng mga karamdaman.
Naririyan din ang mga ambulansiya at sasakyan ng mga pulis na nakaistambay malapit sa paligid para sa mabilis na pagdadala ng mga nangangailangan sa mga pagamutan o ospital.
PUTOL ULO O KAMAY
Wala pa naman tayong nababalitaan na napugutan o naputulan ng kamay dahil sa lubid na panghila kay Nazareno.
Pero nananatili itong panganib, lalo na kung sumasapit na ang dilim ng gabi.
Gabi na kasi ang inaabot ng prusisyon na liko nang liko kahit saan hanggang sa maiuwi na si Nazareno sa kanyang tahanan sa Quiapo Church.
BUGBOG-SARADO
Kapag may mga naghiyawan at nagpupulasan sa prusisyon, hindi karaniwan ‘yan. Maaaring mayroong hindi magandang nangyayari.
At karaniwang may nanghuhuli ng mga isnatser o mandurukot o pitas boy.
Malalaman mo na lang na may mga duguan at nakahandusay. Sa panghuhuli sa mga isnatser, mandurukot at pitas boy na tumitiyempo sa mga hikaw sa tainga at ilong, hindi maiiwasan ang mga bugbugan, suntukan, sikuhan at kung ano-ano pa.
Suwerte nga ang mga animal na ito dahil karaniwang bugbog-sarado lang ang inaabot ng mga ito at walang makaisip na patayin sila on the spot.
PAGPAPATAWAD, WALANG TESTIGO
Suwerte rin ang mga ito dahil marunong magpatawad ang mga biktima.
Isa pa, karaniwang hindi natutuloy ang mga kaso rito dahil sa kawalan ng interes dito ng mga biktima.
Walang testigo o biktima, walang kaso, ayon sa mga pulis. Kaya pinakakawalan na lang nila ang mga lintek.
At balik normal ang buhay ng mga ito – ang mang-isnats, mangholdap, mamitas at kung ano-ano pa sa iba’t ibang lugar na may mga kapistahan o pinagkukumpulan ng mga tao, gaya ng mga estudyante sa mga lansangan.
MAGING ALERTO
Mayroon ngang mga medical personnel na dikit-dikit upang matugunan ang mga madidisgrasya.
At mayroon ding libong pulis, barangay tanod, traffic enforcer at volunteer para pangalagaan ang mga deboto.
Pero dapat na sa hanay mismo ng mga magpuprusisyon, pairalin dapat ang pagiging alerto sa lahat ng oras laban sa disgrasya, krimen, sakit at iba pang mga panganib.
EPIRA BUWAGIN
Sa nagaganap na lokohan sa kuryente, magandang muling bisitahin ng mga kinauukulan ang batas na Electric Power Industry Reform Act.
Bisitahin para sa kaukulang amyenda o kundi naman ay para sa pagbubuwag nito.
Anak ng tokwa, ginagawa nang parang Diyos ang batas ng mga kompanya ng kuryente at ng pamahalaan.
Sa EPIRA humuhugot ng lakas at kumukuha ng kapal ng mukha ang mga kompanya ng kuryente at pamahalaan para lubos nilang mapagnakawan at madugas ang mga mamamayan.
Noong ginagawa ang EPIRA bilang batas sa Kongreso, nagkaroon ng suhulan na P550,000 sa bawat mambabatas para madaling aprubahan ito.
Ang sabi, magiging mura ang kuryente kapag naipasa at naging batas na ang EPIRA.
KABALIGTARAN ANG NAGAGANAP
Sa halip na magiging mura, mga Bro, mapamumura ka sa taas ng halaga ng kuryente ngayon. At kung magrereklamo ka, ingunguso sa iyo ang EPIRA. Pinapayagan daw ng EPIRA ang mga kompanya ng kuryente na malayang magtakda ng presyo kahit kailan at kahit saan.
Itong inutil namang Energy Regulatory Commission ay walang ginagawa kundi aprubahan ang petisyon para sa power hike ng mga kompanya.
Hindi kaya bantay-salakay ang hayup na ERC?
Kung ganito nang ganito ang kalagayan natin sa kuryente na sobra nang pahirap sa lahat, buwagin na lang ang batas na EPIRA at ariin, hawakan, kontrolin na lang muli ng gobyerno ang industriya ng kuryente sa bansa.



