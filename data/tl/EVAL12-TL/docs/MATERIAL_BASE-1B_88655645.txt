15 kamada ni Marata, kinulang kontra Ateneo, 59-67

ni Hans Christian E. Marin
Nagpakawala man ng 15 puntos si forward Samuel Marata para sa UP Fighting Maroons, kinapos pa rin ang Diliman upang pataubin ang Ateneo De Manila University Blue Eagles, 59-67 sa huli nilang sagupaan sa University Athletics Association of the Philippines (UAAP) Men’s Basketball Season 76, ika-15 ng Agosto sa Smart Araneta Coliseum.
Nagpasabog ng limang tres ang Maroons sa unang quarter sa pamumuno ni Maroons guard Renzar Asilum na kinamada ang kabuuan ng kaniyang 8 puntos sa quarter upang manguna ang UP, 21-14.
Naisakatuparan din ng Maroons ang kanilang pinakamalaking kalamangan sa gitnang yugto ng ikalawang quarter, 33-22 sa bisa ng tres ni Marata. Ngunit naisagawa naman ng Eagles ang 11-1 run nang kanilang posasan ang mga kamador ng Maroons upang wakasan ang first half na dehado ng isang puntos, 34-33.
Tila napag-iwanan na ang Maroons sa ikalawang half matapos silang magposte ng 35.9 porsyento sa field goal kumpara sa 42.9 porsyento ng first half. Nag-alab naman ang field goal ng Blue Eagles sa 40.3 porsyento mula sa 36.4 porsyento ng first half.
Ginahol na sa oras ang Maroons kahit pa muli silang kumana ng 6-0 run sa pagtatapos ng ikahuling quarter sa pamamagitan ng three-point play ni Maroons guard Julius Wong at tres ni Marata.
“We have to improve our mental toughness,” ani Maroons center Martin Pascual. “But we assure that our team is still solid and we will always be optimistic every game,” ani naman ni Wong.
Nagpakawala din si guard Kyles Lao ng 9 puntos at 2 rebounds, center Raul Soyud ng 5 puntos at 5 rebounds, at Wong ng 5 puntos para Maroons.
Bumagsak ang panalo-talo kartada ng UP sa 0-8 habang umangat naman ang sa Ateneo sa 4-4.
Susunod na haharapin ng Maroons ang University of the East Red Warrior (5-3) sa Agosto 21 sa Mall of Asia Arena.



