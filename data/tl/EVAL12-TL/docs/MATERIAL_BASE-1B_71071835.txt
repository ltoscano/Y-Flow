EDITORYAL - Sinisiyasat pa ba si Gen. Purisima?

Rosalinda L. Orosa (Pilipino Star Ngayon) - November 9, 2014 - 12:00am

NATATAKPAN na ba ng usapin ni Vice President Jejomar Binay ang isyu tungkol kay Philippine National Police (PNP) chief Director Gen. Alan Purisima? Dahil sa init nang paghalukay sa Makati Parking Building at sa umano’y Binay Farm sa Rosario, Batangas, biglang nawala ang usap-usapan sa milyones na “White House” na ipinatayo umano ni Purisima sa loob ng Camp Crame. Bigla ring nawala ang usap-usapan ukol sa mansion na may swimming pool sa San Leonardo, Nueva Ecija makaraang ipakita sa media. Karaniwang bahay lang daw ang sinasabing mansion. Pagkaraan niyon, wala nang narinig pang batikos kay Purisima. Biglang natahimik ang isyu. Para bang apoy na biglang binuhusan nang malamig na tubig.
Ang pagtahimik kaya sa isyu ng mga inaakusa kay Purisima ay kasingkahulugan din na wala nang mangyayari sa mga kaso ng PNP chief. Sinampahan ng kasong plunder at graft si Purisima sa Ombudsman. Inaakusahan siyang nagkamal ng pera at may mga hindi maipaliwanag na ari-arian. Bukod sa “White House” at “mansion” na inaakusa kay Purisima, nasasangkot din umano ito sa iba pang kaso ng katiwalian. Ang lahat naman ng paratang at akusasyon ay mariing pinabulaanan ni Purisima. Wala raw siyang ginagawang katiwalian. Malinis daw ang kanyang konsensiya. Lahat daw nang kanyang mga ari-arian ay nakuha sa mabuting pamamaraan.
Nang tanungin ang Office of the Ombudsman sa status ng mga isinampang kaso sa PNP chief, sinabi nilang sinisimulan na raw ang
“lifestyle check” kay Purisima. Hindi raw totoong nawawala na ang pag-iimbestiga sa kinasasangkutang korapsiyon ng PNP chief. Ayon kay Ombudsman Conchita Carpio Morales, pinag-aaralan na nila ang final report ng komite na pinamumunuan ni Sen. Grace Poe. Ayon pa kay Morales, matagal na nilang natanggap ang inihaing kaso kay Purisima. Noon pa raw Hunyo 25, 2014 nila ito natanggap at inaasahang matatapos na ang “lifestyle check” kay Purisima.
Sana nga ay inuumpisahan ang pagsisiyasat o pag-“lifestyle check” kay Purisima. Kailangang makita ang katotohanan ukol dito. Naghihintay ang taumbayan sa resulta ng mga inaakusa kay Purisima. Hindi dapat mawalang parang bula. Kung gaano kaigting ang Senate blue ribbon subcommittee sa pag-iimbestiga kay Binay, dapat ganito rin ang Ombudsman kay Purisima.



