IMBESTIGAHAN DIN ANG PASAY JUSTICE BUILDING

TUTAL ay pinag-iinitan nitong mga senador sa pangunguna ni Alan Peter Cayetano itong diumano’y overpriced na gusali ng Makati City, bakit hindi na rin niya silipin itong Justice Hall building ng Pasay City na pinamumunan ng kapartido ng Pangulong Aquino na si Mayor Tony Calixto?
Maganda rin siguro na magsagawa ng ocular inspection itong mga senador gaya ng ginawa upang makita naman nila ang kalunos-lunos na kalagayan ng mga empleyado at mga huwes na nag-oopisna sa naturang gusali.
Maganda rin sigurong tanungin nitong magagaling nating mga senador kung magkano ang inilaan ng pamahalaan ng Pasay para sa pagpapaayos ng naturang gusali. Balita ko kasi, eh, umaabot na sa P250-milyon ang nagagastos para sa pagpapaayos nito samantalang ni isang palapag ay hindi pa nakukumpleto ang renovation.
Renovation pa lang po ito dahil ang gusali ay matagal nang nakatayo subalit kagaya ng ibang public building ng Pasay ay gutay-gutay na ang mga ito.
Marami ang tuwang-tuwa noong simulang ipaayos ni Calixto ang gusali dahil sa akala nila ay magiging komportable na rin sila sa kanilang mga opisina. Subalit kung noon ay parang garahe ang kanilang mga opisina at mga korteng pinagdarausan ng mga paglilitis, ngayon ay parang tambakan na ang mga ito ng basura.
Nagkalat ang mga balot sa alikabok na court record na nakasalansan lang sa mga pasilyo kasama ang iba pang mga nakatambak na sira-sirang mga office equipment.
Mainit, masikip at maalikabok ang mga opisina at hindi mo iisipin na tanggapan ito ng ating mga iginagalang na huwes.
Medyo swerte pa ang mga piskal dahil nakasama ang kanilang mga tanggapan sa mga natapos sa unang palapag sa isinagawang renovation bago ito ipatigil ni Calixto dahil sa diumano’y kawalan ng pondo.
Ilang bahagi pa lang ng naturang gusali ang naayos pero naubos na agad ang P250-milyon?
Ang masaklap nga lang ay hindi pa natatapos ang naturang renovation ay unti-unti na ring nasisira ang mga opisinang pinalad na mapaayos. Aba’y kay bago-bago ng mga opisina ay tumutulo na umano ang mga ito tuwing umuulan. In short, sub-standard ang ginawang renovation kaya baka walang katapusan ang isasagawang pagpapasaayos sa naturang gusali.
Kaya ba ni Cayetano na paimbestigahan si Calixto? Kung gagawin ito ni Cayetano ay malamang bibilib na ako sa kanya na kapakanan ng bayan ang kanyang hangarin sa kanyang itinutulak na imbestigasyon sa Makati.
Otherwise, tama ang hinala ko na walang itong ibang dahilan kundi ang pamumulitika.
BIGWAS/GIL BUGAOISAN



