Sen. Villanueva?

VILLANUEVA SA NPC
Ginulat tayo ni Sec. Joel Villanueva nang bigla itong bumisita sa National Press Club kamakalawa ng hapon.
Walang agenda, kundi ang pangungumusta lamang sa kanyang mga kaibigan sa media.
Napag-usapan ang kanyang nalalapit na pagkandidato sa Senado ngunit naging tikom
ang bibig nito at sinabing nag-iisip pa s’ya.
JACKPOT SI PNOY
Para na ring nanalo sa Lotto si PNoy sa pagkuha kay Joel Villanueva bilang kalihim na mamuno ng TESDA.
Dati ang maituturing na graft ridden na tanggapan sa administrasyong Arroyo ay matagumpay nang nakatutulong sa mga maliliit nating mamamayan na maging isang skilled worker.
Sangkatutak na mamamayan na rin ang nabigyang-tulong ng TESDA para makapasok sa maayos na trabaho.
Sa madaling salita ito ang matuwid na daan ni Sec. Joel Villanueva.
VILLANUEVA SA SENADO?
Isang payo lang ang ibinigay ng ULTIMATUM kay Sec. Villanueva kung sakaling mapagpasyahan n’yang sumabak sa darating na 2013 senatorial elections.
Kapag 80 hanggang 90% ang kanyang kasiguruhan sa pagkapanalo… Ituloy n’ya!
Kapag 70% pababa ay mag-isip-isip muna s’ya.
Bakit, mga Bro? Sayang ang kanyang ‘galing’ bilang isang public servant.
Mas makabubuting ituloy n’ya muna ang kanyang ginagawang serbisyo publiko para sa 2016 ay hinog na hinog na s’ya at siguradong doblado na rin ang kanyang popularidad dahil sa angkin n’yang abilidad at katapatan sa kanyang tungkulin sa taumbayan.
Payo lang po yan!
BULTO NG BOTO
Hindi lingid sa kaalaman ng lahat na malaki ang bilang ng Jesus is Lord na maituturing na political backbone ng mga Villanueva.
Sa bilang na 3 milyong mahigit na botante nito ay talaga nga namang malaking ungos ito para sa senatorial slate ng administrasyon.
Ikokonsidera ba ito ng Pang. Noynoy? ABANGAN!



