
1,000 sako ng binhi, ipinagkaloob sa mga magsasaka sa Calapan

February 02, 2016

CALAPAN, Oriental Mindoro, Peb.2 (PIA) â€“ Bilang tulong sa sektor ng agrikultura, namahagi kamakailan ng humigit-kumulang sa 1,000 sako ng binhi sa mga magsasaka ang City Agricultural Services Division (CASD) ng lungsod. Ang nasabing binhing ipinagkaloob ay isinagawa sa pakikipag-ugnayan ng pamahalaang lokal sa Department of Agriculture (DA). Ayon sa ulat ng CASD, tinatayang lampas sa 50 porsyento ng agricultural land sa lungsod ang nasalanta at nalubog sa baha nang magdaan ang bagyong Nona sa lalawigan. Sa kabuuan ay nagkaroon ng tinatayang nasa 500 magsasaka ang nabenepisyuhan ng pamamahagi ng nasabing binhi. Kaugnay nito, dahil isa sa mga nasalanta ng nagdaang bagyo ang Farmers Scientists Research and Extension Center (FSREC) sa Brgy. Biga, nagsama-sama ngayon ang mga kawani ng CASD at mga myembro ng Calapan Farmers Association (CALFA) sa pagsaayos sa FSREC upang buhayin at maipagpatuloy ang nasimulang organic farming sa lungsod. (CIO/LTC/PIA-Mimaropa/CAlapan)



