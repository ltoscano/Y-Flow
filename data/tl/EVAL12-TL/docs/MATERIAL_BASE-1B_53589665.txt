
DAHIL SA TAMANG DUDA

INIP na inip na ang marami sa mga mamamayan, lalo na ang mga opisyal at miyembro ng pambansang pulisya, kung sino ang itatalaga ni Pangulong Benigno Aquino III bilang kapalit ng nagbitiw na Philippine National Police chief na si Director General Alan Purisima.
Marami ang naniniwalang wala nang pag-asa ang kasalukuyang officer-in-charge na si Deputy Director General Leonardo Espina na pumalit sa trono ni Purisima sapagkat magreretiro na ito ngayong Hulyo.
Kaya nga malaki ang pag-asa ng bata ni Interior and Local Government Secretary Mar Roxas na si Deputy Director General Marcelo Garbo na tulad ni Espina ay kaklase rin o kamistah ni Purisima sa Philippine Military Academy ay makuha ang inaasam na puwesto.
Ang problema, bagaman tinanggap na ni Pangulong Aquino ang pagbibitiw sa tungkulin ni Purisima ay hindi ito makapagtalaga ng kapalit sapagkat ginagamit nila ang batas na hindi puwedeng magbitiw ang sinomang opisyal na nahaharap sa kaso sa Ombudsman o napatawan ng parusang suspensyon.
Hindi nga makauupo ang sinomang nagnanais na makapalit sa puwesto ni Purisima hanggang hindi idinideklara ang pormal nitong pagbibitiw sa tungkulin.
Kaya naman marami pa ang nag-aasam na maging kapalit ng PNP chief. Bukod pa ito sa maraming siraang nagaganap sa mismong hanay ng pulisya.
Lahat ay nagtatamang-duda kung sino ang pipiliin ni Pangulong Noynoy bilang kapalit ni Purisima. Merong naninira sa kapasidad ng mga kandidato (contender) sa pinakamataas na pwesto sa PNP.
Ang pinakapangit na paninira sa lahat ay ang paggamit sa koneksyon kay Purisima na batid naman ng marami na sirang-sira o basang basa ang papel sa mga mamamayan, mapamahirap o mayaman.
Tamang duda ang mga kapwa opisyal ni Chief Supt. Juanito Vaño, Jr., kasalukuyang Deputy Director for Logistics ng PNP, sapagkat matunog ang pangalan nito na posibleng pumalit kay Purisima.
Sinasabing si Vaño ang inirekomenda ni Purisima sa Pangulo na papalit sa kanya.
Meron bang masama rito?
Batid nating parang magkapatid ang turingan nina Aquino at Purisima kaya posibleng hindi tatanggihan ni PNoy ang rekomendasyon ng kanyang Kuya Alan.
Pero malaki rin ang posibilidad na maisip ni Pangulong Aquino na hindi niya dapat pakinggan si Purisima sapagkat nagsinungaling na ito sa kanya.
Marami ang nakakikilala kay Vaño kahit noong nasa National Capital Regional Police Office pa lang siya hanggang maging heneral siya.
Walang kinasangkutang anomalya itong si Vaño, lalo na pagdating sa pera gayung dating hepe rin siya ng logistics sa NCR kaya’t unfair naming ikabit ang pangalan niya kay Purisima huwag lang itong mapili na maging sunod na PNP chief.
May kakayahan si Vaño, lalo kung pagbabasehan ang kanyang service record sa PNP. May padrino o wala, isa sa kandidatong deserving sa puwesto ang nasabing opisyal. Oragon ‘yan kaya hindi pwedeng basta-basta isnabin. PAKUROT/LEA BOTONES



