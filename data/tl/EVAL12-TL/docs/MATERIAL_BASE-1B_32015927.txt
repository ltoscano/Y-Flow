One-Stop shop para sa mga OFW bubuksan sa Koronadal City

SSeptember 01, 2016

LUNGSOD NG KORONADAL, South Cotabato, Set. 1 (PIA) \-- Aasahan na magiging mas mabilis at di na gaanong magastos ang pagpoproseso ng mga papeles ng mga overseas Filipino worker (OFW) sa SOCCSKSARGEN Region simula sa Lunes, Setyembre 5.

Sa Lunes, ilulunsad ng Department of Labor Employment (DOLE) 12 at mga katuwang ilan pang mga ahensiya ang One-Stop Service Center for OFWs.

Matatagpuan ito sa Fourth Floor ng City Hall Building ng lungsod ng Koronadal.

Ayon kay DOLE 12 OIC Director Albert Gutib, layon ng One-Stop Shop na mailagay sa iisang lugar ang lahat na mga ahensiya na nagbibigay ng kailangang serbisyo ng mga OFW.

Mapapabilis nito ang panahon na gugugulin ng isang OFW sa pagkuha ng mga dokumento at mababawasan ang gastusin sa pagpabalik-balik at paglilipat-lipat sa mga tanggapan na kailangang puntahan.

Kabilang sa mga ahensiya na magtatalaga ng tauhan sa One-Stop Service Center for OFWs sa Koronadal ang sumusunod:

1\. Department of Foreign Affairs

2. Overseas Workers Welfare Administration

3\. Technical Education and Skills Development Authority

4\. Professional Regulation Commission

5\. Maritime Industry Authority

6. Home Development Mutual Fund o PagIBIG

7\. Philippine Health Insurance Corporation o PhilHealth

8\. Social Security System

9\. Philippine Statistics Authority

10\. Bureau of Immigration

11\. National Bureau of Investigation

12\. Commission on Higher Education

13\. Philippine Overseas Employment Administration

Malaki naman ang pasalamat ni OIC Regional Director Gutib kay Koronadal City Mayor Peter Miguel sa pagbibigay ng lugar sa City Hall para sa one-stop stop.(DEDoguiles-PIA 12)



