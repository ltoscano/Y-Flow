
P170B DAP AT P96B PDAF ISAMA SA NAPOLES SCAM

SA halip na balewalain ang listahan ng mga pinagbibintangang korap at mandarambong sa mahal kong Pinas, ang dapat gawin ng pamahalaan ay mag-imbestiga.
Dapat ipakita ng pamahalaan ang sigasig nito sa pag-iimbestiga gaya ng ginagawa nito sa mga kaaway ng administrasyon.
Hindi kinakagat ng mga mamamayan ang katwirang may nanggugulo lamang sa tunay na isyu.
At ang tunay na isyu umano ay mga nasa oposisyon lang ang mga korap at mandarambong.
Higit na pinaniniwalaan ng madlang pipol na nakararami sa mga opisyal ang korap at mandarambong kaysa matitino.
Kahit pa ipinangangalandakan ng pamahalaan na lumalakad ito sa Tuwid na Daan.
MALINAW PA SA ARAW
NOONG gumawa ang Supreme Court ng desisyon ukol sa Priority Development Assistance Fund, naging malinaw na labag sa Konstitusyon ang nasabing pondo.
Kasamang labag sa Konstitusyon maging ang Countrywide Development Fund na naunang anyo ng PDAF at nabuo noong panahon ni dating Pangulong Cory Aquino.
Pagkatapos ay naglakip ang Hukuman sa desisyon nito ng mandato sa mga kinauukulan na hanapin ng pamahalaan ang lahat ng mga nakinabang sa unconstitutional na CDF, PDAF, Malampaya Fund at iba pa.
Mula rito ay masasabing nakararami sa mga opisyal ang korap at mandarambong. At dito rin nababatay ang paniniwalang malinaw pa sa araw na hindi lang ang mga nasa oposisyon ang korap at mandarambong kundi maging ang mga nasa administrasyon.
Syempre, bukod pa rito ang nakikita ng mga mamamayan na lifestyle ng lahat ng mga tumanggap ng CDF, PDAF, Malampaya Fund at iba pa.
NASAAN NA ANG DAP?
KASABAY ng kasong PDAF ang Disbursement Acceleration Fund na isinampa sa Hukuman noon.
Mahigit sa P170 bilyon ang DAP na pinakawalan ng pamahalaan para umano sa kaunlaran ng Pinas.
Kung kukuwentahin ang PDAF sa nakalipas na apat na taon, P96 bilyon ito.
Pero hindi umabot sa eksaktong apat na taon ang pamimigay ng PDAF kaya hindi na umabot ang halaga nito sa P96 bilyon.
Ano ang nangyari sa DAP at hanggang ngayon ay natutulog at inaamag na sa Hukuman?
Sa tingin ng maraming eksperto sa batas, katulad din ng PDAF ang DAP. ‘Yun bang === unconstitutional din.
Mabuti pa raw ang PDAF at nagkaroon ng batas taon-taon bilang panakip sa kailigalan nito o pagiging naaayon sa Konstitusyon.
Pero ang DAP, wala kahit anong batas na batayan upang gastusin ng pamahalaan.
PANUHOL SA IMPEACHMENT
HINDI maikakaila ng kahit sinong mambabatas na ginamit ang PDAF at DAP bilang mga panuhol sa mga kongresman at senador para masibak si ex-Chief Justice Renato Corona sa puwesto sa bisa ng impeachment.
Bagama’t sinasabi ng mga mambabatas na insentibo ang PDAF at DAP, sa mata ng sambayanan ay suhol ang mga ito.
Nang pinagtatanggap ng mga kongresman at senador ang mga PDAF at DAP, sino sa kanila ang magsasabing sila’y hindi nakagawa ng mga aksyon na labag sa Konstitusyon?
At sino sa mga kongresman at senador ang makapagsasabing wala silang ibinulsa kahit singkong duling mula sa milyon-milyong insentibo?
Tamaan ng kidlat ang magtaas ng kamay at manumpa na wala ni isang patak ng taba mula sa mga pondong ito ang nadikit sa kanilang makakapal na labi.
MAHALAGANG USAPIN
MAHALAGANG usapin, mga Bro, ang paglalagay ng halaga ng mga DAP at PDAF para magiging malinaw na mahigit palang P260 bilyong salaping bayan ang pinagdiskitahan ng mga taga-Malakanyang at Kongreso sa nakalipas na apat na taon.
At muli, walang makapagsasabi, kahit sinong mambabatas at taga-Malakanyang, na mga taga-oposisyon lang ang mga bwisit sa buhay ng mga mamamayan.
Kaya dapat lang na ang mga ito lang ang makulong at magsauli ng kanilang mga kinorap at dinambong.
HIGIT KAY NAPOLES
MALINAW sa mga usaping ito na may mas malalaki pa nga na nakawan ng salaping bayan kumpara sa kontrobersiya na kinasasangkutan ni Napoles.
Nagkakahalaga lang ang Napoles scam ng P10 bilyon ngunit ang iskam sa buong PDAF at DAP ay hindi kayang bilangin sa daliri ng mga ordinaryong mamamayan.
At lalong hindi ramdam ng mga mamamayan kung saan nagamit at napunta ang mga ito.
Hindi ramdam ng mga mamamayan ang sinasabi ng pamahalaan na umuunlad na ang Pinas dahil sa PDAF at DAP.
MOOT AND ACADEMIC
WAIS ang mga nagpakawala ng DAP.
Nang maamoy na nilang idedeklara ng Supreme Court na unconstitutional ang PDAF, bigla nilang itinigil ang paglalabas ng pondo sa DAP.
Ngayon ay katwiran nilang hindi na dapat na pag-usapan sa hukuman ang DAP dahil itinigil na ng gobyerno ang paggamit nito.
Moot and academic na umano ito. Nais palabasin ng mga kumag na ito, kumbaga sa kasong rape, na dahil itinigil na nila ang pang-re-rape ay wala nang kasong rape.
Napakalaking halaga ang hindi malinaw kung saan talaga napunta ang napakalalaking bahagi ng mga PDAF at DAP at kung may malinaw man ay ang tiyak na pagmamantika ng nguso ng mga korap at mandarambong.
Kaya kung may sari-saring umaalingasaw mula sa gobyerno, mas mabuting maging parang sniffing dog ang mga kinauukulan kaysa dedmahin na lang ang mga ito at sasabihing panggulo lamang ang lahat ng ito.
oOo
Anomang reklamo o puna ay maaaring iparating sa www.remate.ph o i-text sa 09214303333.



