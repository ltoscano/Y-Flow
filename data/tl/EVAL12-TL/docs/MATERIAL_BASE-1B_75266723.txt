
PNP AT BJPM NG CALBAYOG, PAWANG MGA INUTIL (1)

NOONG nakalipas na Miyerkules ng hapon, habang binabaybay namin ang highway patungong Calbayog City, Samar galing ng Tacloban, nagtaka ako kung bakit nakakalat sa highway ang mga naka-camouflage na tauhan ng Bureau of Jail Management and Penology (BJMP) .
Kalaunan ay napag-alaman natin na 16 na preso pala ang nakatakas mula sa 87 na detainee na nagsagawa ng Bible Study sa loob ng bilangguan ng Brgy. Gadgaran, Calbayog City.
Nakita ko ang takot ng Calbayog City residents. Alas-6 pala ng gabi ay halos sarado ang kanilang mga pintuan sa pangambang baka pasukin sila ng mga pugante at gawin silang human shields.
Inobserbahan ko ang galaw ng mga tauhan ng pulisya at taga-BJMP at nakita ko ang kanilang mga kapalpakan.
Unang-una, kung napansin ang kanilang ginawang checkpoint sa highway, parang wala lang. Nakatayo ang mga taga-BJMP sa gilid ng kalsada habang tinitingnan lang mga dumaraang bus at iba pang mga sasakyan.
Maging ang kanilang mga point of entry ay wala man lang ginawang checkpoint dito ang mga sundalo, pulis at BJMP gayong karamihan sa 16 na nakatakas ay pawang may mga kasong murder.
Maging ang tawiran ng mga roro sa Allen, Samar patungong Matnog, Sorsogon ay wala man lang akong nakitang nag-checkpoint dito gayong ito ang pinakamalaking point of entry patungong Metro Manila.
Hindi ako nagtataka kung bakit hanggang sa sinusulat ko ito ay wala pa ring nahuhuli ang pulisya o military kahit na isa man lang sa 16 na pugante dahil mga kamote naman pala ang law enforcers sa lalawigan ng Samar.
Ayon kay Calbayog City Police Chief, Supt. Elmer Cinco, nagsasagawa ng Bible Study Session ang Baptist Church sa loob ng detention facility sa Brgy. Gadgaran, bandang alas-9:45 noong Miyerkules ng umaga, Abril 2 nang agawin ng isang bilanggo ang 9mm pistol ng isang jailguard at dito nagsimula ang kaguluhan.
Kung hindi ba naman mga inutil ang ating mga tauhan ng BJMP dito, sukat ba namang nakuha pa sa kanila ng mga pugante ang 2 M16 riffle, shotgun at ang 9mm pistol at ayon sa ating source, parang na-shock daw ang mga taga-BJMP sa mga nangyari kaya tiningnan lang nila ang mga pugante habang lumalabas sa bilangguan.



