Madilim na Pasko para sa mga kawani ng gobyerno?

Nagmartsa ang mga kawani ng iba’t ibang ahensiya ng gobyerno sa paanan ng Malakanyang sa Mendiola para tutulan ang pag-atake ng administrasyong Aquino sa kanilang mga benepisyo at karapatan.
Pinangunahan ng Confederation for Unity, Recognition and Advancement of Government Employees (Courage) ang martsa ng mga kawani mula sa Department of Budget and Management (DBM) patungong Mendiola. Tinagurian ang protesta na Pambansang Araw ng Pagkilos laban sa pagkaltas sa kanilang mga benepisyo.

Sinabi ng mga kawani na tila magiging madilim ang kanilang Pasko ngayong taon dahil sa pagharang ng DBM sa pagbibigay ng benepisyo sa mga kawani at pagkakaroon ng cap sa Collective Negotiation Agreement (CNA) Incentive.
Marami sa kanila ang naikomit na ang kanilang yearend bonus at 13th month pay sa pagbayad ng mga utang.
“It is the height of irony that the administration whose campaign is premised on Pwede nang mangarap ang mahihirap has made our lives more miserable than ever before,” pahayag ni Ferdinand Gaite, pambansang pangulo ng Courage.
Sinabi pa ni Gaite na tinanggal pa ng administrasyon ang katiting na mga alawans nila, tulad ng rice allowance, subsistence allowance, longevity pay, food basket allowance, laundry allowance, hazard pay at CNA Incentive.
“In fact for employees of agencies with Charters like Government Financial Institutions, even the last two tranches of the Salary Standardization Law 3 were also denied to them,” sabi pa ni Gaite.
Sinabi pa ni Gaite na marami sa mga kawani ang nagkakasya na lamang sa humigit-kumulang P2,500 na take home pay para sa pagkain, transportasyon, pabahay, at iba pang gastusin para sa kanilang pamilya.

Inirereklamo rin ng mga kawani ang di-pagtalaga ng administrasyon ng badyet para salary adjustment ng 1.4 milyong kawani sa taong 2013. Mahigit PhP2-Trilyon ang badyet ng pambansang gobyerno sa 2013, na mas mataas nang 10.5% sa badyet nitong 2012.
Kasama sa nagprotesta ang mga empleyado mula sa National Housing Authority, Department of Social Welfare and Development, National Food Authority, Department of Agrarian Reform, Department of Agriculture, Department of Labor and Employment, at Department of Environment and National Resources.
Sumama ri ang mga kawani mula sa Metro Manila Water and Sewerage System, National Printing Office, Senate of the Philippines, Sandiganbayan at iba pa.
Sinabi rin ni Gaite na nagprotesta rin ang mga kawani ng gobyerno sa Bacolod City, Iloilo City, Cebu City, Davao City at Cagayan De Oro City.



