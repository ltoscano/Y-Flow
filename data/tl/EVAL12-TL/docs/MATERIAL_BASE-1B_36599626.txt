Bottled happiness: Ang panggigipit ng Coca-cola sa mga manggagawa

ni Mila Polinar

Hindi alak ang paborito nating softdrink, subalit sa mensahe ng mga pinakahuling patalastas ng Coca-cola, parang alak ang inumin na sumasarap habang nagtatagal. Sa pagdiriwang ng kumpanya ng softdrink sa ika-100 taon nitong anibersaryo, ipinababatid sa publiko na hindi lamang lasa ang sumarap sa pagdaan ng mga taon—ngayon, “open happiness” na ang laman ng bawat bote ng Coke.
Subalit sino nga ba ang nagsilid ng happiness sa bawat bote ng Coca-cola? Saan man ito nagmula, nakagugulat na hindi nabibiyayaan ng labis-labis na kaligayahan ang mga manggagawa ng sikat na kumpanya.
Timpla ng kaligayahan
Alas-siyete ng umaga nagsisimula ang araw ng isang manggagawa ng planta ng Coca-cola. Magpapatuloy hanggang alas-tres ng hapon ang eight-hour shift, na mapuputol lamang ng 70-minutong break sa buong maghapon.
Limang araw sa isang linggo ang pasok ng bawat manggagawa, na may mga gampanin gaya ng pagtimpla ng inumin, paglagay ng inumin sa mga bote, pagsasalansan ng mga ito sa mga kaha, hanggang sa madeliver ito sa mga tindahan.
Mahalaga ang papel ng bawat manggagawa para mapanatili ang mabilis na daloy ng bottling line, ani Alfredo Marañon, pangulo ng San Fernando Coca-Cola Rank and File Union (SACORU) at machine operator ng 26 taon. Mahina man ang bentilasyon sa planta, tuloy pa rin ang mga manggagawa sa pagpapatakbo ng mga makina, upang matiyak na may mga bote ng happiness na mabubuksan ang publikong suki ng softdrink.
Kasalukuyang may 8,000 empleyado ang Coca-cola na nagtratrabaho sa 23 planta at 100 sales office.
Sila ang pwersang nagluwal ng mga produktong nagdala sa Coca-cola Bottlers Philippines sa listahan ng 20 nangungunang kumpanya sa bansa batay sa kita, ayon sa Wall Street Journal.
“Napakalaki ng mga ginagawa namin sa produksyon bilang mga operator kumpara sa hinihinging [dagdag sa sahod],” ani Roy Pagdonsolan, isa sa Board of Directors ng United Coca-Cola Workers’ Union (UCCWU) at 15 taon ng machine operator.
Kasalukuyang sumasahod ng P443 kada araw ang isang rank and file employee ng planta ng Coca-cola sa Imus, Cavite. Sa negosasyon para sa kanilang Collective Bargaining Agreement (CBA) na nagsimula pa noong Setyembre 2011, nanawagan na ang UCCWU ng P120 na dagdag sa arawang sahod na unti-unting ipapatupad: P30 sa unang taon, P45 sa susunod na dalawang taon. Subalit, pilit itong binababa sa P80 ng management.
Sa panahon kung kailan madalas ang pagtaas ng presyo ng mga bilihin, “mahalaga ang dagdag sahod para sumabay sa mga bilihin gaya ng gasolina,” ani Faustino Aguillon Jr., pangulo ng UCCWU.
Pait sa pagawaan
Bukod pa sa mababang sahod, may panibagong problemang kinakaharap ang mga manggagawa ng Coca-cola: ang posibleng pagkawala o pagbawas sa hinihingi nilang dagdag-sahod.
Sa nakaplanong individual appraisal scheme ng management, tatasahin ng supervisor ang bawat manggagawa batay sa 3P: performance, participation at presence.
Maaaring makapagkamit ng apat na antas ang isang manggagawa: Excellent Performance (EP), Satisfactory Performance (SP), Developmental Performance (DP) at No Performance (NP). Tataas ang sahod ang mga manggagawang makakatanggap ng ebalwasyon na EP at SP. Subalit, walang dagdag sahod ang mga mabibigyan ng rating na DP at NP.
Sa 3P, “maaaring wala ka ng dagdag sahod, nanganganib pa ang iyong security of tenure,” ani Danny Fuentes, spokesperson ng Alliance of Coca-Cola Unions Philippines. Maaari ring gamitin na batayan sa pagtanggal ng empleyado ang pagbagsak sa tatlong magkakasunod na performance evaluation. Kwento ni Marañon, mayroon ng apat na manggagawang hindi nakatanggap ng sahod dahil sa 3P.
Hindi rin umano malinaw ang batayan ng mga supervisor sa mga evaluation. “Ang pagtatakda ng volume ng operasyon ay nagbabago at laging naghahabol [ng quota] ang mga manggagawa sa loob,” ani Fuentes.
Dagdag ni Marañon, mula sa 75% na target sa line efficiency, itinaas pa ito tungong 85% kamakailan. Sa pagtaas ng target, maaaring dumating ang araw na hindi na ito maabot ng manggagawa at hindi na rin madagdagan ang kanyang sahod, ani Willy Aguirre, pangulo ng Iloilo Coca-cola Plant Employees Labor Union.
Lamat sa samahan
Samu’t saring paraan ang gamit ng Coca-cola para makatipid sa sweldo. Noong 1999, tinanggal ang front liners ng sales ng Coca-cola at nag-outsource ng mga empleyado sa third party service providers para makatipid, ani Marañon. Bunsod nito, bumaba ang konsumo per capita ng mga produkto ng Coca-cola mula 142 noong 1999 tungong 129 na lamang noong 2011, ayon sa taunang ulat ng kumpanya.
Samantala, noong 2009, tinanggal ang 1,000 route salesman, helper at driver at pinalitan ng account developer, market developer at bulk sales developer na kinontrata mula sa in-house contractor na Red Systems Company Inc. Nanganganib na muling malusaw ang mga trabahong ito dulot ng involuntary separation program na balak ipatupad ng kumpanya ngayong taon.
Bukod sa iskema ng 3P, ang paglilipat ng management sa ilang core function position tungong non-core function ay maaaring magdulot ng pagkakontraktwalisa ng mga regular na mga manggagawa at pagliit ng mga unyon, ani mga lider ng unyon.
Mariing tinututulan ng 18 unyon sa Coca-cola ang pagpapatupad ng 3P at iba pang programang magpapahirap lalo sa mga manggagawa. Maaari magbunsod ang individual appraisal scheme ng aktitud ng pagkakanya-kanya at paghina ng unyon, ani Marañon.
Mahalaga ang maging bahagi ng unyon dahil maaaring humingi ng mga benepisyo gaya ng rice ration, medikal at pangkalusugang benepisyo, vacation, sick, paternity at union leave, ani Pagdonsolan.
Sa kabila ng mga banta sa unyon na dala ng 3P, mayroon nang mga tumanggap rito gaya ng Coca-cola Sales Force Union sa Meycauayan, Bulacan.“Isang taon mahigit na ang CBA at nagipit na ang mga tao,” ani Arnel Blanquisco, pangulo ng unyon.
Alamat ng ligaya
Ang pagbabago ng istruktura ay isang paraan para mas madaling ibenta ang operasyon ng Coca Cola Philippines sa Coca-cola FEMSA sa Mexico, ani Maranon. Ngunit, “kahit sinong bumili, [dapat] i-absorb ang unions at iregularize ang employees,” ani Angel Mabini, pangulo ng Tacloban Coca-cola Plant Labor Union.
Kinalat na ng isang pandaigdigang ad campaign ang alamat ng ligaya ng Coca-cola. Subalit bukod rito, tanyag rin ang Coke sa paninikil sa karapatan ng mga manggagawa. Sa Guatemala at Columbia, halimbawa, sangkot ang Coca-cola sa mga kaso ng pagpatay sa mga lider ng mga unyon rito. Mayroon namang mga manggawaga sa Turkey na natanggal dahil sa pagsali sa unyon.
Sa kabila nito, pang-apat ang Coca-Cola Company sa Most Admired Companies sa buong mundo sa tala ng Fortune magazine. Nanatili ring lider sa industriya ng softdrinks ang kumpanya na may 146,200 empleyado sa buong mundo, sangay sa 200 bansa at mahigit 3,500 uri ng produkto.
Malaking kabalintunaan na kulang ang ngiti at sagad ang pasakit na dinaranas ng mga taong nagtitimpla ng softdrink na nagdadala umano ng happiness. Ang mga manggagawa ng Coca-cola ng nagtitiyaga sa init ng planta, ang sumusukat sa tamang tamis ng timpla, sa pamamagitan ng pag-aalay ng kanilang lakas paggawa para likhain ang paboritong inumin. Marahil, panahon nang masuklian nang tama ang kanilang pagod at pawis—at bawiin ang happiness at sobra-sobrang tubong kinamkam ng mga may-ari ng kumpanya.



