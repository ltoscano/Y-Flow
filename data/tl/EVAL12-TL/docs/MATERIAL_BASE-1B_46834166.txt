
TRABAHO, HIGH TECH KONTRA BAHA AT INFRA PROJECTS

ITO ang buod ng programa ng administrasyon nina Mayor Del R. De Guzman at Vice Mayor Jose Fabian I. Cadiz sa susunod na 3 taon. Job creation, paggamit ng cctv cameras, text blast devices sa high tech command center, at infra projects ng PLMar, Legislative Bldg, at bagong city hall.
Ito ay suportado ni Rep. Miro R. Quimbo na muling nahalal bilang congressman ng pangalawang distrito.
Sina De Guzman, Cadiz, at Quimbo ang tinaguriang “tatlong ulo” ng Marikina. Solid ang samahang ito kahit ano pang pag-iintriga at pagyuyugyog ang gawin dito.
Pinasalamatan nina Mayor Del ang great majority na bumoto sa kanila. Ibinoto siya ng 96.6% ng mga bumoto para sa mayor. Bilang ganti, nangako si De Guzman na maglilingkod siya ng tapat.
Mahigit dalawang libong tao ang dumalo sa panunumpa ng mga bagong halal na opisyal ng Lungsod ng Marikina na ginanap sa Marikina Convention Center kahapon ng umaga. Kapansin-pansin ang ‘di pagdalo ng kongresista ng unang distrito. Ganundin ang kaisa-isang oposisyon na konsehal sa ikalawang distrito.
Pinakamalakas ang palakpakan sa anunsyo ni Mayor Del na magkakaroon na ang Marikina ng dredging machines na gagamitin sa kahabaan ng ilog para palalimin ito at dagdagan ang carrying capacity ng Marikina River.
Ibinalita niya ang gagawing paglagay ng mga retarding wells bilang flood-control measure na napagkasunduan na nila nina Pangulong Noynoy Aquino III at DPWH Sec. Rogelio Singson sa tulong ni Cong. Miro na isa sa mga stalwarts ng Liberal Party.
Naging emosyonal si Mayor Del nang pasalamatan niya ang kanyang pamilya — ang maybahay niya na si Amy at ang kanyang mga anak (3 lalaki at kaisa-isang babae). Sinabi niya na alam daw niya na malaki ang pagkukulang niya bagama’t hindi umiimik ang mga ito.
Nagpasalamat siya sa pag-unawa lalo na sa mga oras na wala siya sa piling nila.
Iba kasi itong mayor namin. Buhos na buhos ang oras sa paglilingkod at pagbibisita sa mga proyekto at mga residente na nangangailangan ng tulong. Inaabot siya madalas ng hanggang madaling araw.
Nakalulungkot nga na kahit na ganyan kasipag at tapat si Mayor Del ay may mga nagnanais pa na siraan siya sa mata ng publiko.
Pero tama naman ‘yung obserbasyon ng marami na dahil walang kalokohan at anomalya ang mayor ay mga petty at trivial matters ang ibinabato sa kanya tulad ng away magkakapitbahay, ang ‘di pagbayad ng utang ng tiangge organizer, ang derelict na barko sa ilog, atbp.



