V-League: 4 teams salpukan sa semis ngayon By Robin Mendoza June 29, 2016
Magsasalpukan ang top four teams sa best-of-three semifinal series ng Shakey’s V-League Season 13 Open Conference sa The Arena sa San Juan ngayon. Ang tapatan ng No. 1 seed Air Force at No. 4 Laoag ay sa 4:00 ng hapon na susundan ng sagupaan ng Pocari Sweat at Bali Pure sa 6:00 ng gabi.
Nakuha ng Jet Spikers ang top spot matapos nitong patumbahin ang Lady Warriors, 20-25, 25-17, 25-22, 25-15, noong Lunes.
Aasa si Air Force coach Jasper Jimenez na muling magtutulung-tulong ang kanyang mga bata para makaangat sa Finals.
Sumandal ang Jet Spikers kina Joy Cases at Jocemer Tapic na may tig-17 puntos, samantalang si Judy Ann Caballejo ay nag-ambag ng 14 at si May Ann Pantino ay may 12 marka.
“Sana magtuluy-tuloy sa semis at hanggang sa Finals ang maganda nilang nilalaro,” saad ni Jimenez.
Huling nakapasok sa semis ang Laoag matapos nilang i-eliminate ang University of the Philippines, 25-21, 19-25, 25-22, 26-24.
Pero sinigurado ni Power Smashers coach Nes Pamilar na handa sila sa anumang laban sa semis.

“Paghahandaan namin kahit sino ang makaharap namin,” saad ng beteranong coach.
Tinapos ng Air Force ang single round elims na may 6-1 win-loss record at tanging Laoag ang nakatalo sa Jet Spikers.
Sa kabilang semis series, aasahang magiging mainit at gitgitan ang labanang Pocari Sweat kontra Bali Pure.
Sa kanilang paghaharap sa elimination round ay kinuha ng Lady Warriors ang panalo mula sa star-studded na Purest Water Defenders, 21-25, 6-25, 26-24, 27-25, 19-17.
Isang araw lamang ang pahinga ng Pocari Sweat bago sila sumabak sa semis pero idiniin ni Lady Warriors coach Rommel Abella na hindi na kaso sa kanila ang pagod.
“Sa ganitong later stages kasi ng tournament hindi na kaso ang pagod eh, dapat nga hindi ka na mapagod, kaya puso na lang,” saad niya.
Ang triple threat ng Pocari Sweat na sina Michele Gumabao, Myla Pablo at Elaine Kasilag na ang bahala sa Lady Warriors para tapatan ang star power nina Alyssa Valdez, Grethcel Soltones at playing coach Charo Soriano.



