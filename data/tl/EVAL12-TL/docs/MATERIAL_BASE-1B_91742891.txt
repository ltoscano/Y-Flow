Kidapawan City naglaan ng subsidiya para sa mga mag-aaral

May 24, 2016

LUNGSOD NG KIDAPAWAN, North Cotabato (PIA) \-- Bawat mag-aaral sa mga pampublikong paaralan sa lungsod Kidapawan ay bibigyan ng subsidiyang nagkakahalaga ng Php300. Ang subsidiyang Php300 bawat mag-aaral sa kindergarten, elementarya, high school at senior high school, ayon kay Kidapawan City Mayor Joseph Evangelista, ay pambayad sa mga bayaring iniuutos ng Parent-Teacher Association. Paliwanag ni Mayor Evangelista, layon ng PTA Subsidy na mapagaan ang suliranin na mga magulang hinggil sa mga bayarin sa pag-aaral ng kabataan sa lungsod at maparami ang kabataang pumapasok sa paaralan. Layon din nito na mapondohan ang mga proyektong ninanais ipatupad ng mga PTA. Sinimulan ang PTA Subsidy ng pamahalaang panlungsod ng school year 2014-2015 sa halagang Php100 kada estudyante. Itinaas ang halaga ng ayuda sa Php200 kada mag-aaral noong nakalipas na taon at Php300 sa darating na pasukan. Sa taya ng pamahalaang panglungsod, ngayong taon aabot sa Php10.5 milyon ang halaga ng ayudang maibibigay sa mga paaralan sa pamamagitan ng PTA Subsidy. (DEDoguiles-PIA 12)



