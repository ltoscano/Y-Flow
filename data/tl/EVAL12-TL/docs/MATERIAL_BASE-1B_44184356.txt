Villa Antigo

ni Mary Joy Capistrano

Kumikindat sa liwanag ang mga munting parisukat na capiz sa bintana ng naglalakihang mga bahay sa Las Casas Filipinas de Acuzar. Paroo’t parito ang mga kalesang sakay ang mga bisita, samantalang masiglang nagbabahagi ang mga guwardiya-sibil ng mga kuwento tungkol sa kasaysayan ng Pilipinas.
Naiibang pasyalan at bahay-bakasyunan ang Las Casas sa Bagac, Bataan. Sa halip na dagat o payapang tanawin, pangunahing atraksyon dito ang mga bahay nina Teodora Alonzo, Pamilya Reyes ng Pampaga, at iba pang kilalang personalidad sa kasaysayan ng bansa.
Bukod sa pamamasyal, maaari ring pansamantalang tumuloy sa nasabing mga bahay, na inilipat mula sa mga orihinal nilang lokasyon sa iba’t ibang panig ng bansa. Sa diwa ng pagpanatili at pangangalaga ng arkitektura at kultura, inaakay ng Las Casas ang kanilang mga bisita tungo sa mayamang istorya ng ating kasaysayan—P650 para sa pagdalaw, at hanggang P150, 000 naman para sa ilang araw na panunuluyan.
Salamin ng kasaysayan
Sa kasalukuyan, may 27 bahay sa Las Casas ang maaaring dalawin ng mga bisita kabilang ang replika ng Paseo de Escolta, isang hanay ng mga bahay na sentro ng kalakalan sa Maynila noong panahon ng Kastila; isang bahay ng Maranaw; at ang bahay ng ina ni Jose Rizal.
Bagaman “mga bahay ng Pilipinas” ang ibig sabihin ng Las Casas Filipinas de Acuzar, tila isang balintuna na ngayo’y iisa lamang ang kinikilalang may-ari ng mga antigong tahanan—si Jose Acuzar, isang arkitekto at negosyante. Dahil mahilig sa mga lumang bahay, binibili pa rin ni Acuzar ang mga ito kahit pira-piraso at nasa junkshop na, gaya ng Casa Mexico na nabili niya sa halagang P50,000.
Batid sa mga istruktura sa Las Casas ang pag-unlad ng arkitektura at pagyabong ng sining sa bansa. Bawat disenyo at istrukturang ginamit sa mga lumang bahay ay matutunton sa iba’t ibang panahon sa kasaysayan—mula sa bahay-kubo, na yari sa pawid ng kawayan at dahon ng anahaw, hanggang sa napapalamutiang mga bahay na bato.
Ngunit nagmimistulang pinabango ang kasaysayang ipinamamalas ng Las Casas sa mga bisita nito dahil sa pagkukubli ng ilang mga hindi kaaya-ayang kuwento sa kasaysayan ng Pilipinas. Halimbawa, sadyang iwinawaksi ng mga eksena sa Las Casas ang alaala ng karahasang naranasan ng mga Pilipino sa kamay ng mga guwardiya-sibil noong panahon ng mga Kastila.
Liban sa pagpapabango ng kasaysayan, tila pinatampok din ng Las Casas bilang isang “heritage site” ang ideyang ang kasaysayan ay hinubog at pinausad ng ilang kilalang personalidad. Gayunman, tinatangkilik pa rin ang Las Casas sa kabila ng mga limitasyon nito, dahil sa hatid nitong kurot sa damdaming makabayan ng mga Pilipino.
Lipat-bahay
Dating bahay-bakasyunan lamang ni Acuzar ang Las Casas, ngunit kalauna’y ginawa niya itong koleksyon ng mga lumang bahay sa Pilipinas. Kaysa tuluyang masira sa orihinal nilang mga lokasyon, naisip ni Acuzar na mas mainam na ilipat ang mga ito sa Bataan upang mapangalagaan.
“Hindi madali ang mag-assemble ng isang buong bahay. Kailangan naming pag-aralan ang bawat detalye ng mga disenyo,” ani Jordan Hernandez, arkitekto sa Las Casas.
Isa sa mga lumang bahay sa Las Casas ang Alberto Mansion, dating bahay ng ina ni Rizal. Kalahati lamang ng orihinal na 200-taon bahay ang nailipat sa Las Casas matapos itong harangin ng lokal na pamahalaan ng Biñan, Laguna.
Malaki’t radikal na hakbang para sa Las Casas ang ipatibag at ilayo ang mga lumang bahay mula sa komunidad at espasyong humubog sa kanilang pagkakakilanlan. Sa pagtatangka ng Las Casas na gumawa ng makatotohanang replika ng nakaraan, higit lamang naging tampok ang kabiguan nito sa pagpapanatili ng kalinangang pamana ng ating kasaysayan.
Wala umanong masama kung tunguhin ng Las Casas na pangalagaan ang kultura’t disenyong Pilipino, ani Propesor Gil Gotiangco ng Departamento ng Kasaysayan. “[Subalit] ang isang istruktura ay may angkop na kinalalagyan. Inaalisan mo ang lugar ng [identidad] kapag nawala sa lugar na ‘yun [ang mga istrukturang bumubuo rito],” dagdag ni Gotiangco.
Sa gayon, mahalagang isaalang-alang ang mga lugar na pinagmulan ng mga bahay dahil binibigyang-karakter ng mga tirahang ito ang kanilang komunidad at nagsisilbing rin itong tagapag-paalala ng nakaraan.
“There are stories in different houses [and] different architecture [but] there are times when there are many peculiarities that can only be attributed to the place,”ani Propesor Mary Ann Espina, Dekano ng Kolehiyo ng Arkitektura.
Lunan ng kasaysayan
Dating isang malawak na palayan ang lupaing kasalukuyang kinaroroonan ng Las Casas. Bagamat karamihan sa mga nakatira dito noon ay nangibang-bayan na, may ilan pa ring nanatili katulad ni Thelma* na may maliit na karinderiya sa laylayan ng kilalang heritage site.
Malayo na sa pagiging isang palayan ang kasalukuyang hitsura’t lawas ng Las Casas ngunit maaaninaw pa rin sa paligid nito ang mga luntiang bundok at banayad na pag-agos ng mga ilog—isang tipikal na larawan ng payapang bukid, at ideyal na lokasyon para sa mahinaho’t masayang bakasyon.
Wari umanong mga eksenang ipininta ng mga tanyag na pintor gaya nina Fernando Amorsolo at Juan Luna ang mga tanawin sa Las Casas, ayon sa website nito. Bukod sa muling pagpapatayo at pagpapatibay sa mga bahay, isinaayos din ang mga tahanan sa Las Casas upang mas maging kaaya-aya ito sa mga bisita.
“Dinadagdagan namin ang [panloob na disenyo] ng mga pinta na naka-mosaic o mga antigong kagamitan,” ani Hernandez.
Patunay ito na hindi lamang binago ng Las Casas ang orihinal na kontekstong kinabibilangan ng mga bahay. Itinuring din ang mga istruktura bilang mga produktong kailangang ilako. At dahil dito, hinulma ng Las Casas ang disenyo ng mga bahay upang umakma ito sa isang unibersal, popular, at payak na konsepto ng kasaysayan.
Mistula mang ipinamamalas ng Las Casas sa mga Pilipino ang kahalagahan ng ating kasaysayan at kultura, natatali ito sa kagustuhang gawing malabnaw ngunit kalugod-lugod ang mga kuwentong isinasalaysay ng bawat bahay—dahil na rin sa pangangailangang kumita. At sa pagtatakda ng halagang kapalit ng ilang oras o araw na pagbabalik-tanaw sa kasaysayan, tila nagiging ekslusibo ang kultura sa iilang may kakayahang magbayad.
Bagamat inaalagaan at hindi hinahayaang masira ang mga gusali’t tahanan sa Las Casas, nananatiling nakakubli sa ilalim ng mga pinakintab na sahig at sa likod ng mga palamuti ang mga kuwento’t salaysay ng ating nakaraan. At hangga’t ginagawang negosyo ang kulturang pamana ng ating mga ninuno, maaaring manatiling nakasiksik sa mga sulok at siwang ng mga bahay ang mga istorya’t katotohanan ng ating kasaysayan.



