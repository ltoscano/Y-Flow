Editorial: Buksan ang bank accounts at i-lifestyle check AGAD!
July 6, 2016 Hindi man tama ang proseso (pero matagal na rin namang pinapraktis sa Pilipinas ang ganitong estilo), mabuti na ring pinangalanan ni Pangulong Digong Duterte ang mga heneral ng pulisya na matagal na niyang pinagbabantaan dahil sa koneksyon daw ng mga ito sa illegal drug syndicates.
Ilang beses na rin nating hinamon ang Pangulo, pati na si PNP chief Gen. Ronald ‘Bato’ dela Rosa, na huwag nang i-blind item ang mga binabalaan nilang ‘kalawang’ sa pulisya. Hindi kasi talaga makatarungan ang ‘guessing games’ at ‘witch hunting’. Lahat ay napapagdudahan gayong ilan lang naman pala ang nasasangkot.
Sa kanyang talumpati kahapon sa anibersaryo ng Philippine Air Force (PAF), limang heneral ang pinangalanan ng Pangulo at sabi niya ay ni-relieve na niya ang mga ito at pinaiimbestigahan. Tunay na pasabog ang laman ng talumpati! Una, pinatunayan ng Pangulo sa matapang na pagpapangalan sa mga heneral na hindi siya ‘drawing’, na talagang seryoso siya sa kanyang pangako sa sambayanan na dudurugin niya ang illegal drugs sa Pilipinas.
Pangalawa, klarong mensahe ito sa mga tiwaling pulis na walang sasantuhin sa paglilinis ang administrasyong ito.
Tama talaga na kalusin ang mga tiwaling pulis, lalo na nga ang mga heneral na gumagamit pa ng mataas na posisyon para sa kanilang illegal at immoral na aktibidad.
Tama naman din talaga ang Pangulo sa kanyang pahayag na isang kataksilan sa kanilang sinumpaang tungkulin at sa taumbayan na dapat ay pinaglilingkuran nila nang tapat ang karumal-dumal na pakikipagsabwatan sa mga sindikato ng illegal drugs.
Kung mapapatunayan – sa isang patas at malinis na paglilitis – dapat talagang ilapat sa kanila ang pinakamabigat na parusang isinasaad ng ating Konstitusyon. Kulang ang kanilang buhay, kung tutuusin bilang kabayaran sa mga buhay at kinabukasan na sinira ng bawal na gamot.
Pero, kahit pa nga mismong ang Pangulo na ang nagpangalan sa mga ito, mahalaga pa ring dumaan sa isang makatotohanan, parehas at malalimang imbestigasyon. Napakahalaga na matukuran ng “walang butas na mga ebidensya” ang seryosong paratang na ito. Dalawa sa limang tinukoy ay retirado na. Halos ilang buwan na lang din sa serbisyo ang iba pang tinukoy.
Ang pinag-uusapan dito, maliban sa kanilang pangalan, ay mga benepisyo sa pagreretiro at ang integridad ng kanilang mahabang panahon ng pagsisilbi bilang alagad ng batas.

Madali ang magparatang pero ibang usapan ang paglalatag ng matitibay at sapat na ebidensya.
Isa sa pinaka-patas na paraan na kailangang isagawa “without delay” o mas maganda kung ikukusa ng mga isinangkot ay ang lifestyle check at pagbubukas ng kanilang bank accounts.
Maeestablisa rito kung mayroong katotohanan o wala ang mabigat na alegasyon.



