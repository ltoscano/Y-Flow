Bagong sistema sa pagkuha ng business permit sa Calapan, mas pinabilis

February 05, 2016

CALAPAN, Oriental Mindoro, Peb. 5 (PIA) – Sa taong 2016, mas pinabilis ng pamahalaang lungsod ng Calapan ang sistema nito sa pagbibigay o paglalabas ng business permit para sa mga negosyanteng nais magtayo ng negosyo sa lungsod.

Matapos maging matagumpay na mapabilis at sistematiko ang proseso ng pagkuha ng business permit noong nakaraang taon sa pamamagitan ng 'File, Pay at Release System', muling naglunsad ang pamahalaang lungsod ng makabagong sistema na higit na pinabilis ang kasalukuyang transaksyon sa pagkuha ng nasabing permit. Inilunsad ng pamahalaang lokal ang Business Registration Information System (BRIS), isang sistema kung saan naka-encode na ang lahat ng detalye ng mga negosyo at negosyante sa lungsod mula sa pangalan ng establisyemento, may-ari nito at iba pa. Ayon kay Business Permit Licensing Section (BPLS) Officer Nenette Ramirez, kung mabilis na ang dating sistema sa ilalim ng “File, Pay and Release,” mas pinabilis pa ito ngayon kung saan tatlong minuto na lamang ang regular na transaksyon sa pagsasaayos ng isang dokumento. Upang hindi mahirapan ang mga negosyante, dinala ng pamahalaang lungsod ang serbisyong ito sa palengke ng syudad noong araw ng Sabado at Linggo nang nakaraang buwan na nagresulta sa pagpapatala at renewal ng business permit na nagkaroon ng 229 registrants at koleksyong nagkakahalaga ng P1.19 milyon. Sa pagtatapos ng deadline noong ika-22 ng Enero, umabot sa P43.4 milyon ang kabuuang koleksyon ng pamahalaang lunsgod para sa 2,330 na bilang ng nag-renew ng kanilang business permit habang 100 ang bilang ng mga bagong negosyong pumasok sa syudad. Inaasahang bago matapos ang taong 2016, hihigit pa sa 2,600 registrants ang magpapatala at kukuha ng business permit sa pamahalaang lungsod dahil sa mabilis na proseso nito sap ag-isyu ng business permit sa mga negosyante. (CIO/LTC/PIA-Mimaropa/Calapan)



