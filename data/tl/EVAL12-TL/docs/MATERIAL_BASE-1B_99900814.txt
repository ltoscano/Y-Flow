Biazon, muling umiskor

NAGPAKITANG GILAS na naman si Bureau of Customs (BOC) Comm. Ruffy Biazon at kanyang mga tauhan sa Ninoy Aquino International Airport (NAIA).
Isang babaeng Indonesian na miyembro umano ng international drug ring ay dinakip ng Customs agents sa pangunguna nina Col. Marlon Almeda at Byron Carbonell.
Si Dwi Wulandari, 31, sakay ng Emirates plane Flight EK-332 mula Indonesia, China at Peru via Dubai ay lumapag sa NAIA alas 5 ng hapon noong Sabado.
Matapos busisiin ng mga tauhan nina Almeda at Carbonell ang kanyang luggage ay tumam-bad ang 8.7 kilos ng cocaine na nagkakahalaga ng P50 million.
Kung pinupuri natin si Biazon, Almeda at Carbonell, nararapat lang na tapikin din natin sa balikat ang mga tauhan nilang sina Customs examiner Frieda Sarte Malvar, supervisor Flor de Mayuga at team leader Ogie Alcantara.
Kuwento ng mga bubuwit natin diyan sa airport, ang tatlong ito ang bumusisi sa baggage ni Wulandari na naging ugat ng pagkakatuklas ng nasabing droga.
Si Wulandari ay isa lamang sa marami nang mga dayuhan na nasakote sa mga daungan, partikular sa NAIA mula nang maupong BOC chief si Biazon.
Nakatutuwa ang nangyayaring ganito sa kasalukuyang liderato sa Aduana dahil talagang nagtatrabaho ngayon ang mga opisyal at kawani nito.
Dahil nga sila’y nagtatrabaho, ang resulta’y magandang accomplishment dahil sa pagkakasakote ng mga bumabaluktot sa batas.
Kaya tama lang ang desisyon ni Pangulong Noynoy Aquino na panatilihin si Biazon sa BOC at h’wag nang patakbuhin sa Senado.
Dahil paniwala natin, si Biazon ang tamang lider na magdadala ng reporma sa Aduana para tuluyan nang mabura ang korapsiyon sa ahensya.



