
PRES. ALAN PETER CAYETANO?

MAHIGIT dalawang taon pa, pero inanunsyo na ni Sen. Alan Peter Cayetano na siya’y tatakbo bilang pangulo ng bansa sa 2016 election.
Bata, matalino at higit sa lahat, walang malaking isyu na iniuugnay sa kanyang pagkatao na may kinalaman sa kanyang pagiging public servant.
Sa kasalukuyang panahon na usong-uso ang kalkalan at bulgaran, ungos si Sen. Alan Peter Cayetano sa isipan ng maraming galit sa mga korap.
Sa bawat eleksyon, lagi kong basehan ang kalinisan ng isang kumakandidato–hindi ba ito magiging tiwali kapag nakaupo na. Tiyak na ganyan din ang basehan ng nakararaming Mang Juan at Aling Maria sa pagpili ng kanilang magiging lider.
Kaya yaong mga personalidad at politiko na sangkot sa maiinit na pinag-uusapang pork scam, siguradong mararamdaman nila ang galit ng bayan. Kaya sa darating na eleksyon, tiyak na sa basura sila pupulutin.
Mabalik tayo, matagal nang mambabatas mula sa Taguig. Walang duda na si Sen. Cayetano, sa tagal na niya sa serbisyo publiko ay nilinang na ng panahon. Kung ako’y tatanungin, sa aking panlasa, aba’y oks na oks si senador.
President Alan Peter Cayetano? Panahon lang ang makapagsasabi!
TAGUIG VICES!
KUNG may mga natutuwa at nagsasabing magiging pangulo ng bansa si Sen. Cayetano, aba’y meron ding umaayaw sa butihing mambabatas.
May mga grupo riyan sa Taguig na tahasang binabatikos si Sen. Cayetano at ang maybahay na si Mayor Lani dahil sa isyu ng sugal.
Oo nga’t kinikilala ang Taguig na isang magandang lugar, dahil dito matatagpuan ang sikat na ‘The Fort’, may lihim pala itong itinatagong kasiraan.
Dahil sa Taguig, lalo na sa mga depressed area, daan-daang makina ng devil machine na kilala rin sa tawag na video karera ang nakalatag. Mayor Lani, isang ‘Boy Intsik’ ang operator, kasama ang isang PO3 Laurel na tauhan daw mismo ng iyong police chief na si Col. Arthur Felix. At isang nagngangalang ‘Kim’ din na malapit daw sa mga Cayetano ang nagbigay ng blessing para sa VK ops nina Intsik at Laurel.
Ang namamayagpag na VK operation sa Taguig ay ‘di makabubuti kay Sen. Cayetano kung nais nga niya talagang maging pangulo ng bansa.



