
MMDA TRAFFIC CONSTABLE ADRIATICO, TRENDING NGAYON

WALA tayong kinakampihan pero mukhang mali naman yata na agad kampihan ni MMDA Chairman Francis Tolentino ang isa niyang traffic constable na sinapak ng isang negosyante dahil sa pagtatalo.
Si MMDA Traffic Constable Jorbe Adriatico ay nabasagan ng ilong matapos umanong pagsasapakin ni Joseph Russel Ingco, ang nagmamaneho ng sinita niyang Maserati sports car dahil sa traffic violation.
Habang sinasapak, umaandar ang Maserati kaya nakaladkad siya. Kuhang-kuha ang insidente ng isang cellphone video. Pero hindi malinaw sa video kung sino ang nagsimula ng sakitan ng dalawa.
Sinabi ni Ingco, sinaktan din siya ni Adriatico. Hinablot siya nito at pilit na pinabababa sa kanyang kotse. Nagsimula iyon nang bastusin siya ni Adriatico at dura-duraan sa mukha. May sarili ring bersyon si Adriatico, siya raw ang unang sinaktan at pinagmumura ni Ingco.
Nagsampa na ng kaso si Adriatico laban sa negosyante. Nagsampa rin ng demanda si Ingco dahil nasaktan at naabuso umano siya ni Adriatico. Ang korte na ang magdedetermina kung sino sa dalawa ang naagrabyado.
Balik tayo kay MMDA Chair Tolentino. Hindi ba dapat ay maging mahinahon sa pagsasalita si tserman ukol sa isyu? Normal na kampihan niya si Adriatico ‘pagkat tauhan niya ito. Pero hindi pa naman niya alam ang tunay na ugat ng pangyayari. Inalam ba niya kung tama ang ginawa ng kanyang tao na si Adriatico?
Lumalabas, mukhang may pagkaabusado pala itong si Adriatico. Sa pakikipanayam ng isang istasyon ng telebisyon sa mga tao sa paligid kung saan nakatalaga si Adriatico, sadya raw bastos at abusado ito. Malupit ito kung manghuli ng mga motorista. Palamura at wala raw galang talaga.
Bukod sa mga tao sa paligid ng kanyang area of assignment, may isang babaeng law student na lumantad. Pinatunayan ang kanyang kabastusan at kaastigan. “Minura niya ko, tapos sabi niya sa kin, ‘Akala mo kung sino ka! P***ng ina! ‘Di ko nga responsibilidad ‘yan!’ Tapos nagmura uli s’ya sabay dura sa floor,” ayon sa babae.
“Sabi n’ya, ‘Akala mo kung sino ka! Magte-trending ka!’ Galit na galit siya. Gigil na gigil ako. Sobra akong na-violate to the point na lumiit ‘yung tingin ko sa pagkababae ko,” dagdag pa ng estudyante. Sa panayam din ng isang programa sa TV kay Ingco, narinig din niya kay Adriatico ang salitang “magti-trending ka na!”
Si Adriatico naman ang ‘trending ngayon.”
Ugali raw talaga ni Adriatico na sa tuwing may sinisitang motorista, sinisimulan niya itong i-provoke at kapag nag-react ay pinapakunan niya ng video sa cellphone sa isang kasama.
Tayo po ay naaawa kay Adriatico sa kanyang sinapit. Nabasag tuloy ang kanyang ilong. Pero kung totoo ang mga alegasyon laban sa kanya na siya raw ay bastos, barumbado at astig na hindi dapat maging asal ng isang nagtatrapiko dahil sila ay isang “public servant”, aba’y magugulpi nga siya.
Mabuti’t sapak lang ang kanyang inabot kaya magpasalamat siya.
O, hayan ha, inuulit ko…TRENDING KA NA NGAYON! KANTO’T SULOK/NATS TABOY



