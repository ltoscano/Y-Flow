WPS ‘di ipagpapalit ni Duterte By Boyet Jadulco October 17, 2016
Sa pagbisita ni Pangulong Duterte sa China, tiniyak nitong hindi niya ipagpapalit ang teritoryo sa West Philippine Sea (WPS) sa mga tulong na iaalok ng China.
Sa kanyang pre-departure speech patungo sa bansang Brunei at China, kinumpirma ng Pangulo na sa nakatakda niyang pakikipagharap sa mga lider ng China ay pag-uusapan ang naging desisyon ng Arbitral Tribunal kung saan nanalo ang Pilipinas.
Aniya, para magkaroon ng matagumpay na usapan, kailangang magbigayan ang dalawang panig pero hindi ito nangangahulugan na ipamimigay ang WPS. “We will stick to our claim. We do not bargain anything. We’ll continue to insist what is ours and the Tribunal and international decisions will be taken up but there will be no hard impositions,” paliwanag ng Pangulo.
“I will be careful not to bargain anything or after all I cannot give what is not mine of which I am not empowered to do by any stretch of imagination,” pagtiyak pa ng chief executive.
Kinatigan pa ni Pangulong Duterte ang babala ni Supreme Court Associate Justice Antonio Carpio na maaari siyang ma-impeach kung isusuko ang soberenya ng Scarborough Shoal at iba pang teritoryong ipinanalo sa Tribunal.
“He is correct. It’s an impeachable offense,” ayon sa Pangulo.
Ang state visit ni Pangulong Duterte sa China ay kauna-unahang ginawa ng Pangulo ng bansa sapul nang umasim ang relasyon ng Pilipinas at China noong 2012.
Umaasa naman ang Pangulo na lalong mapapabuti ang relasyon ng Pilipinas at China sa pagbisita niya doon.



