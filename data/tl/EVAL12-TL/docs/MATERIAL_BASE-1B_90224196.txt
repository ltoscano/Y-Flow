V-LEAGUE ALL-STAR GAMES NGAYON By Elech Dawa November 20, 2016
Katatapos lang magtuos sa matinding labanan sina star players Michele Gumabao at Alyssa Valdez, heto na naman sila at magku-krus muli ang kanilang landas sa magaganap na Shakey’s V-League All-Star Games ngayong araw sa Philsports Arena.
Pinangunahan ni former La Salle ace Gumabao ang Pocari Sweat sa paghablot ng pangalawang sunod na titulo matapos kalusin ang Bureau of Customs sa SVL Reinforced Conference Finals. Makakasama ni Gumabao sina Pocari teammates Myla Pablo, Gyzelle Sy at libero Melissa Gohing, Jia Morado ng Ateneo, Diana Carlos, Marianne Buitre at Isa Molde ng UP, Cherry Rondina at Ria Meneses ng UST, Amy Ahomiro ng BaliPure at Toni Basas ng Far Eastern University para sa Team Palaban.
Si Valdez na naglaro sa BaliPure at Customs ngayong season ang aakay para sa Team Puso, kakampi niya sina Dzi Gervacio at libero Denden Lazaro ng BaliPure, Jessica Galanza at Wenneth Eulalio ng Laoag, Jocemer Tapic at Wendy Semana ng Air Force, EJ Laure ng UST, Fenela Emnas ng Customs, Nicole Tiamzon ng UP, Remy Palma ng FEU at Elaine Kasilag ng Pocari.
Ang mga kasali sa All-Star ay mga players na naglaro sa Open, Collegiate at Reinforced Conferences ng Season 13.
Para sa mga fans ang nasabing event ay isa ring fund-raiser para sa mga biktima ng bagyong Lawin.
“It’s time not just to give back to the fans for their continued support to the league but we also want to help our fellow Filipinos who suffered from the wrath of super typhoon Lawin,” ani president ng organizing Sports Vision, Ricky Palou.
Maglalaro rin ang Spikers’ Turf netters sa All-Star.
Sina Pocari winning coach Rommel Abella, Jerry Yee ng UP at Kungfu Reyes ng UST ang gagabay sa team ni Gumabao habang sina Laoag coach Nes Pamilar, Jasper Jimenez ng Air Force and Sherwin Meneses ng Customs ang magiging coaches ng koponan ni Valdez.



