Kaya Natin: Salamat sa DepEd
By Harvey Keh SSeptember 30, 2016
Isa sa mga magandang balita noong nakaraang linggo ay ang naging pahayag ni Department of Education (DepEd) Sec. Leonor Briones na pag-aaralan ng kanyang kagawaran ang lahat ng mga ginagamit na libro ng mga kabataan sa ating mga paaralan para malaman kung tama ba ang tinuturo ng mga librong ito tungkol sa totoong nangyari noong panahon ng Martial Law.
Ayon kay Briones, siya mismo ay naging biktima ng Martial Law kaya alam niya kung ano ang masamang naidulot nito sa ating lipunan kung saan libu-libong mga Pilipino ang na-torture, nawala at pinatay dahil sa kanilang paglaban sa diktadurya ni dating Pangulong Ferdinand Marcos. Nakakalungkot kasi na marami sa ating mga kabataan ngayon ang hindi na alam kung ano nga ba ang tunay na nangyari noong panahong iyon.
Aba, muntik pa ngang manalo ang anak ng dating diktador bilang Bise Presidente natin, mabuti na lamang at tinalo ito ni Bise Presidente Leni Robredo noong nakaraang halalan. May mga tagasuporta ang pamilya Marcos na nagsasabi na dapat ay magkaisa na ang bayan at kalimutan na ang nangyari noong panahon ng Martial Law. Ang problema sa ganitong pag-iisip ay kapag ginawa natin ito, puwedeng maulit muli ang malagim na pangyayaring ito sa kasaysayan ng ating bayan.
Bukod pa rito ay hanggang ngayon, hindi pa rin inaamin ng pamilya Marcos ang mga naging kasalanan nila sa bayan kung saan ilang bilyong dolyar din ang kanilang kinamkam mula sa ating pamahalaan. Kung ang ilang bilyong dolyar na ito ay ginamit sana para sa edukasyon at kalusugan ng bawat Pilipino, marahil ay mas naging maganda ang kalagayan ng ating bansa at ng nakararaming mga Pilipino. Paano natin mapapatawad ang isang pamilyang hindi naman humihingi ng kapatawaran? Paano tayo mag-mo-move on kung wala pa ring hustisya sa ginawang mga kasalanan sa ating bayan lalung-lalo na sa ilang libong pamilya na nawalan ng kanilang mahal sa buhay noong panahon ng Martial Law?
Sa gagawing ito ng DepEd, maituro sana sa ating susunod na henerasyon ng mga Pilipino ang katotohanang nangyari sa Martial Law. Ipakita sana sa kanila na sa mga panahong ito ay nawala ang kalayaan ng ating bayan at ninakaw ng iilan ang yaman na dapat sana ay para sa bawat Pilipino. Sa mga aral na ito, nawaâ€™y lumaki ang ating mga kabataan na may pagpapahalaga sa natatamasa nating kalayaan para huwag na nating hayaang muli na bumalik pa ang panahong ito sa ating bansa.



