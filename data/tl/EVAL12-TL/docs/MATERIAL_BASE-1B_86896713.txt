Paalala ng Maruming Gera

Sa mga mata ng sinumang taong nag-iisip nang matino, mahirap nang ikaila ang pananagutan ng gobyernong Aquino sa pagkamatay ng dalawang-araw na gulang na sanggol na si Diona Andrea nitong Mayo 18. Inaresto at ipiniit ang kanyang ina, si Andrea Rosal, noong pitong buwan siya sa sinapupunan. Tiyak na nagdulot ang pagkaaresto ng matinding stress at masamang lagay sa kulungan sa kanyang nanay.
Na hindi naman dapat, o ligal. Ang bintang ng militar at gobyerno kay Andrea Rosal ay lider siya ng New People’s Army, pero inaresto siya sa Caloocan City, hindi sa labanan. Nang maaresto siya, ipinanawagan na palayain siya agad sa batayang humanitarian o makatao, dahil buntis siya, pero hindi ito pinakinggan. Ipinanawagan din ang espesyal na atensyong medikal sa kanyang pagbubuntis, pero nagbingi-bingihan din dito.
Malinaw ang suri ng mga progresibong organisasyon at indibidwal sa social networking sites: ang tanging kasalanan ni Andrea Rosal ay anak siya ni Gregorio “Ka Roger” Rosal, na noong nabubuhay pa ay mukha ng NPA at tagapagsalita ng Communist Party of the Philippines. Bukod pa sa ang kanyang ina ay namatay rin na isang NPA. Sa pagdakip sa kanya, waring sinentensyahan na ng kamatayan ang anak niya ng militar at gobyerno.
Ngayon, walang propaganda ng militar at gobyerno ang nakakapaglinis ng dugo ng sanggol sa kanilang mga kamay. Nagpahayag sila ng pakikiramay, na itinuring na insulto mula sa pumatay. Hindi rin pinaniwalaan, at nagsilbing patunay ng kalupitan, ang sinabi nilang ang matinding stress na dinanas ni Andrea Rosal ay dahil sa pagtatago umano sa batas. Ginawa pa nilang napakaiksi ng oras niya kasama ang patay na anak.
Nabalik sa alaala ng marami si Rebelyn Pitao, noo’y 20-taong guro ng pampublikong paaralan na pinatay ng militar noong Marso 4, 2009 sa salang pagiging anak ni Leoncio Pitao, “Kumander Parago” ng NPA sa Mindanao. Ayon sa imbestigasyon, ginahasa at sinaksak si Rebelyn ng mga dumukot sa kanya mula sa sinasakyan niyang traysikel noong pauwi sa bahay, bago iniwan ang kanyang bangkay sa isang daluyan ng irigasyon.
At napakarami pa ng dapat maalala. Pinakahuli lamang si Diona Andrea sa malaon nang tinawag na “maruming gera” ng gobyerno laban sa mga mamamayan. Marumi dahil hindi pinag-iiba ang NPA at di-armadong aktibista, at lalong hindi kinikilala ang karapatan ng mga inakusahang NPA. Marumi dahil hindi sinasanto ang internasyunal na makataong batas tungkol sa mga gera. Marumi dahil pinipiling maging marumi.
Maaalala ang napakaraming biktima ng ekstrahudisyal na pagpaslang at pagdukot. Ang daan-daang bilanggong pulitikal. Mga pambansang minorya at magsasakang biktima ng militarisasyon. Mga dumanas ng tortyur sa kamay ng militar, kapwa buhay at patay. Mga iligal na inaresto at ikinulong na dapat ay katransaksyon ng gobyerno sa usapang pangkapayapaan. Mga sinampahan ng gawa-gawang kaso, kapwa nakapiit at nagtatago.
Marami pang pwedeng alalahanin. Ang mismong human-rights worker na pinaslang. Ang taong simbahang pinatay sa pinalabas na insidente ng pagnanakaw. Ang babaeng NPA na ginahasa muna bago pinatay at niluray ang katawan. Ang sinaktan sa ari sa proseso ng tortyur. Ang pamilyang minasaker. At marami pang iba, na parang duguang lubid na nagdudugtong sa kasalukuyang gobyerno sa mga dayuhang sumakop sa bansa.
Ipinapakita ng pagpatay kay Diona Andrea na ipinagpapatuloy ni Noynoy Aquino ang maruming gera. Gamit ang midyang mainstream, pinagtatakpan niya ito ng paglaban umano sa korupsyon. Ipinagyayabang rin niyang umuunlad umano ang bansa, pero ipinapakita ng panunupil ng militar at gobyerno niya ang desperasyon sa harap ng tumitinding kahirapan at kagutuman na siyang nagpaparami sa mga NPA at aktibista.
At tuluy-tuloy na nakikita sa ilalim ni Aquino kung para kanino inilulunsad ang maduming gerang ito. Para sa US na binigyan ng karapatang magtayo ng base-militar saanmang bahagi ng bansa at kung gaano man katagal. Sa mga dayuhang kapitalista na gustong bigyan ng 100 porsyentong pag-aari ng lupa at negosyo sa Pilipinas. Sa mga kurakot sa gobyerno na kanyang pinoprotektahan o pakitang-tao lang na inuupakan.
Silang lahat, at ang kanilang paghahari, isinasakdal ng pagkamatay ni Diona Andrea.



