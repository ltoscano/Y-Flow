Comelec spokesperson nagisa sa promedia forum

NAGISA nang husto si COMELEC Spokesperson Atty. James Jimenez kaugnay sa mga isyung kinasasangkutan ngayon ng ahensiya partikular na ang mga na-disqualify na partylist at PCOS machines sa naganap na PROMEDIA Forum noong Martes ng umaga sa Quezon City Sports Center sa Lungsod ng Quezon.
Sa rami ng isyung ibinato ni PROMEDIA Moderator Ed Verzola at mga tanong ng mga legitimate reporter dito kay Atty. Jimenez ay wala akong narinig na isang kongkretong sagot lalo na ang isyu ng PCOS machine at ng partylist.
Hindi matanggap ng mga dumalong mamamahayag ang sagot nitong si Atty. Jimenez, sa tanong kung bakit hanggang ngayon ay wala pa rin ang kanilang mga voter’s ID gayung 2004 pa sila nagparehistro.
Na kesyo gahol sila sa panahon, na marami ang nagpaparehistro at kung ano-ano pang walang kakuwenta-kuwentang sagot.
Bakit naman ang DFA, LTO, SSS, libo rin naman ang kumukuha ng passport, lisensiya at SSS number, pero ilang araw lang ay naibibigay naman ang kanilang inaplayan.
Bakit ang Comelec ay dine-delay ang Voters ID gayung isa itong national ID.
Hindi rin masagot ng COMELEC spokesperson ang tanong kaugnay sa umano’s milyones na hinihingi ng ahensiya sa mga kandidato o party ist na tulad ng ALAM.
Tuloy nagmamadaling umalis ang spokesperson ng COMELEC at nangako itong babalik na lang sa November 27, kasama na si COMELEC Chairman Sixto Brillantes.
Lalong uminit ang talakayan ng PROMEDIA Forum nang magsalita na ang dalawang kinatawan ng transport group na sina George San Mateo ng PISTON at Ka Obet Martin ng PASANGMASDA.
Nag pahayag ng katuwaan ang lider ng PISTON na si Mr. Geaorge San Mateo, dahil kinatigan ang kanilang grupo ng Second Division, samantalang kabaliktaran naman ang naramdaman ni Ka Obet Martin sa naging resulta ng kanilang petisyon.
Sa nasabi pa ring PROMEDIA Forum ay ibinulgar nitong si Ka Obet Martin ang dahilan kung bakit na disqualify ang kanilang grupo bilang isa sa mga kinatawan ng transportation.
Ayon sa lider ng PASANG MASDA , isa umano sa dahilan ng kanilang pagkakatanggal sa listahan ng mga partylist ay ang nominee nilang si Atty. Ferdinand Topacio, na abogado ni dating Pangulong GMA.
Kaya naman pala, eh, maging aral sana ito sa lahat ng mga nagbabalak na tumakbo at kumandidato na habang si Pangulong PNoy pa ang nakaupo ay huwag kayong kukuha ng kaalyado o kakampi ni dating Pangulong GMA para hindi rin kayo mapulitika tulad ng PASANG MASDA.
Sa darating na Martes ay magiging panauhin ng PROMEDIA Forum si DENR Sec. Ramon Paje, kung saan ay tatalakayin naman ang isyu tungkol sa pagmimina.



