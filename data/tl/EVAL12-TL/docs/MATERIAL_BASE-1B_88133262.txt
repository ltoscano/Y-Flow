BEDA, ARELLANO BASAGAN SA GAME 1 By Elech Dawa October 6, 2016
Puntirya ng San Beda na ibalik sa kanila ang titulong nawala noong nakaraang taon matapos matalo sa Game 3 ng Finals kontra Letran Knights.
Haharapin ng Red Lions ang Arellano University Chiefs sa Game 1 ng best-of-three championship series ng 92nd NCAA seniors men’s basketball tournament ngayong araw sa Mall of Asia Arena. Target ng San Beda ang pang-siyam na titulo sa huling 11 seasons at league-best 20th overall, nais naman ng Chiefs na ambusin ang unang championship mula nang sumali sa liga walong taon na ang nakalipas.
Sa Martes ang Game 2, at kung may decider ay lalaruin sa Huwebes pareho sa MOA.
Sumampa sa Finals ang San Beda matapos kaldagin ang Perpetual Help Altas 78-63 sa do-or-die game. Pinatalsik ng Chiefs ang Mapua Cardinals 92-80 sa hiwalay nilang semifinals series noong Biyernes.
Liyamado ang San Beda dahil tatlong beses nilang tinalo ang Arellano ngayong season, pero ayaw itong sandalan ni Red Lions coach Jamike Jarin.
“You lose your six best players from last year, you lose your best center during the season and still end up No. 1. We must be doing something good,” saad ni Jarin. “You could all see we’re still struggling, that’s why I consider us as the underdogs.”
Para kay Arellano U mentor Jerry Codinera, handa na silang lumaban dahil mahaba ang pahinga nila.
“I let the players rest after a long and tiring elimination round,” ani Codinera.



