PRAISE PNOY, HALELUYA!

SANDAMUKAL na kamangmangan na naman ang pinatunayan ni pangulong Benigno Aquino 3rd aka PNoy kamakailan sa Malacañang. Sa harap ng mga sipsip at tagapalakpak lang na mga mambabatas, aba, nagsermon na naman siya sa mga kritiko at media?
Mr. Aquino, ang tao ay kusang pumapalakpak at humahanga sa mga tao na gumagawa ng maayos, matino at maganda lang. Kapag puro mali ang ginagawa, suwerte na lang ang bugok kung hindi sila dinuduraan!
Halimbawa, hahanga ba ang mga pasahero ng MRT at LRT kung palagi itong may aberya at sira? Matutuwa ba ang mga pasahero na sa bawat araw ng kanilang pagsakay ay kilo-kilometro ang haba ng pila?
Paano ba matuwa ang mga motorista ng dalawa hanggang apat na oras silang nasa lansangan na usad-pagong ang takbo ng kanilang sasakyan? Bibigyan ba ng medalya sina DPWH Secretary Rogelio Singson at MMDA Chairman Francis Tolentino sa ginawa nilang mabagsik na trapiko na lumagpas pa sa expressway? Single truck lane, ha!
Lulundag ba sa tuwa ang mga binagyo sa Mindanao at Visayas region na mula nang sila’y wasakin hanggang ngayon ay wala pa rin kayong kongkreto na naibigay sa kanila? Huwag ninyong angkinin ang mga bigas, damit at pagkain na ibinigay noong kasagsagan ng bagyo. Karamihan diyan ay donasyon ng mamamayan ng mundo!
At sa usapin ng kriminalidad, kulang na lang sisihin mo na naman ang mga nagdaan na administrasyon dahil sabi mo, wala pa ang iyong bulok na rehimen, nandiyan na ang mga kriminal at kriminalidad.
Totoo na may mga kriminal na miyembro ng Pambansang Pulisya. Dapat mo bang ipagmalaki na hinuhuli rin sila ni CPNP Alan Purisima? Trabahong pulis ang paglambat o maski pag-ubos sa mga kriminal o sindikato. Iyan ang toka ng kanilang trabaho. Kapag nakahuli ba sila dapat bang ipagyabang, ipamalita at ipagmalaki?
Iyan ang trabaho nila, eh!
Sisisihin mo ang media at mga kritiko. Bakit, may mapupuna ba ang media kung tama ang inyong ginagawang serbisyo sa bansa at taumbayan? Kung matino kayo sa pamamalakad ng gobyerno, tiyak, all praises kaliwa’t kanan ang aanihin ninyo.
Ikaw mismo noong bagong upo ka, PNoy, halos 99% ang pumupuri sa iyo, lalo na ang sektor ng media. Pero ilang buwan ka pa lang sa iyong pjwesto, nakita na ang iyong totoong ugali. Mapaghiganti, mapanira at mapanlinlang sa tooong kalagayan ng estado!
Bolero ka, Nakakatawa ka. Patapos na ang iyong termino, ZERO pa rin ang iyong tamang serbisyo! BALETODO/ED VERZOLA



