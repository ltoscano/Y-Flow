
MATITINO ANG MGA TRANSAKSYON SA VALENZUELA

MALINIS at walang halong korapsyon ang pagsasagawa ng mga proyekto sa Lungsod ng Valenzuela.
Ito ang tahasan nating masasabi dahil matitino ang mga lokal na opisyal nito simula pa noong termino ni dating mayor at ngayon ay Congressman Win Gatchalian hanggang sa panahon ng mandato ngayon ni Mayor Rex Gatchalian.
Siguro sa Valenzuela City ka na makakikita ng pinakamurang kontrata sa pagawaing bayan o infrastructure dahil mismong ang magkapatid na Gatchalian ang nagka-canvass kung tama sa halaga ang mga inilalagay na presyo ng kanilang mga inhinyero.
Ayaw na ayaw nina Win at Rex ang overpricing at inaakusahan sila ng korapsyon kaya naman never pa silang nademanda o nasangkot sa anomang katiwalian sa pamahalaan.
Bagaman nakatanggap din ng kontrata ang Hilmarc’s Construction Corporation sa Valenzuela ay masasabi nating dumaan ito sa ligal na paraan at ang maganda rito, hindi ito naging kapresyo ng Makati Parking Building na tinatayang umabot sa P60,000 per sqm. dahil umabot lamang sa P18,000 per square meter ang halaga ng mga itinayong gusali ng HCC sa Valenzuela City.
Umakto rin in good faith ang Valenzuela City government noong kunin nito ang serbisyo ni Atty. Rogelio Peig bilang city administrator ng ilang buwan dahil hindi naman idineklara ng naturang abogado na siya ay isa sa mga opisyales ng HCC.
Malinaw sa isinumite at nilagdaan form ni Peig sa Human Resource Department ng lungsod na wala itong idineklarang may kaugnayan siya sa anomang kompanya, partikular na sa isang construction company.
Transparent at matinong pamamahala ang tatak ng mga Gatchalian sa serbisyo publiko at iyan ay malinaw na mapatutunayan sa sangkatutak na awards na ibinigay ng iba’t ibang ahensya ng pamahalaan at non-governmental organization katulad na lamang ng Good Housekeeping Award ng DILG at Galing Pook Award.
Malinis ang pamamahala sa Valenzuela at iyan ang kanilang ipinagmamalaki dahil kahit ang nag-akusang si Cong. Terry Ridon ng Kabataan partylist ay nagsasabing walang korapsyon at overpricing sa presyo ng mga itinayong gusali ng HCC sa nasabing lungsod.
Saludo ako sa Valenzueño.



