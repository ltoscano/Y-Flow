CRAY MARTSA SA SEMIS By Ramil Cruz August 17, 2016
Swak si Filipino-American Eric Shauwn Cray sa 31st Summer Olympic Games athletics men’s 400-meter hurdles semifinals nang tumersera sa walo sa Heat 4 preliminaries noong Lunes ng hapon sa Nilton Santos Stadium sa Rio de Janeiro City, Brazil.
Nagtala ang 27-year-old reigning Southeast Asia fastest man ng 49.05 seconds, na halos segundo lang ang pagitan sa kanyang personal best na 48.96.
Pero kailangan niyang mas maging mabilis pa sa pagtakbo sa 24-man semis, na binubuo ng tigagatlo sa anim na heats at anim na seeds sa Martes ng alas-9:30 ng umaga (alas-8:30 ng umaga ng Miyerkules, Manila time) Sa semis, tatlong heats ang nakatakda na bawat isa ay may walong aarangkada. Ang top two sa bawat heats ang mga aabante naman sa finals, habang ang dalawa pang silya’y kukunin sa best time overall semis na mga labas sa top two finishers.
Determinado si Cray na makasulong sa finals upang maski paano’y makatimbog ng bronze medal.
Kung makakamartsa roon, siya ang magiging unang Pinoy na nakaabot sa Olympic finals sa nasabing event pagkalipas ni Fil-Am Miguel White sa 1936 Berlin Olympics na rito’y naka-bronze ito.
“I qualified to the next round and I’m really excited. That was my second fastest time. I just want to get to the semis tomorrow and run as fast as I can and hopefully make it to the finals” wika ng Olongapo City born at ngayo’y Texas-based hurdler.
“I had no doubt. I knew I just had to go out there and run to the best of my ability. I did that and I’m going to the semis,” dagdag pa niya matapos ang karera sa mainit nang panahon dito sa nakalipas na dalawang araw mula sa malamig sa nagdaang linggo.
Nasa second ng three semis heats siya kasama sina Sergio Fernandez ng Spain (49.31), Jameel Hyde ng Jamaica (49.24), Keisuke Nozawa of Japan, na nanguna sa heat na tinakbo ni Cray (48.62), Jack Green ng Britain (48.96), Abdelmalik Lahoulou ng Algeria (48.62), Boniface Mucheru ng Kenya (48.91) at Kerron Clement ng United States (49.17).



