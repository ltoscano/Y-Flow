Walang pagpapanggap

Wala nang halong pagpapanggap ang muling pagpapalakas ng Estados Unidos (US) sa Asya-Pasipiko.
Kamakailan lang, inihayag ni US Defense Secretary Leon Panettana nakabalangkas na sa kanilang plano na ilipat ang may 60 bahagdan ng mga US naval ship sa rehiyong Asya-Pasipiko pagsapit ng taong 2020.
Samantala, bago magtungo sa magkasunod na state visit sa US at United Kingdom, nakipagkasundo si Pangulong Benigno Aquino III kay Martin Dempsey, chairman ng US Joint Chiefs of Staff, upang bigyang-pahintulot ang mga tropang Amerikano na gamitin ang naval at airport facilities ng mga base-militar sa Clark, Pampanga at Subic, Zambales.
Matagal nang ipinagbabawal ang pagtatag ng mga base-militar sa bansa simula noong 1991 nang ibasura ng Senado ang Mutual Defense Treaty. Ngunit sa pamamagitan ng Visiting Forces Agreement (VFA) na naratipika sa parehong taon, muling nagpatuloy ang pananatili ng tropang Amerikano sa Pilipinas.
Bawal man sa Saligang Batas, pinahintulutan rin ni Aquino ang pagtatag ng pamahalaang US ng National Coast Watch Center sa dalampasigan ng South China Sea. Magiging katuwang umano ng pamahalaang US ang gobyernong Pilipino sa paglulunsad ng intelligence operations.
Sa papaigting na panghihimasok ng US sa soberanya ng bansa, walang halong pag-aalinlangang yumuyuko ang ating mga pinuno at agad na sumusunod sa kagustuhan ng banyaga, kahit na higit na makapipinsala sa bayan kung tuturulin ang ganitong landas.
Mahalaga ang yugtong ito ng kasaysayan para sa US. Sa panahon kung kailan tumitibay ang ekonomiya ng China habang naghihingalo ang sa US, kailangang pagtibayin ng Amerikano ang posisyon nito bilang pinakamakapangyarihan sa buong mundo. Bukod pa rito, kinakailangan ding maging mapagmasid ng US dahil patuloy na lumalakas ang kakayahang pangmilitar ng China.
Agresibong pinalalakas ng Amerika ang kanilang presensya sa iba’t ibang bahagi ng Asya-Pasipiko. At pagdating sa Pilipinas, hindi sapat ang mga hayagang kasunduang nilalagdaan nito — armado rin ang US ng mga patagong taktika upang higit na mapatibay ang kanilang presensya rito.
Kamakailan, naglabas ang AMSEC, isang sangay ng Huntington Ingalls Industries na pinamalaking tagayari ng mga barko ng US Navy at Coast Guard, ng isang job opening sa bansa na para lamang sa mga miyembro ng US Navy. Mistula itong simpleng job order, ngunit napagmumukha rin nitong lehitimo ang pananatili ng mga tropang Amerikano sa Hilagang Luzon.
Ano pa mang paraan ang gamitin ng US, dalawang bagay lamang ang tiyak: hindi nila maikakaila ang kanilang makasarili’t ganid na interes sa Pilipinas, at lagi naman itong susuportahan at kakatigan ng ating pamahalaan.
Ayon sa rehimeng Aquino, hindi naman umano nila hahayaang maglunsad ng gawaing militar ang mga tropang Amerikano sa bansa nang walang karampatang pahintulot. Ngunit kung pagbabatayan ang idinaos na Balikatan Exercises nitong Abrilat ang presensya ng mga barkong pandigma ng US sa mga daungan at karagatan ng Pilipinas, mabilis na mahihinuhang hungkag ang pasubali ng pamahalaan.
Napatunayan na sa kasaysayan na sa tuwing pumapasok sa kasunduang militarang US at Pilipinas, umaayon lamang tayo sa itinakdang direksyon ng Amerika.
Walang ni isang sundalo, Pilipino man o Amerikano, ang nalitis matapos ang mga kaso ng pagkadamay ng ilang sibilyan sa mga aksidenteng pagsabog ng bomba habang isinasagawa ang mga pagsasanay alinsunod sa Balikatan Exercises ng VFA. Matatandaan ring nauwi na lamang sa pagbawi ng kanyang pahayag si “Nicole,” ang babaeng ginahasa ng isang Amerikanong sundalo sa Subic noong 2005.
Laging ipinamumukha ng pamahalaan na mahalaga ang presensya ng Amerikanong militar sa bansa upang mabigyan ng pagsasanay ang sarili nating mga sundalo, at upang manatili tayong kakampi ng pinakamakapangyarihang bayan sa kasalukuyan. Gayunman, walang katiyakan na pagdating ng panahon ng kagipitan, handang ipagtanggol ng US ang Pilipinas.
Bunsod ng bulag na pagsamba ng pamahalaan sa mga patakarang Amerikano, nanatiling tali ang bansa sa mga represibong palisiya, na apektado maging ang kabuhayan at ekonomiya ng bansa. Patuloy pa rin tayong pinagkukunan ng US ng murang lakas paggawa, at sila rin ang nagtatakda ng mga mapaniil na palisiyang ipinatutupad sa bansa gaya ng pribatisasyon ng edukasyon.
Kaya hindi tulong o ayuda ang patuloy na pananatili ng US sa bansa. Isa itong insulto sa mga nagdaang laban ng mamamayan para sa tunay na kalayaan. Ang paglaban ng ating mga ninuno ang nagpaalis sa mga kolonyal na mananakop; ang kolektibong pagkilos ang nagtulak sa Senado na paalisin ang mga tropang Amerikano noong 1991. Hindi natin maaaring asahan ang pamahalaan na tumangan sa parehong diwa ng pagbalikawas — matagal na nila itong binitawan nang hinayaan nilang manumbalik ang presensya ng mga Amerikanong base sa ating bayan.
Sa panahon kung kailan tahasan at lantaran ang pagyurak ng US sa ating pagkabansa sa pamamagitan ng pakikipagsabwatan sa ating pamahalaan, walang ibang nararapat itapat ang mamamayan kundi tahasang pakikipagtunggali at paglaban.



