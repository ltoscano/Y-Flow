PRANGKAHAN: Pag-aralan ang desisyon ng U.N. court bago magdaldal
By Ellen Tordesillas July 11, 2016 Dapat kasi huwag na muna magdadaldal habang hinihintay pa ang desisyon ng United Nations Arbitral Tribunal tungkol sa kasong isinampa ng Pilipinas laban sa China tungkol sa alitan sa South China Sea.
Dapat ‘yan ang ginawa ni Foreign Secretary Perfecto Yasay, Jr. na ngayon ay ipinapaliwanag ang sinabi niya sa Agence France Presse na magkakaroon daw ng joint development ang Pilipinas at China sa pinag-aagawan na mga parte ng South China Sea.
Wala namang pinagkaiba ang kanyang paliwanag at ang kanyang naunang sinabi. Ito ang paliwanag ni Yasay: “As the ruling will not address sovereignty and delimitation, it is possible that some time in the future, claimant countries might consider entering into arrangements such as joint exploration and utilization of resources in disputed areas that do not prejudice the parties’ claims and delimitation of boundaries in accordance with Unclos (United Nations Convention on the Law of the Sea).” Ang desisyon sa Martes ay hindi magsasabi kung sino ang may-ari ng pinag-aagawang parte ng Scarborough shoal o Panatag shoal na malapit sa Zambales at mga isla sa Spratlys. Hiningi lang natin sa U.N. Tribunal na sabihing ilegal ang 9-dash line na mapa ng China na sumasakop ng malaking parte ng karagatan ng Pilipinas.
Hiningi rin natin na sabihin kung sino ang may karapatan sa mga karagatan sa paligid ng mga bato o isla na pinag-aagawan sa Spratlys malapit sa Palawan, pito doon ay okupado ng China.
Sinabi ni Yasay kung ano man ang desisyon ng U.N. tribunal (ngunit sinasabing mataas ang tsansa na pabor sa Pilipinas ang desisyon) handang pumasok ang administrasyong Duterte sa joint development ng mga pinag-aagawang isla.
Kumplikado kasi itong isyu ng South China Sea kaya malamang hindi masyadong naisip ni Yasay na maraming balakid sa pakikipag-joint development sa China.
Unang-una ang ating Constitution ay nagsasabi na ang pamahalaan lang ng Pilipinas ang maaaring may control sa “exploration, development, and utilization” ng ating likas yaman. Puwedeng magkaroon ng joint venture ngunit sa mga kumpanya na ang 60 porsiyento ay pag-aari ng Pilipinas.
Paano ngayon magkaroon ng joint development sa pamahalaan ng China? Ang pangalawang malaking problema: Ang panindigan ng China na kanila ang pinag-aagawan na mga isla.
Puwedeng “joint development” kasama ang ibang bansa ngunit sa ilalim ng kanilang pangangasiwa.

Kapag ginawa ‘yan ng administrasyong Duterte, maglalabag sila ng Constitution. Sabi ni Justice Antonio T. Carpio sa isa niyang lecture, “Any President who concedes sovereignty over the KIG to China culpably violates the Constitution and commits an impeachable act.”
Noong 2004, pumasok ang administrasyon ni Gloria Arroyo sa isang kasunduan sa China at Vietnam na alamin kung ano talagang meron sa ilalim ng karagatan ng South China Sea. Tinawag nila ang kasunduan na Joint Marine Seismic Undertaking. Noong una sinabi nilang “exploration”. Nag-warning sila na labag ‘yun sa Constitution. Pinalitan ng “seismic undertaking”.
Kinuwestyon ng Bayan Munsa sa Korte Suprema noong 2008 ang legalidad ng JMSU. Hindi nilabas ng Korte Suprema ang desisyon at ayaw nga nilang pag-usapan dahil baka makaapekto sa kaso ng Pilipinas sa U.N.
Pwede kasing gamitin ng China na dating inamin ng Pilipinas na may karapatan sila (China) sa mga lugar na ‘yun kaya may JMSU. Ayon doon sa JMSU, pag malaman na kung ano ang nandun sa ilalim ng karagatan, magsimula na ang joint development.
Hindi nangyari ‘yun. Dahil nga maraming kumplikasyon sa batas at sa pulitika. Kaya dapat ang mga opisyal, pag-aaralan muna nang husto itong isyu ng South China Sea.
Lalo na ang epekto ng desisyon na ilalabas bukas.



