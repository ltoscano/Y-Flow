
SOLAR ELECTRICTY SA BAWAT LOKALIDAD

Tweet

DAPAT maging handa ang bawat pamahalaang lokal sa bansa partikular na ang mga probinsya, siyudad at munisipalidad sa bansa sa panahon ng kalamidad.
Ito ang dapat iatas ng DILG o gawing batas ng Kongreso upang matiyak na magiging mabilis ang pag-aksyon at pagbangon ng isang lugar na dadaluyungin ng isang bagyo o unos.
Dito napapanahon ang paglalagay ng solar panel kahit man lang sa punong tanggapan ng lokal na pamahalaan kagaya ng kapitolyo ng probinsiya, munisipyo at city hall upang agarang makakilos ang lokal na pamahalaan sa mga pangangailangan ng kanilang nasasakupan.
Nakita natin ang kahalagahan ng kuryente sa nakalipas na bagyong si Yolanda na gumiba sa Eastern Visayas kaya rito napapanahon ang panawagan upang mag-install ng solar electricity sa bawat punong tanggapan ng lokal na pamahalaan.
Kaakibat kasi ng paglalagay ng kuryente sa bawat tanggapan ng lokal na pamahalaan ang komunikasyon na lubhang napakahalaga sa panahon ng disaster. Ang kuryente at kawalan ng komunikasyon ang nagpabagal ng pagkilos ng lokal na pamahalaan upang makatulong agad sa mga lugar na lubhang naapektuhan.
Napakadali sana ng komunikasyon sa ngayon dahil lubhang hi-tech na ang panahon pero dahil nga sa kawalan ng kuryente ay nabalewala lang ito.
Malinaw na mahigit sa P150 bilyon ang inilaan ng pamahalaang nasyunal sa rehabilitation effort ng pamahalaan pero parang mauulit-ulit ang naturang trahedya o kabagalan ng aksyon kapag hindi natin pagtuunan ang paghahanda.
Mahalaga ang paghahanda sa anomang pangyayari at dito dapat iukol ng pamahalaan ang kanilang atensyon kaya’t dapat kung naglaan sila ng sandamukal na bilyong pera sa rehabilitasyon ay dapat maglaan din sila sa preparasyon at dito nila isama ang solar electricity at matibay na communication system sa bawat lokal na pamahalaan.
Alam natin lahat na ang ‘Pinas ay daanan ng bagyo at iba pang mapinsalang kalamidad kaya’t dito dapat tayo magpokus.
Paghahanda ang usapin ng kaligtasan at diyan dapat nakapokus si PNoy dahil obligasyon niya bilang Pangulo na iligtas ang publiko sa anomang kalamidad at trahedya, maging ito man ay likas o gawa ng tao lamang.



