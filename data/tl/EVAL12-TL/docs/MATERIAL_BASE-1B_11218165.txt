SUSULPOT BA SI BINAY SA HUWEBES?

ANG malaking katanungan ay susulpot ba si Vice-President Jojo Binay sa Blue Ribbon sub-committee hearing ng Senado sa Huwebes?
Kung ang anak na si senadora Nancy Binay at ang dating election adviser ni Gloria Macapagal-Arroyo na si Romy Macalintal ang tatanungin, ang kanilang payo kay VP ay huwag umattend.
Sa kanila, tanging ang Ombudsman lamang ang maaaring magpatawag kay Jojo Binay dahil ito ay isang usapang ligal.
Ngunit sa Senado, hindi lamang ito usapang ligal; isa rin itong usapang politikal.
Dahil ito’y isa nang political issue na sangkot din ang mga anak niyang mayor, congressman at senador, pati na rin siguro ang asawa niyang dating mayor, nararapat lamang na humarap siya sa Senado upang ipagtanggol ang kanyang sarili.
Pero humarap kaya sa Huwebes si VP Binay?
Puwedeng gayahin niya si dating Senador Manny Villar nang siya ay akusahan ng mga kapwa senador na nagkamal ng salapi nang itayo niya ang C5 extension sa Las Piñas at Parañaque na kung tawagin ni kandidatong Noynoy Aquino ay isang hindi matuwid na daan dahil ito’y liko-liko.
Nag-deliver ng privilege speech si Villar at nang matapos niya ang kanyang privilege speech ay bigla na lamang siyang nag-walk out.
Sa tuwing humaharap si Senadora Miriam Defensor Santiago upang ipagtanggol ang kanyang sarili o kastiguhin ang kanyang mga kauri, siya rin ay biglang nagwo-walk out para hindi siya matanong.
Ginawa rin ito ni ex-Chief Justice Renato Corona sa kasagsagan ng kanyang impeachment trial.
Bigla siyang nag-walk out pero pinakandado ni dating Senate President Johnny Ponce Enrile ang mga gate ng Senado.
Delikado kung magwo-walk out si Binay; baka hindi na siya makalabas ng Senado; si Jojo Binay ay hindi member ng Senado.
Si VP ay taga-executive department at member pa ng Cabinet. Kung hindi siya mag-iingat, baka ma-declare pa siyang in contempt at maipakulong ng Senado. DEEP FRIED/RAUL VALINO



