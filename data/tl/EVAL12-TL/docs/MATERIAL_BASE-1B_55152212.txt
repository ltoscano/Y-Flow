HISTORY REPEATS ITSELF AT MGA PICTURE-PICTURE

MAG-INGAT sa katotohanan na pabalik-balik ang kasaysayan.
Sa ibang salita, ‘History repeats itself.”
Kaugnay ito sa kabulukan sa gobyerno na nagiging sanhi ng pagbagsak nito.
Ilan na bang administrasyon sa mahal kong Pinas ang bumagsak dahil sa kabulukan o katiwalian na nakikita ng taumbayan?
Ang taumbayan kasi, mga Bro, ang nagpapabagsak sa mga administrasyon.
Maaaring sa pamamagitan ng halalan o sa mga pag-aalsa.
PAKITANG GILAS
Lahat ng administrasyon ay nagpapakitang gilas sa una.
Doble talim, mga Bro, ang ipinakikita nila sa taumbayan.
Nandiyan ang paglilinis sa pamahalaan laban sa mga kawatan at abusado.
Kakambal nito ang magandang serbisyong bayan.
Pero habang nagtatagal, unti-unti o mabilis na nabubulok ang administrasyon.
May natatagpuang bagong mga kawatan at abusado, bukod sa mga dati nang ganito ang gawi.
Dahil nababangkrap ang gobyerno, unti-unti o nagiging sira na rin ang public service.
BAYAN NAGAGALIT
Siyempre pa, nagagalit ang mamamayan.
Pinaaasa sila ng magandang gobyerno pero sa huli pala, eh, bulok din pala.
Ang masama, may mga mas masahol pa kaysa sa pinalitan nila.
Kung dinaraan sa halalan ang mga pagpapalit ng mga opisyal ng bayan o administrasyon, ukol lamang sa mga dahilan na pasensiyabol kung tawagin.
Pero kapag tahasang binababoy na ng administrasyon ang gobyerno, public service at bayan, diyan na bumubuhos sa mga lansangan ang mamamayan para palitan nang wala sa oras ang mga mambababoy.
KARANASAN SA KASAYSAYAN
Kapag nagiging masipag ang mamamayan sa panawagan upang pabagsakin ang isang administrasyon hindi sa balota kundi sa lansangan, katulad ng EDSA, diyan na dapat mag-isip-isip ang mga kawatan at abusado sa pamahalaan.
Saksi tayo lahat sa mga pangyayaring ito dahil naganap na ang mga ito sa ating panahon.
Kaya nga, buhay na buhay ang ating mga karanasan sa usaping ito.
At hindi ito dapat na balewalain.
MGA KAWATAN NGAYON
Galit ang taumbayan sa mga kawatan sa gobyerno.
Lalo na’t lumalabas na bilyon-bilyong piso ang mga halaga ng kanilang ibinubulsa.
Dahil bilyon-bilyon, sinasabi ngayon na ang mga kawatan ang dahilan ng kawalan o kakulangan ng serbisyong bayan ng pamahalaan.
Totoo ito dahil hindi naman talaga makagalaw at makapagsilbi ang pamahalaan kung wala itong pondong gagamitin.
Halimbawa, paano makagagawa ang pamahalaan ng magandang kalsada, eskuwela, ospital, pier, paliparan, bodega sa palay at pangkabuhayan na proyekto kung inuuna ang pagnanakaw sa mga pondo rito kaysa ibuhos sa mga proyekto?
NAGUGUTOM, NAGKAKASAKIT
Pinakamasakit na bunga ng mga malakihang nakawan sa pondo ng gobyerno ang pagkakaroon ng malawakang gutom, sakit, kawalan ng empleyo at edukasyon, paglala ng krimen at pangkalahatang pagbagsak ng ekonomiya ng bansa.
Kung nagbubunga na ang krimen ng mga kawatan sa pagkalam ng sikmura, pagkakasakit at kawalan ng sapat na empleyo at kita ng mamamayan, diyan na kumikilos ang paa ng milyong mamamayan patungo sa EDSA o sa Luneta.
Kapag nakaramdam na rin ang mga negosyante ng pagkalugi, nag-iingay na rin ang mga ito at hindi nila maiwasang dumukot sa kanilang bulsa ng pampameryenda sa mga nag-e-EDSA o naglu-Luneta.
Sa maraming pagkakataon, nasasama na rin sila sa agos para sa pagbabago.
PAGPILIPIT SA KATARUNGAN
Lalong hindi gusto ng mamamayan ang pagpilipit sa katarungan.
‘Yun bang kung magpakulong ka ng mga kawatan at abusado ay ang mga hindi mo lang kasundo ang swak sa mga kulungan.
At ang iyong mga kamag-anak, kaibigan, kapartido at kaututang dila ay malilibre sa anomang pananagutan.
Lalong hindi gusto ng mamamayan ang pagpapakulong kung lalabas sa huli na mas malalaki palang mga kawatan at abusado ang iyong kinakanlong kaysa ang iyong mga kaaway sa pulitika hanggang sa 2016 at 2022.
Kailangang ikuwenta ang 2022 dahil magtatagal ang panunungkulan ng Pangulo, Pangalawang Pangulo at nagungunang senador sa mga halalan.
Sa tagal ng pagkanlong, halimbawa, sa mga makapangyarihang kawatan, alam ng taumbayan na magtatagal ang kanilang mga gutom, sakit at paghihirap.
At ayaw nilang mangyari sa kanila iyon at magiging biktima na rin ang kanilang mga anak at apo.
PICTURE-PICTURE
Tatandaan natin, mga Bro, na wala mang makitang kabulukan ang taumbayan sa isang administrasyon, ‘yang mga picture-picture ay nagsasabi ng malalim na kahulugan sa taumbayan.
Hindi kailangan ang paliwanag, pictures tell it all, sabi nga nila.
Ngayon nga ay kumakalat ang mga picture nina Senate President Franklin Drilon at maging si Pangulong Noynoy na kasama ang pamilya Napoles na sentro ng kasong pandarambong.
Kailangang magpaliwanag ang mga ito sa taumbayan, kasama ang mga iba pang taga-Palasyo na nauugnay sa mga Napoles.
‘Di ba, mga kasamang Anthony Taberna at Jerry Baja?



