
PNOY IPINAHAMAK NG GRUPO NI ABAD

MUKHANG nagdedeliryo na ang bangka ni Pangulong Noynoy Aquino dahil ang pagsasalita nito sa pambansang telebisyon ng live ay kasingkahulugan din na mayroon siyang dapat ipaliwanag sa publiko.
Ito ang resulta ng sunod-sunod na kapalpakan ng kanyang mga alipores, partikular na ang mga miyembro ng Hyatt 10 na sina Budget Sec. Butch Abad, DSWD Sec. Dinky Soliman, Finance Sec. Cezar Purisima, Peace Process adviser Teresita Deles at ang pinakabago sa lahat ang boss ng Local Water Utilities Administration (LWUA) na si Rene Villa.
Base sa impormasyon ng ating mga insider sa Palasyo ay hindi makatanggi itong si PNoy kapag ang grupo na nina Abad ang nagsalita at nagsumite ng suhestiyon sa kanya at ito ay napatunayan pang muli sa pag-pwesto kay Villa, isa ring miyembro ng Hyatt 10 at abogado pa ni pork barrel queen Janet Lim-Napoles.
Malinaw rin na napaikot ni Abad itong si PNoy sa usapin ng DAP o Development Assistance Fund dahil labag sa itinatadhana ng Saligang Batas ng bansa partikular na sa Article VI, Section 29 ang paggasta nito dahil wala ito sa Appropriations Act.
Sa Konstitusyon, anomang gagastusin o babayaran ng estado ay kailangang nakatala sa yearly Appropriations Act ng bansa at dito malinaw na sablay ang Malakanyang dahil walang DAP sa 2011, 2012 at 2013 budget.
Hindi usapin kung ginastos ba ito sa tama o hindi dahil ang itinatadhana ng Konstitusyon ay kailangang nasa Appropriation Act ng bansa ang anomang pagkakagastusan bago ito bayaran o gastusin.
Sabi nga palagi sa umpukan sa kalye at court room, ignorance of the law excuses no one at diyan pasok lalo’t higit ang Pangulo ng bansa.
Dito malinaw na may ipaliliwanag si PNoy sa taumbayan ngayon dahil siya pa ang pinuno ng bansa.
Kung hindi tiyak na matutulad din siya kay GMA na matapos ang termino nito ay nasampahan ng katakot-takot na kaso.
Kaya’t dapat nang magmuni-muni si PNoy dahil ang posibleng mga tapat niyang tauhan ay bata na ng kanyang mga kalaban na atat na rin namang mapwesto sa Malakanyang.



