Foreign policy ‘di puwedeng solohin ni Duterte By Boyet Jadulco October 26, 2016
Nagbigay ng payo si dating Senate President Juan Ponce Enrile kay Pangulong Rodrigo Duterte na huwag solohin ang paggawa ng desisyon sa independent foreign policy bagkus ay konsultahin ang kanyang advisers.
“Mas mabuti na bago sya magbitaw ng major foreign policy eh kunsultahin nya ‘yung mga kasama nya,” giit ni Enrile.
Ayon sa dating Senate President na nagsilbi sa rehimen ni dating Pangulong Ferdinand Marcos at Cory Aquino, hindi makakabuti sa bansa na paiba-iba ang direksyon ng foreign policy dahil hindi lang ang Estados Unidos ang nag-aanalisa nito kundi ang iba pang kaalyadong bansa. “… kung hindi sya nag-iingat, nagkakaroon ng ripple na ganito na meron mga nakikinig, meron din silang interest na inaalagaan. Then they want to know what is your direction, what do you mean? Do you want to really severe your relations with US?” paliwanag ni Enrile.
Aniya, hindi rin makabubuti sa bansa na maging BFF ang China dahil hindi naman lahat ng pangangailangan natin ay kaya nilang ibigay.
“We have to calibrate ang relasyon natin sa bawat bansa sa buong mundo because iba’t iba ang pangangailangan natin sa bawat isang bansa eh,” paliwanag ni Enrile.
Hindi rin aniya makabubuti sa bansa na putulin ang diplomatikong relasyon sa Estados Unidos dahil para tayong mapapadpad niyan sa isang isla.



