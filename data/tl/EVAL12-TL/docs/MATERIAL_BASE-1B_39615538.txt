PORK PORK PORK ANG ISTORYA

HINDI na biro ang inabot ng dalawng senador na sina Bong Revilla, Jr. at Jinggoy Estrada dahil sa kontrobersyal na isyu ng pandarambong sa kaban ng bayan – hinihintay pa nila ang isa pa nilang magiging kosa na si Manong Johnny Enrile.
Kahapon ay sinimulan na ng 1st Division ng Sandiganbayan ang proseso kung saan diringgin ang kaso ni Revilla kasama ang kanyang dating Chief of Staff at syempre ang Reyna ng Kababuyan.
Atin-atin lamang ito ha! Tingin ko ay sadyang inaalat itong si Revilla kung ihahambing kina Estrada at Enrile. Alam ba ninyo kung bakit? Huwag kayong maingay ha… pinaka-istrikto o mahigpit ang 1st Division.
Mayroong limang dibisyon ang Sandiganbayan at ayon sa aking impormante riyan ay sa limang dibisyon na ito ay tiyak na dudugo ang puwet mo sa 1st Division.
Kaya hindi na ako nagtaka nang unang umarangkada ang kaso ni Revilla dahil mahigpit ang mga nakaupo roon lalo na raw si Associate Justice dela Cruz – hindi raw kayang lagyan ‘yan. Naku po… Sen. Revilla, tepok!
Nakita naman ninyo kahapon nang dinggin ang mosyon ng Office of the Ombudsman na amyendahan ang reklamo laban kay Revilla ay agad na binutata ng mga hukom.
Kaya sa Ombudsman at Sen. Revilla! Goodluck na lamang sa inyo kapag nagsimula na mismo ay pagdinig dahil tiyak na tawas de gulat ang aabutin ng dalawang kampo upang lumabas ang totoong nangyari – nandambong ba si Bong o inunggoy lang tayo ng Ombudsman. Tingin ninyo, taumbayan?

Gusto ng kampo ni Enrile na kung sakaling magpalabas ng mandamiyento de aresto ang Sandiganbayan ay sa bahay o ospital na lamang siya ikulong dahil matanda naman na talaga ‘yung mandarambong [daw] na ‘yan.
Sa edad na nubenta ay hindi na kailangan pang ipakita sa korte ang sangkaterbang gamot na iniinom ni Enrile at iba pang seremonya kada araw para manatiling matatag ang kalusugan ng senador.
Palagay ko naman ay papayag ang Malakanyang na sa bahay o ospital na lang si Enrile dahil kapag sa ordinaryong kulungan pa siya ilalagay ay baka roon pa abutin – tiyak na isusumpa ng taumbayan si PNoy.
Tandaan natin na ibang klase ang mga Pinoy. Kahit anong sama ng tao pero kapag nagkasakit o natigok ay nagiging iba na ang usapan. Gaya nang nangyari kay Marcos at ngayo’y si Aling Gloria – naawa at pinatawad ng taumbayan.

Ikalawang ulit nang nakulong si Estrada dahil sa pandarambong pero wala siyang inamin dito. Iisa lamang ang kanyang punto – wala siyang kasalanan, walang siyang ninakaw sa kaban ng bayan.
Aysus! Ganyan din naman ang lahat ng nakukulong kapag kinausap mo sila ang palaging sinasabi ay inosente sila. Marahil ay mayroon talagang mga inosente na nasa kulungan. Pero naniniwala ba kayong inosente si Sen. Estrada?



