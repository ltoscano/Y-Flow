Toni Rose Basas: Future Policewoman
By Elech Dawa October 1, 2016
Sumalto ang Far Eastern University sa katatapos na Shakey’s V-League Collegiate Conference, pero kahit paano ay umugong ang Lady Tamaraws dahil sa ipinakita nilang tikas sa group eliminations.
Top seed ang Lady Tamaraws sa Final Four ito’y dahil sa malaking tulong ni outside hitter Toni Rose Basas.
Fourth place lang ang nakopo ng FEU pero nakakuha naman ng award si 5-foot-8 Basas, iginawad sa kanya ang Best Opposite Spiker sa event na pinakampeonan muli ng National University Lady Bulldogs. Malaki ang inumento ni Basas, matapos ang kanyang rookie days ay biglang umangat ng todo ang kanyang laro.
Hindi pa tumatapak sa kolehiyo ay sumabak na agad si Toni sa collegiate volleyball, 3rd year high school pa lang ay nakiki-train na siya sa Lady Tamaraws kung saan ay miyembro ang ate niyang si Mary Rose.
“Una nag try-out muna ako tapos kinausap ako nila coach na ok daw ako kaya sa FEU na ako pina dorm at araw-araw na ako nag-eensayo sa kanila.” saad ni Basas na naging top rookie ng FEU ng mag-aral na ito sa kolehiyo.
Walang takot pumalo kahit sino pa ang nasa kanyang harapan, para sa kanya focus lang sa laro para hindi masira ang diskarte.
“Maging matapang lang sa loob habang naglalaro, sunod lang sa mga coaches at teammates para kahit malakas ang kalaban ay magkakaroon ng kumpiyansa ang bawat isa sa amin,” wika ni Basas na kaya rin maging middle blocker.
Maituturing na isa sa mga sinasandalan ng Lady Tamaraws si Toni kaya naman may nagsasabi na mas magaling na siyang maglaro sa kanyang Ate.
“Sabi ni ate congrats, tapos galingan ko pa raw,” nakangiting sabi ng batang Basas.

Tubong Tacloban City ang 19 anyos na si Basas kahit abala sa paglalaro ay hindi nito nakakalimutan ang kanyang pag-aaral.
“Gusto ko ng magkadiploma,” ani Toni na nag-aaral ng Business management. “Tapos, mag-aaral ulit ako (police academy preparatory) at makapag-board exam para maging pulis.”
Karamihan sa mga volleyball players ay nakatuon sa pagsali sa commercial leagues pagkatapos nilang mag-aral pero si Toni ay naka-focus maging policewoman tulad ng kanyang ina.



