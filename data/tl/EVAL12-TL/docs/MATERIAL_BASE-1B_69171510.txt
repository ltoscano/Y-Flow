Mga Bulakenyo, nag-uwi ng karangalan sa Regional Gawad Saka Awards 2016

November 13, 2016 Vinson F. Concepcion

LUNGSOD NG MALOLOS, Nob. 13 (PIA) -- Nag-uwi ng karangalan ang mga magsasaka mula sa Bulacan matapos kilalanin ng Department of Agriculture Region 3 sa nakaraang Regional Gawad Saka and Organic Agriculture Achievers 2016.

Ang mga magsasaka mula sa bayan ng San Ildefonso ang nagkamit ng mga major award sa individual category kabilang sina Bienvenido Gumapos bilang Outstanding High Value Crops; Nemencio Concepcion bilang Outstanding Rice Farmer; at si Celestino Mananguit na itinaghal bilang Outstanding Large Animal Raiser.

Kabilang rin sa mga pinarangalan si Artemio Veneracion mula sa bayan ng Baliwag na itinanghal bilang Outstanding Small Animal Raiser dahil sa kanyang makabuluhang naiambag sa larangan ng paghahayupan.

Ang mahusay naman na probisyon ng mura at de-kalidad na produkto ng Umpucan Palay and Vegetable Farmers MPC mula rin sa San Ildefonso, ang itinanghal na Gawad Saka Outstanding Barangay Food Terminal Awardee (Non- LGU Managed) para sa group category.

Nakatanggap ang mga nagwagi ng plake ng pagkilala at perang insentibo na nagkakahalaga ng 30,000 piso para sa individual category at 50,000 piso naman para sa group category.

Sa isang pahayag, binati ni Gobernador Wilhelmino Sy-Alvarado ang lahat ng nagsipagwagi at pinuri ang patuloy na pagsuporta ng kanilang mga munisipalidad sa mga magsasaka at maging sa kanilang mga pagsisikap na paunlarin ang sektor ng agrikultura.

Ang Gawad Saka ay isang taunang parangal na nagbibigay pagkilala sa mga natatanging kontribusyon ng mga magsasaka, mangingisda at mga samahan sa pag-unlad sa sektor ng agrikultura laloâ€™t higit sa kanilang mahalagang pagsisikap na makapagbigay ng pagkain sa ating mga hapag-kainan. (CLJD/VFC-PIA 3)



