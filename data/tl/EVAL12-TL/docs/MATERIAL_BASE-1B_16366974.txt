Ang kapal talaga ng mukha ng administrasyong Aquino ’DI matitiyak ng sinuman kung ano ang susunod na lalabas sa bibig ni Sen. Miriam Defensor Santiago sa tuwing ito’y rarampa sa Senado. Sa kanyang privilege speech noong Lunes, pinasabog lang naman ni Santiago ang mga kahindik-hindik na nadiskubre niyang nakabaon sa House-version ng P2.6 trillion 2015 national budget. Nang isumite kasi sa Senado ang sinasabing plantsado ng budget mula House of Representatives, nanlaki ang mga mata ni Santiago nang makita niya ang kaduda-dudang panukalang budget. Halos himatayin at nanggalaiti sa galit si Santiago nang matunton niya ang insertion ng bagong depenisyon ng “savings” at pananatili ng pork barrel funds sa pinalitan lang ng bagong pangalan. “It’s the same doggie with a different scarf, dawg!” hiyaw ni Santiago. Masisisi mo ba ang matapang na senator at diyan, anya, makikita ang “good faith” ng 290 kinatawan ng Mababang Kapulungan. Ang savings item na ipinagpuputok ng butse ni Santiago ang siyang pooled funds mula sa allocations na inilaan sa mga proyekto na hindi natapos at na-realign ng Malakanyang. Iyan ang naging pondo ng Disbursement Acceleration Program (DAP) o yung tinatawag na presidential pork barrel ni PNoy na pinamamahalaan ng bagman niyang si Secretary Butch Abad. Iyan ang ipinalulusot ni PNoy at Abad sa pamamagitan ng redefinition ng “savings” sa 2015 national budget. At iyan ang mahigpit na tinututulan ni Santiago at Sen. Chiz Escudero na naunang nagreklamo. Kalungkut-lungkot lamang at ang ganitong usapin ay may kahirapang unawain dahil teknikal at financial terms. Iyan ang dahilan kaya nakalusot si PNoy at Abad sa iskandalo ng DAP na ibinulgar ni Sen. Jinggoy Estrada kaugnay ng pamumudmod ng DAP funds sa mga senador na bumotong sipain si dating chief justice Renato Corona. ’Di tulad ng pork barrel scam, ang mas malaking scam sa DAP ay hindi maintindihan ng karamihan. Nakakalungkot din ang kabiguan naming nasa media na maipaliwanag o maisalarawan kung ano itong halimaw na DAP galing sa pondo ng publiko na kinopo ng ilang kalbong henyo sa Malakanyang. Ngunit tingnan natin ngayon kung hanggang saan itataguyod ang kapakanan ng taumbayan ng mga dakilang senador. Tututulan ba ng mga senador na tumanggap ng DAP funds ang mga palusot sa panukalang 2015 national budget at siyang magiging FY General Appropriations Act kapag sa sandaling mapirmahan ni PNoy ito? Isipin na lang kung hindi nabulgar ang hinayupak na DAP na iyan na idineklarang unconstitutional ng Supreme Court. Hanggang ngayon sana’y nagtatampisaw ang ilan diyan at nakakalbo na sa kabibilang ng kuwarta sa Malakanyang. Iyan ang gusto nilang ibalik at yan ang niluluto nila sa 2015 national budget bago mag-eleksiyon sa 2016. Ang lahat ng iyan sa kabila ng pagkakautang ng Sambayanan na umaabot na sa US$127 bilyon. Mga Hudas, Hestas, Barabas!!!



