
So pumapalag sa World Cup

NAKUNTENTO si Pinoy grandmaster Wesley So sa draw laban kay GM Le Quang Liem ng Vietnam sa round 3 ng FIDE Chess World Cup 2015 sa Baku, Azerbaijan kahapon.
Nagkaroon ng repetition of moves kaya nagkasundo sina No. 5 seed So at No. 37 Le sa 49 sulungan ng Queen’s Gambit declined para ilista ang 0.5-0.5 sa kanilang unang laro sa round-of-32.
Ang mananalo kina 21-year old So at Le sa pangalawang laban ang siyang sasampa sa round-of-16 kung saan ay makakalaban ang mananalo sa pagitan nina GMs Maxime Vachier-Lagrave ng France at Evgeny Tomashevsky ng Russia.
Sakaling tabla ulit ang resulta sa kanilang pangalawang sagupaan ay magkakaroon ng tie-break game para malaman kung sino sa kanila ang e-entra sa susunod na yugto sa event na may nakalaang $120,000 sa magkakampeon.
Pinatalsik muna ni So sina IM Parham Maghsoodloo ng Iran sa round 1 at Hungarian GM Csaba Balogh sa round-of-64 bago nakapasok sa round 3 ang Pinoy woodpushers.
Nakipaghatian din ng puntos sina top seeded GM Veselin Topalov ng Bulgaria at No. GM Hikaru Nakamura ng USA sa kanilang mga nakatunggali.
Umabot sa 66 sulungan ng Sicilian ang labanan nina Topalov at GM Lu Shanglei ng China habang 40 moves ng Queen’s Gambit accepted natapos ang laro ni Nakamura kay GM Ian Nepomniactchi ng Russia.
Nagwagi naman si ranked No. 3 GM Fabiano Caruana ng USA kay GM Anton Kovalyov ng Canada.
Tabla na lang ang kailangan ni Caruana sa susunod na laro upang makaabante na siya sa round 4. ELECH DAWA



