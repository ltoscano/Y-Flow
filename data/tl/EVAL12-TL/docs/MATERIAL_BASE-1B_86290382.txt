Bersamina, Pangilinan umariba sa Thailand By Elech Dawa June 9, 2016
Namitas ng tigalawang gold medals sina FM Paulo Bersamina at CM Stephen Rome Pangilinan sa katatapos na 17th ASEAN+ Age Group Chess Championships 2016 Open division sa Dusit Thani, Pattaya, Thailand.
Sinukbit ni 18-year old Bersamina ang gold sa Blitz at Rapid Open Under-20, si former Las Vegas International Chess Festival champion Pangilinan ay nanaig sa Blitz at Rapid ng Under-14.
Parehong 6.5 points ang tinapos ni Bersamina sa Rapid at Blitz, nangibabaw sa tie-break points ang anak ng dating Lyceum of the Philippines varsity na si Pangilinan sa kategorya. Kasalo ni Pangilinan ang kababayang si Japeth Aaron Caresosa sa top spot sa Blitz tangan ang tig-7.5 puntos, pero tinanghal na kampeon si Pangilinan matapos ang tie-break.
Si FM Hai Him Huynh ng Vietnam ang nakipag-agawan kay Pangilinan sa medalya pero idinaan muli sa tie-break at suwerteng napunta sa Pinoy ang bentahe.
Sa standard, parehong may anim na puntos sina Pangilinan at CM Zou Yifan ng China, pero nauwi ng Pinoy woodpusher ang silver.
Ang ibang nag-uwi ng gold ay sina Daniel Quizon sa U-12 at Mark Jay Bacojo sa U-10.



