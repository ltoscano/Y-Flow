Lupain ng panganib at ligalig

ni Julian Bato

Halos isang oras ang biyahe mula sa resort na pinuntahan ng Kule para sa pagpaplano ng mga gawain at pagtatasa ng nakaraang semestre. Dahil walang tulog simula noong nakaraang gabi, pinilit kong umidlip. Matapos ang ilang oras, pumasok na ang amoy ng palay at tubo sa loob ng dyip. Kalauna’y, may naririnig akong tilaok ng manok at tunog ng kambing— nandito na pala kami.
Sa isang kalye ng Barangay Balete makikita ang hanay ng mga sementadong bahay na kaiba sa mga bahay-kubong makikita sa aklat ng Hekasi. Pagdating ng dapithapon, halos kainin ng anino ng isang malaking pader ang mga bahay ng mga magsasaka. Umakyat ang isang babae sa poste at tinanaw ang lupain sa kabilang bakod. Doon natanaw niya ang ilang ektarya ng taniman ng tubo. Abot-kamay sana ang mga ito, kung hindi lang dahil sa nakapagitnang bakod.
Asyenda ng panlilinlang
Dapithapon na nang tumungo kami sa Barangay Bantog, isang baryo na sampung kilometro ang layo. Hindi biro ang biyahe dahil sa mabatong daan at malaking pagitan ng labing-isang barangay sa isa’t isa. Halos umaabot ng P140 ang pamasahe para lang makalabas-pasok sa asyenda. Pinagsamang Pasig at Makati daw kasi ang Hacienda Luisita Inc. (HLI)—lupaing kinakamkam ng angkang Cojuangco-Aquino.
Iniwang walang kuryente ng bagyong Santi ang HLI kaya tanging ilaw ng kandila ang gabay namin patungo sa bahay ni Nay Mely, isang residenteng 40 taon nang naninirahan sa Bantog.
Sardinas at kanin ang aming hapunan na tila ba may kakaibang sangkap kaya ginanahan kaming kumain. Hindi rin matatawaran ang sarap ng kanin at ang sardinas na binili gamit ang perang madalang dumaan sa kamay ng mga magsasaka. Mas may kakayahan palang magbigay ang mga magsasaka na kumikita lamang ng P 9.50 kumpara sa milyon-milyong kita ng Cojuangco-Aquino.
Habang kumakain, nagsimula kaming magkwentuhan. Isa si Ka Clay sa mga aktibong lumahok sa talakayan. Saksi siya sa mga nangyari sa Luisita sa nakaraang apat na dekada—mula sa pagbuo at pagbasura sa SDO, masaker, tambiolo, at ang pamamahagi ng mga kopya ng Certificate of Land Ownership Award (CLOA).
Isang malaking palaruan ang dating pagtingin niya sa asyenda noong bata pa siya. Ngunit hindi maikukubli ng kaniyang inosenteng imahinasyon ang kagimbal-gimbal na katotohanan. Nakita niya ang mukha ng katotohanan sa pagdalo sa mga pulong ng unyon, sa hapis na mukha ng kaniyang ama tuwing manggagaling sa bukid, sa kaldero ng kanin na hindi napupuno at sa lupang sinasaka na kahit minsan’y hindi nila napakinabanagan.
Nang lumaon minana niya ang karit at araro, buong araw na nagtatanim sa bukid, matiyagang naghihintay sa panahon ng anihan, naghahanap ng trabaho’t panghihiram ng kapital, ang pag-oorganisa sa kapwa mga magsasaka upang ipaglaban ang kanilang karapatan sa lupa, at higit sa lahat ang pag-iwas sa panganib tuwing may kilos-protesta.

Lunduyan ng ligalig
Kinabukasan, binalikan ni Ka Clay ang nangyari noong Nobyembre 14, 2004 kung saan mahigit 5,000 katao ang lumahok bitbit ang mga plakard at galit na naipon sa mahabang panahon. Samantalang tear gas at bala naman ang naging tugon ng mga pulis at militar na kumitil ng 14 na katao.
Pagkatapos ng karumaldumal at madugong karahasan, umigting ang presensya ng militar sa buong HLI. Sa bawat pagdaan ng militar, takot ang tanging nararamdaman ng mga residente sa asyenda. Kapag may mga pulong, kultural na pagtatanghal at payak na salo-salo sa bukid, matatanaw sa hindi kalayuan ang mga unipormadong kalalakihan.
Sa isinagawang tambiolo, naging isang palabunutan ang pamamahagi ng lupa at CLOA. Kalat ang mga militar at pulis sa asyenda. May mga gabi nga raw na hindi makatulog si Ka Clay dahil sa outpost ng pulis sa tabi ng bahay niya.
Labis na pananakot at pandarahas ang ginagawa ng mga militar sa magsasaka sa asyenda. Maging mga bata, ginagamit nila para ituro ang mga lider ng unyon kapalit ng kapirasong kendi. Pati
cultural workers tulad nina Ericson Acosta at Kerima Tarima ay dinakip na rin. Kamakailan lamang may pinatay na lider ng magsasaka sa Balete sa kasagsagan ng nagdaang barangay eleksyon.
Bilang tugon sa pag-uulit ng kasaysayan ng karahasan sa HLI, bumuo ng kilusang unyon ang magsasaka para labanan ang ugat ng paghihirap ng magsasaka: ang pagkimkim ng Cojuangco-Aquino sa lupang sakahan.
Ngunit kahit sa panahon ng ligalig, nakabuo sila sa tulong ng mga progresibong artista ng isang rebolusyonaryong kulturang hawig sa mga nabuo ng mga magsasaka ng Tsina, Russia, at iba pa.
Ang pangunahing lohikang nagpapaandar sa kulturang ito ay ang paniniwalang ang nagbubungkal ng lupa ay siyang dapat may-ari nito.
Sa kanilang mga kultural na pagtatanghal, tampok ang mga kanta at tulang kalimitang isinulat ng mga makatang tulad nina Acosta at Alan Jazmines. Mayroon ding mga sayaw na naglalarawan ng tunggalian ng uring maralita at panginoong maylupa. May mga art camps rin tulad ng Lakbay Sining na nagsasagawa ng palihan. Sa hinaharap, magkakaroon ng komiks tungkol sa kasaysayan nito hanggang sa kasalukuyang desisyon ng Korte Suprema na ipamahagi ang lupa sa magsasaka.
Ang mga ito ay ginawa para makabuo ng naratibo ang sambayanan tungkol sa pamumuhay at pakikibaka ng mga magsasaka.
Paggising at paglaya
Bago lumisan, pinagmasdan kong mabuti ang aking kapiligiran. Nilanghap ko ang hangin, pilit pinapasaulo sa aking isip ang amoy upang habangbuhay na baunin ang aking karanasan. Pagbalik sa Maynila, mas nakilala namin ang klase ng lipunan na aming ginagalawan.
Hindi nalalayo ang pakikibaka ng magsasaka at ng mag-aaral. Nagsisilbing pisikal na paalala ang HLI na hindi dapat tayo makuntento sa mga programang patuloy na nililinlang at pinahihirapan ang mga kababayan nating magsasaka.
Isang malaking sampal ng katotohanan ang saglit na pagdalaw sa HLI. Kahit nasa harap na ng Cojuangco-Aquino ang katotohanang ito, nagbubulag-bulagan sila dahil higit na nakakasilaw ang salapi na kanilang kinamkam gamit ang pagmamayari sa asyenda. Hindi nila inisip ang hirap at
gastos ng pagsasaka at pagtatanim ng tubo, ang pagsusumikap na magkaroon ng masaganang ani, at suklian ang pagod at dugong inaalay sa tubuhan – sa ngalan ng pera.
Hanggang ngayon, tila walang balak ang mga Cojuangco-Aquino na tunay at ganap na ipamahagi na ang lupa sa magsasaka. Hindi pa rin nabibigyang hustisya ang mga namatay sa masaker. Ang paglilinlang at huwad na pangako ay pakitang-gilas ng mga Cojuangco-Aquino upang hadlangan ang pamamahagi ng hustisya’t lupa.
Ngunit ang paggising ng kamalayan ay hindi kailanman naging komportable. Ito ay isang proseso ng sakripisyo at pagsisikap para makamit ang katarungan at kalayaan.



