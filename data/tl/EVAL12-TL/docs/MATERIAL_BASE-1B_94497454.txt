Bagong palengke ng Malolos, bukas na

July 06, 2016 Shane F. Velasco

LUNGSOD NG MALOLOS, Hulyo 6 (PIA) -- Hindi ka na madudulas sa makakapal na putik sa kalsada at hindi na rin mababasa ng ulan o maiinitan ng sikat ng araw kung mamamalengke sa bagong Malolos Market Place. Matapos ang halos tatlong taon na konstruksyon at pagsasa-ayos sa mga pwesto, pinasinayaan na ni Mayor Christian Natividad ang dalawang palapag na pasilidad na nagkakahalaga ng 37 milyong piso. Ito ang ipinalit sa nasunog na palengke noong Agosto 3, 2012. Ayon kay City Economic and Enterprise Officer Butch Aldaba, kayang maglaman ng Malolos Market Place ng mahigit sa 300 pwesto na mas marami sa 200 pwestong nilamnan ng dating palengke. Bukod rin, bukas na rin ang bagong pasilidad para sa mga gulayan at magpu-prutas sa bandang harap. Ito ang mga dating nakapwesto na tolda lang ang bubong na nakatayo sa nooâ€™y tambakan ng basura sa gitna ng palengke. Mayroon itong 140 na mga bagong pwesto at naitayo sa halagang walong milyong piso. Iba pa riyan ang ginastos na dalawang milyong piso upang isailalim sa rehabilitasyon ang bahagi ng damitan at ibang pwesto na sa mahabang panahon ay nabulok na. Kaugnay nito, nilagyan na ng hangganan ang mga pwesto sa mga nagtitinda sa kahabaan ng Crisostomo street mula sa sangay ng Jollibee-Bayan hanggang sa may sanglaan ng Villarica sa barangay San Vicente.

Muli na kasing binuksan sa mga motorista ang pangunahing daan patungo sa palengke. (CLJD/VFC-PIA 3)



