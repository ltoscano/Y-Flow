PINAHIHIYA ANG SIMBAHAN

PALALA nang palala ang sigalot sa Immaculate Concepcion Parish sa Bgy. Barretto, Olongapo City.
Ito Ang Totoo: nagdudulot na ito ng kahihiyan at pagkakahati-hati sa mga Katoliko, hindi lamang sa Brgy. Barretto kundi sa buong Diocese ng Zambales na pinamumunuan ni Bishop Florentino Lavarias.
Sentro ng gulo ang pagsuspinde ni Fr. Rodel San Juan sa sekretarya ng ICP na si Siena Silvederio Alcantara dahil sa umano’y pagnanakaw ng “hard disk” ng computer na naglalaman ng mahahalagang rekord sa panahong mula 1986 hanggang 2013, kasama ang tungkol sa may P12 milyong pondo.
May reklamo na si Alcantara sa National Labor Relations Commission (NLRC) at may “qualified theft” na kaso na rin laban sa kanya, bukod sa aspetong administratibo.
Pwedeng ipaubaya sa hukuman at National Labor Relations Commission ang mga kaso pero ipinipilit ni Bishop Lavarias na ibalik ora mismo sa puwesto si Alcantara at kung hindi ay sususpindihin niya ang pari.
Pero pati ang Parish Pastoral Council at mga nagsisimba sa naturang simbahan ay kontra rin sa pagbabalik ni Alcantara hanggang hindi pa nadedesisyunan ang mga kaso, kaya hindi sinusunod ni Fr. San Juan ang utos ni Bishop Lavarias na aniya’y labag sa tamang proseso.
Nitong Sabado, nag-rally ang mga parishioner ng ICP na nasaksihan ng nagdaraang mga pari at mananampalatayang patungong Subic Freeport para sa malaking misang selebrasyon ng “Christ the King.”
Napahiya umano si Bishop Lavarias kaya nagpahatid agad ng mensaheng suspendido na si Fr. San Juan at idineklarang bakante ang puwesto nito, na hindi naman kinikilala ng pari dahil wala aniya siyang natatanggap na opisyal na abiso ng suspensiyon.
Ito Ang Totoo: nakapagtataka ang inaasal ni Bishop Lavarias dahil may mga paraan naman para harapin ang sitwasyon nang hindi nailalagay sa kahihiyan ang simbahan at hindi napipinsala ang pagkakaisa at pananampalataya ng mga tao.
Ang Catholic Bishops Conference of the Philippines (CBCP) naman ay wala umanong otoridad sa mga miyembro nitong bishop kaya “hands-off” at sa Vaticano na nagrereklamo si Fr. San Juan.
Nakalulungkot na hindi nakikita sa sitwasyon ang aral ng simbahang kagandahang asal, lalo na sa bishop na dapat maging magandang halimbawa sa mga mananampalataya. Ito Ang Totoo!



