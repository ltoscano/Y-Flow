Mensahe ni Luis Antonio Cardinal Tagle sa #Manilakbayan2015 by Liham sa Patnugot

Cardinal Tagle, kasama si Aida Seisa, biktima ng tangkang pamamaslang sa kanyang buhay sa Paquibato, Davao City na ikinamatay ng tatling katao. Kathy Yamzon

 Mensaheng binasa si Cardinal Tagle sa mabilisang presscon sa kampuhan ng mga Lumad at mga Mindanaoan nitong Nob. 11, 2015 Nakakalungkot at nakakabagabag ang mga nangyayari sa ating mga kapatid na katutubo sa Mindanao. May ilan na sa kanila ang namatay at pinaslang. Marami na ang napilitang lumikas at iwanan ang kanilang mga tahanan at lupain ng kanilang mga ninuno. Nawala ang kanilang kabuhayan. Natigil ang pag-aaral ng mga bata. Higit na nahirapan ang mga matatanda, mga may karamdaman, mga bata at kababaihan. Sinira ang kalikasan. Umiral ang kaguluhan, ang karahasan, ang kawalang katarungan sa kanilang pamayanan.

Winika ni Hesus na ang gawin o hindi natin gawin para sa “pinakahamak nating mga kapatid” ay ginagawa o hindi ginagawa para sa kanya (cf. Mt 25: 40, 45).

Kaya nga, sa nangyayari sa ating mga kapatid na lumad sa Mindanao, kinakailangan tayong tumugon at kumilos. Nananawagan kami, unang-una, sa ating mga pinuno sa pamahalaan. Pairalin sana nila ang kapayapaan. Nangangahulugan ito ng paglisan ng hukbong militar sa lugar ng ating mga kapatid na katutubo, at gayundin sa pagbuwag at pag-alis ng armas ng mga grupong paramilitar. Nananawagan kami kapwa sa militar at sa NDF, na gawing “peace zones” ang lugar ng ating mga kapatid na katutubo. Ikalawa, humihingi kami ng tulong para sa kapatid nating mga lumad na napilitang lisanin ang kanilang mga tahanan, at ngayo’y nasa mga “evacuation areas”.

Nangangailangan sila, higit sa lahay, ng pagkain, gamot, malasakit at pag-unawa. Tulungan natin sila. Gawin rin sana natin anglahat ng magagawa para makabalik sila sa kanilang tahanan at lupain, at mabuhay doon nang ligtas at matiwasay. Ikatlo, umiral sana ang kaarungan at mapanagot ng mga kinauukulan ang mga nagkasala at pumatay sa mga pinuno ng ating mga kapatid na katutubo.

Kinakailangan nating lahat na umupo, mag-usap, at magtulungan upang tunay nating mabigyang-lunas ang kalagayan ng ating mga kapatid na katutubo sa Mindanao. Mayroon tayong lahat na naging pagkukulang at kasalanan sa nangyari sa ating mga kapatid na lumad. Ngunit katulad nga ng ipinagpaalala sa atin ni Papa Francisco, sa kanyang pagtalaga sa darating na taon bilang taon ng “habag at awa”, binibigyan tayo ng pagkakataon na magsisi at magbago. Sa tulong at awa ng Diyos, na siyang tunay na nagpapanibago sa lahat, pagsumikapan sana natin na ituwid ang pagkakamali, isaayos ang lahat, at pairalin ang kapayapaan.

+Luis Antonio G. Cardinal Tagle Arsobispo ng Maynila Ika-10 ng Nobyembre 2015



