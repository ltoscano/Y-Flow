TANDA NG PAGIGING BAGITO

SA bibig nahuhuli ang isda!
Tuluyan nang ikinanta sa publiko ni Totoy Sonny ang kanyang kinikimkim na galit laban sa dating alkalde ng Makati City na si Jejomar Binay na tinutusta sa Senado.
Ito’y makaraang umatras sa nakatakdang debate si Binay na nagpausok pang lalo sa ilong ni Totoy Sonny kaya marahil hindi na nito napigilan ang kanyang damdamin.
Ayon kay Totoy Sonny, bukod sa pagiging Pinoy ni Binay ay may dugo rin pala itong Indian as in “Indianero” nang hindi ito lumutang sa kanilang usapan sa Manila Pen doon sa Makati City.
Malinaw na ginamit ng mga antigong politiko itong Totoy Sonny na sa tingin ko ay gusto rin naman magpagamit upang isulong ang luho ng kanyang utak talangka.
Kung ganoon, posibleng may gumagamit muli kay Totoy Sonny upang gibain ang pampulitikal na interes ng isang antigong politiko na hindi sumipot sa kanilang tagpuan noon sa Manila Pen. Sino pa kaya ‘yung ibang indiyanero?
Pihadong ito na ang ituturong dahilan ng kampo ni Binay kaya galit na galit itong si Totoy Sonny sa pambato ng United Nationalist Alliance (UNA) sa darating na Elections 2016.
Ito ang sabi ng lolo! Isang tunay na palatandaan na ang tao ay nagiging antigo na sa kanyang buhay kung kaya nitong pigilan ang kanyang damdamin sa harap ng iba’t ibang eksena ng buhay.
Sa itsura ni Totoy Sonny at maging sa kanyang mga nagiging pahayag sa publiko ay patunay ng pagiging bagito nito sa kanyang buhay lalo na sa kanyang karera bilang Senador.
Ipinunto ni Apostol Pablo kay Timoteo na isang kabataan na nangangaral ng salita ng Dios, aniya… huwag mong hayaan na mapintasan ka ng tao nang dahil sa ikaw ay bata.
Bukobo na si Binay pero kung hindi pa lulubay itong si Totoy Sonny ay posibleng makarekober pa ito laban sa paratang na pangungurakot sa kaban ng bayan.



