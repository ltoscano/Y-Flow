Kababaihan, nagtipon para labanan ang korupsiyon

Pagbangon, pagpirma, pagsayaw, at masayang pagtitipon ang isinagawa ng kababaihan para irehistro ang nagkakaisang tinig nila laban sa korupsiyon, lalo na sa pork barrel system.
Nagtipon at nagprograma ang mga grupo ng kababaihan sa Mehan Garden noong Biyernes, Setyembre 12. Pinangunahan ng Babae Laban sa Katiwalian (Babala), Gabriela, Gabriela Women’s Oarty at One Billion Rising ang okasyon, sa tinaguriang “Women Rising Against Corruption.”
“Festival siya, pero ang tema ay may koneksiyon sa pagbangon ng kababaihan,” paliwanag ni Gertrudes Libang ng Babala.
Sumama sa programa sina Sandra Cam, mga propesor at estudyante mula sa iba’t ibang pamantasan at eskuwelahan. Maging ang pangkulturang mga grupo mula sa mga pamantasan tulad ng Politeknikong Unibersidad ng Pilipinas ay naghandog ng musika at talento para sa kasiyahan ng kababaihan at kabataan na dumalo. “Marami tayong speakers diyan na talagang ang sinasabi nila ano ang tingin nila sa nangyayari especially when it comes to the pork barrel,” sabi ni Libang.

One Billion Rising sa 2015
Kasabay ng naturang pagtitipon, inisyal na inilunsad naman ng mga grupong pangkababaihan ang One Billion Rising (OBR). Sa ikatlong taon ng kampanya para wakasan ang lahat ng klase ng karahasan sa kababaihan, dadalhin ng OBR sa 2015 ang temang “Rebolusyon”. Sa konteksto ng Pilipinas, nangangahulugan ito ng pagbabago ng sistema sa pulitika, ekonomiya at kultura.
Kasi ‘yung gusto nating makamit ay systematic change na talaga,” diin ni Monique Wilson, global director ng OBR at miyembro ng Gabriela. “Hindi lang justice kundi change na rin ng sistema.”
Naniniwala si Wilson na hindi maihihiwalay sa violence against women ang isyu ng korupsiyon. “Iyong economic violence, na pinakamatinding violence sa ating kababaihan, 80 porsiyento sa kababaihan natin ay wala nang makain at napupuwersa nang mangibang bansa para magtrabaho,” aniya.
Ang hindi natin naririnig madalas sa midya ay ano ba ‘yung particular effects sa kababaihan natin ng korupsiyon,” dugtong pa niya.

Pirma kontra kurakot
Dahil dito, sinusuportahan ng mga Gabriela, gayundin ng OBR-Philippines ang paglikom ng pirma para sa People’s Initiative to Abolish the Pork Barrel System (PIAP). Layon ng inisyatiba na makalikom ng anim hanggang sampung milyong lagda ng opisyal na mga botante sa Pilipinas para makapagpasa ng isang panukala para sa isang plebisito na magbabasura sa sistema ng lump sum appropriations o pork barrel.
“Continuing naman ang efforts natin para sa pagbangon ng kababaihan sa maraming isyu na kanilang kinakaharap,” dugtong ni Libang. “Kaya sa sa mga komunidad na naroon ang Gabriela, palaging magkakaroon ng sign-up. Ganoon din ang mga lugar na maabot ng organisasyong Babala, at palagay ko kahit ang network ng One Billion Rising, kalahok sila sa gawaing ito.”
Ito ang unang pagtitipon na inorganisa ng mga grupo ng kababaihan. Pero ani Libang, maaaring sundan pa ito sa iba pang lugar. “Maaari ring magkaroon ng ganito sa ibang mga lungsod,” pagtatapos niya.



