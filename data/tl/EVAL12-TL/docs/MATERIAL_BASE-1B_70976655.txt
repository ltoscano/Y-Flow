
10-20% diskwento sa buwis sa Enero, ipinatutupad sa Palawan

January 21, 2016

PUERTO PRINCESA, Palawan, Enero 21 (PIA) --- Upang matulungan at mas mahikayat ang mga mamamayan sa lalawigan na mayroong bayarin sa buwis ay nagbibigay ng 10 hanggang 20 porsiyento na diskwento ang Tanggapan ng Ingat Yaman sa mga magbabayad ng buwis ngayong buwan ng Enero. Puspusan ang isinasagawang kampanya ng Tanggapan ng Ingat Yaman ng pamahalaang panlalawigan upang mas mapataas pa ang koleksyong kita nito mula sa mga buwis partikular na ng mga ari-ariang di natitinag. Ayon sa mekanismo o mechanics na ipinatutupad ng pamahalaang panlalawigan, makatatanggap ng 10 porsiyentong diskwento sa buwis ang mga tax payer kung minsan sa tatlong buwan o quarterly ang mode ng kanilang pagbayad, samantalang 20 porsiyento naman ang ipagkakaloob kung isang beses sa isang taon o annually ang mode ng pagbayad. Ayon kay Provincial Treasurer Elino Mondragon, tapos na ang amnestiya sa pagbabayad ng buwis na ipinatupad ng pamahalaang panlalawigan noong taong 2014 kung kayaâ€™t lahat ng mga lupain at ari-ariang di-natitinag na hindi pa nababayaran o delinquent sa loob ng dalawa hanggang limang taon pataas ay isasama na sa mga ipasusubasta ng gobyerno kung hindi pa rin makakapagbayad ng buwis ang mga may ari ng nasabing propryedad ngayong taon. Ang pamahalaang panlalawigan ay nakapagbuo na ng Auction Committee sa bisa ng Executive Order No. 30 series of 2015 upang mangasiwa sa usapin ng delinquent tax payment. Iginit ni Mondragon na lahat ng delinquent tax payers ay nabigyan ng wastong impormasyon sa pamamagitan ng sulat mula sa kanilang Municipal Treasurer at mula mismo sa kanyang tanggapan.

Maliban dito, nagsagawa narin ng panawagan sa radyo si Mondragon noong nakaraang buwan ng Disyembre 2015 sa lahat ng mga may-ari ng lupaing di-natitinag upang sila ay makiisa at magbayad na ng buwis sa lalong madaling panahon. (PIO/OCJ-PIA4B Palawan)



