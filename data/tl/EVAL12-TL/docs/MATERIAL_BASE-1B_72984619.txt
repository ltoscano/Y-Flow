Proyektong nagsusulong ng “sustainable agri-investments” inilunsad sa ARMM

May 30, 2016

COTABATO CITY, May 30 (PIA) – Inilunsad kamakailan sa Autonomous Region in Muslim Mindanao ang High Carbon Stock Approach (HCSA), isang proyektong naglalayon na mapapangalangaan ang kapaligiran kasabay ng paglago ng sektor ng agrikultura sa Rehiyon. Katuwang ng ARMM, partikular ng Regional Cabinet Cluster on Economic Growth, sa pagpapatupad ng HCSA ang International Finance Corporation, ang investment arm ng World Bank at ang Hineleban Foundation Inc, isang environment advocacy organization na nakabase sa lalawigan ng Bukidnon. Sinabi ni Atty Ishak Mastura, chairperson ng Regional Board of Investments layunin ng inisyatibo na masiguro na ang lahat na pamumuhunan ng pribadong sektor sa ARMM ay “sustainable” ay may pagpapahalaga sa kapaligiran at kultura ng rehiyon. Sinisiguro rin ng proyekto na mararamdaman ng mamamayang Bangsamoro ang benepisyo ng mga pamumuhunan sa ARMM. Binigyang-diin pa ni Mastura na sa kabila ng hindi pagpasa ng Bangsamoro Basic Law, maraming kompanya pa rin ang nagpapatuloy sa kanilang mga balak na maglagak ng puhunan sa ARMM. Sa ilalim na naturang inisyatibo, makikipagsundo ang pamahalaan ng Pilipinas sa mga bilateral partners sa ilalim ng proyektong “Harnessing Agribusiness Opportunities through Robust and Vibrant Entrepreneurship Supportive of Peaceful Transformation (HARVEST). Kaugnay rito , ayon kay Mastura, inaprubahan na ng IFC ang isang tulong teknikal para sa isang HCSA pilot project. (DEDoguiles-PIA 12)



