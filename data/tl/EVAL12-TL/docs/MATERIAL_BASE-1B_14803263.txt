
'Fire Safety Orientation' sa mga negosyante sa San Jose, isasagawa muli

January 08, 2016 Voltaire N. Dequina

SAN JOSE, Occidental Mindoro, Enero 8 (PIA) – Ipagpapatuloy ng San Jose Bureau of Fire Protection (SJBFP) ang Fire Safety Orientation Seminar (FSOS) ngayong buwan ng Enero para sa mga business establishments ng bayan ng San Jose. Ayon kay Senior Fire Officer 1 Edgardo Salvacion SJBFP Station Administrator, nauna ng isinagawa ang ganitong pagsasanay noong Nobyembre at Disyempre 2015. “Ito po ay upang sa pagsapit ng Enero (2016), ay magre- release na lang kami ng documents na gagamitin nila sa kanilang business permits”, paliwanag ni Savacion. Ang FSOS ay naglalaman ng mga pamamaraan upang maiwasan ang pagkakaroon ng sunog sa isang establisyemento gaya ng mga fire safety tips.

“Nagbibigay po kami ng pagtalakay sa mga klase ng apoy, at klase ng pamatay-sunog. Tinatalakay din po ang mga possible hazards na nakapaloob sa isang establishment”, dagdag pa ni Salvacion. Ang mga kukuha ng FSOS ay kailangang magbayad ng P200 bilang registration fee. Ang mga gagamitin sa simulation ng fire fighting activity gaya ng fire extinguisher, fuel at iba ay sasagutin din ng mga dadalo sa pagsasanay. Ang malalaking establisyemento gaya ng hotels at supermarket ay dapat magsagawa ng quarterly FSOS sa kanilang tanggapan. Sa kasalukuyan ay higit sa 1,000 business establishments ang kailangang kumuha ng FSOS upang magamit sa kanilang aplikasyon (renewal) ng municipal business permit, ayon na rin kay Salvacion. (VND/LBR,PIA 4B/Occ Min)



