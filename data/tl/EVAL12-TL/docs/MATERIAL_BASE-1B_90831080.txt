DTI-Nueva Ecija, ibinalita ang mga naging gampanin sa unang tatlong buwan ng 2016

April 28, 2016 Camille C.Nagaño

LUNGSOD NG CABANATUAN, Abril 28 (PIA) -- Ibinalita ng Department of Trade and Industry o DTI Nueva Ecija sa katatapos lamang na “Kapihan with Media” ang mga naging gampanin ng opisina sa nakaraang unang tatlong buwan ng taon. Ayon kay Provincial Director Brigida Pili, katuwang ang mga mamamahayag ay mas napapadali ang pagpapalawak ng mga mahahalagang impormasyon na makatutulong sa mga nasasakupang kababayan. Base sa tala ng DTI ay aabot na sa 2,660 ang mga naagapayanan sa pagsasaayos at pagrenew ng kanilang business name gayundin ang pagbigay ng akreditasyon sa 94 service at repair shop sa lalawigan. Hindi naman bababa sa 300 establisimento ang binisita at siniyasat ng tanggapan hinggil sa pagtalima sa Price Act at 79 ang nainspeksyon para sa katiyakan ng mga itinitindang produkto. Dagdag pa ni Pili ay patuloy ang pagbabantay ng DTI sa presyo ng mga pangunahing bilihin partikular sa pamilihan ng Lungsod Cabanatuan. Kaniya ding nabanggit ang kalulunsad lamang na Shared Service Facility o SSF project sa tatlong kooperatiba sa lalawigan gaya sa Mataas ng Kahoy Gabay sa Pangkabuhayan ng bayang General Natividad, Dynamix Business Resource Center Service Cooperative sa bayan ng Aliaga, at Kababaihang Masigla ng Nueva Ecija sa bayan ng Quezon. Ayon pa kay Pili, sumatotal ay mayroon nang 33 SSF project ang naihandog sa lalawigan simula nang ito ay matatag taong 2013. Kabilang pa sa mga napagtagumpayan ng DTI ay ang pagdaraos kamakailan ng Diskwento Caravan sa bayan ng Carranglan kung saan ay aabot sa humigit P700,000 ang naibenta ng mga lumahok na prodyuser. Maliban pa anila rito ang isinagawang Trade Fair na kinatampukan ng mga produktong gawa sa SSF na idinaos sa bayan ng Talavera at natunghayan mismo ng pangulong Benigno Aquino.

Samantala ay patuloy pa din ang mga pagsasanay na ipinagkakaloob ng DTI kagaya ng seminar para sa mga lokal na SME at mga nagnanais magbukas ng negosyo.

(CLJD/CCN-PIA 3)



