Tumimo kaya kay DSWD Sec. Dinky Soliman ang homiliya at mga pahayag ng Santo Papa?!

Posted by: hataw tabloid
on January 22, 2015
in Opinion

BAKIT kay Social Welfare Secretary Dinky Soliman natin itinatanong ito?
Sa temang Mercy and Compassion, ipinakita at ipinadama ng mahal na Santo Papa – Pope Francis – ang kanyang pagpapahalaga at pagmamahal sa mga bata at matatanda lalo na yaong may mga sakit at mahihirap. Ganoon din, binigyang-diin niya ang paggalang sa damdamin ng mga kababaihan lalo na kung sila ay lumuluha.
Sila rin (bata, babae at matatanda) ang pangunahing benepisaryo ng mga programa at proyekto na direktang nakapailalim sa Department of Social Welfare and Development (DSWD) na pinamumunuan ni Secretary Dinky.
Sa mga nagdaang panahon, batay na rin sa karanasan ng mga kababayan nating nangangailangan ng pag-alalay ng DSWD, lagi silang bigo sa kanilang inaasahan.
Kaya nga mas maraming mga bata at matatanda na indigent ang piniling magpakalinga sa ilang institusyon, foundation at sa iba pang non-government organizations (NGOs) kaysa ‘magpakulong’ sa DSWD.
Ang maingay na ‘praise release’ ni Secretary Dinky sa kanyang mga ginagawa ay nanatiling alingawngaw lamang dahil ilang beses nagreklamo ang mga benepisaryo na hindi nakararating sa kanila ang para sa kanila.
Ilang beses na bang binulabog ng reklamo ang DSWD?
At ilang beses nilusob ng mga nagugutom na biktima ng kalamidad ang bodega ng DSWD dahil nabulok lang sa bodega nila ang relief goods habang marami sa kanila ang nagugutom lalo na ang mga bata at matatanda?
Naturalmente na patuloy na itatanggi ni Secretary Dinky ang mga nabanggit na kapabayaan at katiwalian sa kanilang departmento dahil ang pag-amin ay katumbas na rin ng pagbibitiw.
Pero ang katotohanan ay laging nalalantad sa mata ng publiko. Ilang beses man itanggi ni Secretary Dinky ang ibinibintang na kapabayaan at katiwalian, ang tinig ni Pope Francis ay mananatiling batayan at barometro para sa mga mamamayan kung paano ‘kinakalinga’ ng DSWD ang mahihirap nating kababayan.
Kung mayroong konsiyensiya si Secretary Dinky, hindi pa siguro huli ang lahat para ituwid niya ang bulok na kalakaran sa kanyang departamento.
Imbes ubusin niya ang kanyang oras sa pag-iisip kung ano ang kulay ng ‘streak’ na ilalagay niya sa kanyang buhok, mas makabubuting mag-isip siya ng pinaka-epektibong paraan kung paano mas mabilis na mararamdaman ng mamamayan ang sinasabi niyang ‘pagkalinga’ ng DSWD.
Lalo na ngayong nakopo ng kanyang departamento ang 36.6 percent o P952.7 bilyones sa 2015 national budget.
Kung passé sa kanya ang mga mensahe ng Santo Papa kahit man lang sana sa iyak at hikbi ng 12-anyos na dating batang lansangan na si Glyzelle Palomar ay makonsensiya siya.
Meron ka pa ba no’n, Secretary Dinky?!
Mga pulis sa papal visit nabukulan?!
HETO pa ang isang walang konsensiya.
‘Yung mga pulis na nag-duty nitong nakaraang Papal Visit ay dapat tumanggap ng P2,400 sa kabuuan ng kanilang tour of duty.
Actually, maliit pa nga ‘yan kung ikukumpara sa ginawa nilang pagbabantay.
Kumbaga, talagang todo ang pagtatrabahong ginawa nila. Ulanin at arawin ay hindi sila umalis sa kanilang puwesto para lamang ipakita sa buong mundo kung anong klase ng pulis mayroon tayo.
Tayo man ay kombinsido sa ipinakitang determinasyon ng mga pulis sa kanilang pagbabantay kay Pope Francis.
Pero ang inaasahan nilang P2,400 ‘e biglang naging P700 na lang.
Sonabagan!!!
Kanino napunta ang P1,700?
Ang sakit na bukol n’yan? Sino ang mga nakinabang?
NCRPO chief, Gen. Carmelo Valmoria Sir, puwede bang ipabusisi mo ‘yang mga bukulan na ‘yan!
Sandamakmak na ang solvent boys sa Maynila
DUMARAMI na naman ang mga solvent/rugby boys na mukhang hindi natutulungan sa siyudad ng Maynila.
Noong panahon ni Manila Mayor Alfredo Lim, may nakikitang pailanilang solvent boys sa ilang lugar sa Blumnetritt, Maynila.
Pero sila ang mga kabataang homeless na madalas i-rescue ng MANILA SOCIAL WELFARE and DEVELOPMENT (MSWD) na pinamumunuan noon ni Mr. Jay dela Fuente base sa direktiba ni Mayor Lim.
Pero iba ngayon e, kahit saan dako ka lumingon may makikita kang mga palaboy na bata na may sinisinghot na plastic bag na may laman na solvent.
Makikita sila sa tulay ng Quiapo, Sta. Cruz at Jones Bridge na ilang metro lang ang layo sa Manila city hall!
Meron din sa ilalim ng LRT sa Lawton at sa Mehan Garden pati na rin sa kahabaan ng Roxas Blvd.
What the fact!?
Hindi ba ninyo nakikita ‘yan, tandem ISKO-eRAP!?
Aba ‘e sa pagdami ng mga palaboy-laboy na solvent boys sa Maynila makikita at malalaman ang estado at pamamalakad ng isang lungsod?!
Simbulo rin ito ng kawalan ng programa para sa mga street children ng mga namumuno para sa kanilang constituents at nasasakupan.
No wonder, sa dami ng nagkalat na pinabayaang kabataan sa Maynila ay isang batang lansangan ang binaril ng isang Pulis-Pandacan kamakailan!

Ganyan na ba ang ginagawa ngayon ng awtoridad sa Maynila para masawata ang mga palaboy na solvent boys!?
Imbes i-rescue ng MSWD e binabaril na lang!?
Madame Honey Lacuna, matanong ko lang ho, meron pa bang MSWD sa Maynila?



