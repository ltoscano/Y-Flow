Iriga itinumba ng BaliPure By Robin Mendoza June 9, 2016
Wala pa rin sa floor si Alyssa Valdez, pero sapat na ang angas ni Grethcel Soltones para kolektahin ng BaliPure ang ikalawang sunod na panalo nang itumba ang Iriga 18-25, 25-18, 25-13, 25-21 at solohin ang third spot ng Shakey’s V-League Season 13 Open Conference.
Sa The Arena sa San Juan kahapon, muling nagliyab si Soltones sa inilistang 22 hits, may pinagsamang 23 points sina Janine Marciano at Amy Ahomiro at sinikwat ng Water Defenders ang pangalawang sunod na panalo matapos matisod sa Air Force sa opening game nila sa ligang hatid ng Shakey’s at suportado ng Mikasa at Accel.
Nawala sa diskarte ang BaliPure sa fourth set na sinamantala ng Lady Oragons para tumabla sa 21-21. Pagkatapos ng timeout ni acting coach Ato Toyco, apat na sunod na puntos ang tinuhog ng Water Defenders tampok ang atake ni Dzi Gervacio para isara ang laro sa loob ng 90 minutes.
Nasa unahan ng BaliPure ang tormentor Air Force at Pocari Sweat na parehong may 3-0.
“Everybody stepped up,” ani Toyco.
Hindi lang si Valdez ang wala sa BaliPure, absent pa rin sina player-coach Charo Soriano, Bea Tan, Ella de Jesus at Jem Ferrer.
Pinangunahan ng tig-12 hits nina Grazielle Bombita at Shola Alvarez ang Iriga, dumausdos sa 1-2 katabla ang Baguio at NU.



