ADMIT ONE: Ang STFAP bilang tiket sa edukasyong UP

by Marjohara Tucay

Naaalala ko pa ang hapon ng Pebrerong natanggap ko ang Notice of Admission mula sa UP.Linggo ng Pebrero 2008, ilang araw bago ang Foundation Week ng aking hayskul. Pagdating ko sa rehearsal ng play para sa pagdiriwang, inanunsyo ng stage manager na nakapasa raw ako sa UP Diliman, sabay palakpak ng buong crew.
Ang pagpasa sa UP College Admission Test (UPCAT) ay tila tiket tungo sa pagginhawa ng buhay. Masuwerte raw ako dahil sa halos 70,000 kumuha ng UPCAT, isa ako sa mga nakapasa.
Ngunit pagkatanggap ng balita, namroblema agad ang nanay kokung paano ko maipagpapatuloy ang pag-aaral sa kolehiyo.
General admission
Hiwalay ang aking mga magulang at pinalaki ako ng aking tatay. Pero maagang namatay ang aking ama, kaya’t pumisan akosa pamilya ng aking nanay pagtuntong ng hayskul, kasama ang kanyang bagong asawa’t isa pang anak.
Mahirap ang pamilya ng aking ina. Maliit ang bahay, walang kuryente at laging kapos ang panggastos sa araw-araw. Nakapasok lamang ako ng private schooldahil naka-full scholarship ako.Dahil minsanan ang sustento mula sa pamilya ni Tatay, madalasna bente pesos lang ang baon ko, minsan wala pa.
Cook ang nanay kosa isang factory, samantalang driver ng jeep ang kanyang kinakasama. Kung hindi sapat ang kita nila sa isang arawpambili ng pagkain, ang magpaaral pa kaya sa kolehiyo?
Balita noong mga panahong iyon ang 300 porsyentong pagtaas ng matrikula sa UP, mula P300 kada yunit tungong P1,000.“Hahanap tayo ng paraan, kahit kapit-patalim, ‘wag kalang matigil,” sabi ni Nanay.
Pay what you can
Agad kong inasikaso ang mga rekisitos para sa pagpasok sa UP. Napag-alaman ko sa aking mga kaibigan na may isang programang makatutulong sa akin – ang Socialized Tuition and Financial Assistance Program (STFAP). Kaya naman Marso pa lamang, nakipila na ako sa opisina ng STFAP upang mag-aplay.
Ang STFAP ay isang programa ng UP kung saan pinapagbayad ang mga estudyante ng matrikulang abot ng kita ng kanilang pamilya. Unang dinisenyo noong 1989 nang unang magtaas ng matrikula ang pamantasan mula P40 tungong P300, ang programa ay nakasalig sa pilosopiyang “mula sa bawat isa ayon sa kanyang kakayanan, sa bawat isa ayon sa kanyang pangangailangan,” ayon sa policy paper ng programa.
Inabutan koang Alphabetic Bracketing System (ABS) na may limang bracket, isang rebisyon ng dating Numeric Bracketing System na may siyam na bracket.Sa ilalim ng STFAP, iginugrupo ang mga mag-aaral sa mga saray o bracket batay sa gross family income ng kanilang pamilya at iba pang socio-economic indicators, kabilang na ang mga ari-arian at gamit sa bahay.
Sa unang tingin, maganda ang layunin ng programa. Sa halip na magbayad ng buong P1,000 kada yunit na base tuition, maaaring bumaba ang kinakailangang bayaran o ‘di kaya’y maging libre pa.
Nalula kami ng nanay ko sa dami ng rekisitos. Dahil hindi propesyunal ang nanay ko at ang kanyang kinakasama, kinailangang lakarin sa Bureau of Internal Revenue ang Certificate of Tax Exemption na hinihingi ng opisina ng STFAP. Kailangan rin ng mga dokumentong magpapatunay na wala kaming ari-arian at negosyo. Pati ang yumao ko nang tatay, hinanapan din ng mga dokumento.
Inabot kami ng halos isang linggo para lang makumpleto ang lahat ng dokumento. Isang linggona ngang hindi pumasok sa trabaho ang nanay ko, gumasta pa kami ng higit tatlong libong piso para sa mga dokumento.
Price to pay
Dahil maaga akong nag-aplay para sa STFAP noong freshman year, maagaring lumabas ang bracket assignment ko. Hiniling ko sa STFAP form na mailagay ako sa Bracket E, ngunit sa Bracket D ako inilagay. Kailangan ko pa ring magbayad ng mahigit P6,000 para sa matrikula at miscellaneous fees.
Para makapagbayad, kumuha ng isa pang trabaho ang nanay ko. Aniya, hindi lang naman matrikula ang kailangang bayaran. Paano pa ang lingguhang baon koat pamasahe? Pambawi ko na lang sa pagod ng nanay ang mga kwentong uwi ko mula sa UP.
Hindi malaon, bumigay ang katawan ng nanay sa hirap ng pagtatrabaho. Pebrero ng taong 2010, sophomore year,yumao ang nanay.
Sa tila masamang biro ng tadhana, naging daan ang personal kong trahedya upang bumaba ang bracket ko sa STFAP. Mula third year, nakatatamasa na ako ng libreng matrikula at P12,000 na semestral stipend sa ilalim ng Bracket E2.Isa ako sa 457 estudyante sa buong UP system noong taong iyon na nakinabang sa pagrerebisa ng ABS at paghahati ng Bracket E sa dalawa. Batay sa kalkulasyon, 1.1 porsyento lang kami ng buong populasyon ng UP.
Restricted access
Isa lamang ang kwento ko sa napakarami pang istorya ng mga iskolar ng bayan na pinahirapan ng papataas na tuition ng UP. Iba pa rito ang kwento noong mga hindi na tumuloy ng UPCAT, hindi na nag-enrol kahit nakapasa, at tumigil sa kalagitnaan ng kanilang pag-aaral.
Bagamat nangangako ang STFAP na gagawin nitong abot-kaya ang matrikula sa UP matapos magtaas ng matrikula, kapos ang tulong na iniaabot nito sa mga estudyante. Ayon sa datos ng Office of the Vice President for Planning and Finance, tinatayang 14 hanggang 18 porsyento lamang ng undergraduate population ng buong UP System ang nakatatamasa ng diskwento sa pamamagitan ng STFAP. Samantala, mahigit 80 porsyento na ng undergraduate population ng UP ang nagbabayad ng P1,000 hanggang P1,500 kada yunit sa ilalim ng Bracket B o A.
Sa isang pag-aaral na ginawa ng Collegian, lumalabas na mula 1991, patuloy na bumababa ang bilang ng mga estudyante ng UP Diliman na nakatatamasa ng libreng matrikula sa pamamagitan ng STFAP. Kung noong 1991, dalawa sa bawat tatlong estudyante ng Diliman ay nasa mga bracket na may libreng matrikula, noong nakaraang taon, ang bilang ay bumaba tungong isa sa bawat isang daan.
Ngunit ani UP President Alfredo Pascual,“Hindi natin dapat sisihin ang STFAP. Mayayaman na lang talaga ang nag-aaral sa UP.”
Kung tama si President Pascual, mahirap ipaliwanag ang pagtaas ng bilang ng mga estudyanteng nag-aaplay ng tuition loan nang mahigit 20 porsyento kada taon mula nang unang ipatupad ang pagtaas ng matrikula noong 2007, ayon sa datos ng Office of Scholarships and Student Services (OSSS). Batay rin sa dato ng OSSS, unti-unting tumataas ang bilang ng mga nag-aaplay sa STFAP sa tuwing nagtataas ang matrikula.
Kung susuriin ang datos sa STFAP at loans sa konteksto ng pagtataas ng matrikula, lumalabas na dumadaan sa biglang pagdami at biglang pagbagsak ang bilang ng mga nag-aaplay sa STFAP at loans.
Sa puntong ito, isang lohikal na paliwanag ang naiisip ko—maaaring sa patuloy na pagtaas ng tuition, unti-unti nababawasan ang bilang ng mga mag-aaral sa UP na kapos sa buhay sa kabila ng STFAP. Maaaring naaampatan ng STFAP ang pangangailangan, subalit sa dulo, hindi sapat ang pag-asa at tulong na dala nito para sa matatalinong kabataan na walang kakayahang pampinansya. Samakatuwid, hindinatitiyak ng STFAP na mananatiling abot-kaya ang edukasyon sa UP.
Kung patuloy na iiral ang ganitong mga palisiyang sumisikil sa kakayahan ng mga mahihirap na tumuloy sa pag-aaral, maaaring mas malubha pa sa aking kuwento ang mga istoryang ating matunghayan sa hinaharap. O ‘di kaya, wala na tayong maririnig na kwentong tulad ng akin dahil tuluyan nang isinara ng UP ang pinto nito sa mga taong umaasang iaahon sila sa hirap ng edukasyong sa pamantasan.



