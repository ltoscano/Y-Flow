Footbridge sa tapat ng Meycauayan College naitayo na

April 13, 2016 Shane F. Velasco

LUNGSOD NG MALOLOS, Abril 13 (PIA) -- Naitayo na ng Department of Public Works and Highways o DPWH ang isang footbridge sa tapat ng Meycauayan College. Ayon kay Benedict Matawaran ng DPWH First Engineering District, may halagang 15.9 milyong piso ang ginugugol dito mula sa pondong ipinalabas ng Road Board. Isa ito sa apat pang mga footbridges na itatayo sa MacArthur Highway sa bahagi ng Malolos. Kabilang rito ang sa may kanto ng First Bulacan Industrial Complex sa Tikay, sa may tapat ng bakuran ng Kapitolyo malapit sa gusaling Blas Ople, at sa tapat ng Malolos Sports and Convention Center. Inunang gawin ang sa may Centro Escolar University-Malolos Campus bilang konsiderasyon sa mga estudyanteng tumatawid sa malapad na apat na linyang MacArthur Highway. Noong Disyembre 2013, tuluyan nang naitayo ang footbridge sa tapat ng McDonalds sa Bulacan State University bilang kauna-unahang footbridge sa kahabaan ng MacArthur Highway sa bahagi ng Bulacan. Ipinaliwanag naman ni Matawaran na kaya hindi pa gumagana o napapaandar ang mga ikinabit na elevator ay hindi pa nakakabitan ng linya ng kuryente ng mga power utilities. Base sa disenyo ng proyektong inilabas ng DPWH, kasing taas din ito ng mga naunang itinayong footbridges. Naglaan ang ahensya ng allowance sa vertical clearance o ang taas mula sa kalsada hanggang sa pinaka-tulay ng footbridge. (CLJD/SFV-PIA 3)



