
FVR BINASTOS NI LACIERDA, ROU SINO KAYO?

UNSOLICITED advise mula kay dating Pangulong Fidel V. Ramos (FVR) para kay Pangulong BS Aquino III, “Ayusin ninyo ang inyong grupo sa pamamahala. Ibinigay namin sa inyo ang kapayapaan sa Mindanao sa pilak na plato…” Maganda ang layunin ni FVR para sa rehimen ni Aquino pero buong kagaspangan na binastos at kinutya ito ng trumpeta ng Malacañang na si Edwin “Boy Dada” Lacierda.
Sabi ni Lacierda, dapat daw tukuyin ng dating Pangulo kung sino ang “epal” na tinutukoy niya. Kesyo hindi naman daw sila ang sumunod sa administrasyong Ramos at hindi niya (Lacierda) kilala ang tinutukoy ni Ramos. Ohhhhh, talaga lang, ha, ‘di mo siya kilala?
Maningning din na taas-kilay na nagyabang si Lacierda na nasa Zamboanga ang boss niyang si Noynoy para pamunuan ang krisis doon. Totoong nakita sa telebisyon na dumating ang Pangulo roon. Ang tanong ng marami, ano ang ginawa niya roon? Nasaan nga ba si PNoy?
Bakit puro si 2016 presidential candidate Mar Roxas lang ang nakikita sa mga press briefing?
Kung makikinig sa atin si Lacierda, mag-ingat siya sa kanyang mga pabalang na pahayag at pagsagot sa mga tao na nagmamalasakit sa kapayapaan ng bansa. Kwidaw ka, Atty. Edwin.
Baka mamaya mainis sa iyo at sa inyong tropa si FVR, siya na mismo at mga kaalyado ang magtawag ng kilos protesta hindi lang kontra sa maling patakaran ninyo sa peace talk at pork barrel.
Nakatatakot isipin na si FVR at ang bayan ang magpatalsik sa inyo riyan sa Malacañang!
May isang grupo ng mga sundalo at pulis na nagpalabas kamakailan ng manipesto o pahayag laban sa rehimeng Aquino. Tinawag nila ang kanilang grupo na ROU o Reform Officers United or Union. Sila raw ay binubuo ng mga sundalo at pulis na nasusuka na sa sistemang umiiral sa bansa gawa ng mga namumuno at mga politiko. Isinusuka rin nila ang matiwaling transakyon ng mga ahensya ng pamahalaan.
Tiniyak ng ROU na hindi sila katulad ng mga naunang nagpakilala at kumilos na mga sundalo at pulis. Nilinaw pa nila na hindi sila tutulad sa mga nagdaang lider ng RAM at Magdalo na ginamit lang ng mga lider para sa kanilang pansariling interes! Sana nga lang hindi n’yo sila tularan.
Sinoman kayo sa ROU, sana ay maging huwaran kayo hindi lamang ng kapwa ninyo unipormado kundi ng buong mamamayan. Huwag nga sana kayong tumulad sa mga naunang lider ng inyong uniporme na gusto lang palang maging politiko at mangamkam ng pera ng bayan.
Tiyak, kakampihan kayo ng taumbayan. Tiyak mababalik ang tiwala sa inyong propesyon, hindi tulad ng mga nauna na may “pabaon”, may “paipit” at may “biglang yaman”. Sana, kayo nga ang aming taga-pagtanggol laban sa lahat ng uri ng kasamaan, katiwalian at korapsyon.
Sana makita at makilala namin kayo sa mga darating na araw ng kilos protesta. Sana, kayo ang maging gabay ng pambansang kapayapaan. At sana, kasabay ng inyong pagkilos kasama ang taumbayan, magigiba natin ang kabulukan ng burukrasya na nagpapahirap sa ating bayan.
Sa mga nangyayaring kabulukan, kasakiman at katiwalian, makatwiran lang na tayo ay tumindig, magsalita at lumaban!



