
Human rights violation ng US ipinamukha ni PDU30 kay Obama, 17 world leaders By Aries Cano SSeptember 10, 2016
Ipinamukha ni Pangulong Rodrigo Duterte kay US President Barack Obama at 17 world leaders ang umano’y mga human rights violations ng Estados Unidos sa mga Filipino sa pagtatapos ng ginanap na Association of the Southeast Asian Nations (ASEAN) East Asia Summit sa Laos.
Ang presentation ni Duterte ay sinaksihan ng 18 world leaders na kinabibilangan nina US President Barack Obama at United Nations (UN) Secretary General Ban Ki-moon.
Bagamat may inihandang talumpati para kay Duterte ang Department of Foreign Affairs (DFA) ay hindi umano ito binasa ng Pangulo at sa halip ay nagbigay ng 10 minuto ng impromptu speech at nagpresenta ng video clips ng mga larawan ng human rights violations ng US partikular ang pananakop ng Amerika sa Pilipinas noong 1898 hanggang 1946. Nakinig naman ayon sa source na Palace Official si US President Obama sa talumpati ni Duterte.
Kasunod ng intervention ni Duterte sinabi ni Foreign Affairs Sec.

Perfecto Yasay na hindi na nagkausap o nagkamayan sina Duterte at Obama dahil may kani-kaniya nang dadaluhang aktibidad ang dalawang lider.
Ayon pa sa source ng AFP, nag-ikot umano sa summit si US President Obama at kinumusta (shake hands) ang lahat ng lider sa Asya maliban kay Duterte.
Todo depensa naman si Yasay nang kapanayamin ng mga reporters sa Jakarta, Indonesia patungkol sa pangyayari at iginiit na wala nang oras para magkamayan sina Duterte at Obama.
Paliwanag pa ni Yasay na wala nang oras para kamayan ni Obama si Duterte dahil kinailangan na nitong (Duterte) umalis ng kumperensya para dumalo sa bilateral talks sa pagitan ng Russia. Pagbalik naman umano sa venue ni Duterte sa closing rites ay wala na si Pangulong Obama.
Samantala, nauna nang sinabi ni Presidential Communications Office (PCO) Sec. Martin Andanar na mangyayari ang pagtatabi nina Obama at Duterte sa transfer ng chairmanship ng ASEAN.
Tinawag naman ni Senador Alan Peter Cayetano na kasama rin sa delegasyon ng Pilipinas sa Laos na “media imagination” ang kumalat na pagiging seatmates nina Obama, Duterte at UN Sec. Gen Ban Ki-moon.

Gayunman, nauna nang inamin ng PCO na nanggaling sa kanilang tanggapan ang press release patungkol sa pagiging seatmates ng tatlo sa gala night ng ASEAN summit na hindi nangyari.
Hindi man naging seatmates sa gala night ay inamin naman ni US President Obama na nagkaroon sila ni Duterte ng maiksing pag-uusap.



