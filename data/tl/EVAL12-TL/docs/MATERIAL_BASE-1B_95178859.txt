Higit sa paglikha

ni Marjohara Tucay

Paano nga ba sinisimulan ang isang likhang sining, ang isang akda? Agad bang naghahabi ng mga salita? Maysa-engkanto ba ang mga artista, ang mga awtor, na basta na lamang nagluluwal ng mga katha nang walang pinaghuhugutan, nang walang pinagbabatayan?
Ngunit ano ba ang akdang walang pinagmulang konteksto, ang walang kasaysayang pinaglimliman?
Ito ang malaong katotohanang kinikilala at pinanghahawakan ng ikalimang bolyum ng Likhaan, ang taunang peryodiko ng kontemporaryong panitikan ng bansa na inilalathala ng UP Institute of Creative Writing. Hindi nga naman matatawarang anumang likhang sining ay bahagi at tali sa kasaysayan at kondisyong panlipunan kung saan ito umusbong at namukadkad. Ayon nga kay Karl Marx, “Walang kasaysayan ng sining, ang tanging mayroon ay kasaysayan ng taong lumilikha ng sining.”
“Kontemporaryo ang tagpo, sensibilidad at stilo ng pagkasulat” ng mga napiling akda sa ikalimang bolyum ng Likhaan, anang patnugotna si Dr. Roland Tolentino. Inilalarawan ng mga akda ang isang nagbabagong panahon, hinahalaw ang mga aral ng nakaraan at nilalahok sa modernong panlasa at kosmopolitang sensibilidad. Simple at madaling maintindihan ang mga akda, na tila ba kawangis ng “instant” o “fool proof” na pamumuhay urban.
At sa paglangkap nito ng naratibong bayan, ng mga butil ng folk motif at pag-alala sa mga nakaraang tunggalian, pinamumukadkad ang radikal na potensyal ng kalakhan sa mga akda.
Mga naratibong nagbabagong-bihis
Sa mga antolohiyang gaya ng Likhaan, laging pinaglalaruan ang konsepto ng “bago” at “kontemporaryo” sa estilo at mga temang pinaniniwalaang humahamon sa pamantayan o “canon” ng panitikang Pilipino. Ang mga bagitong manunulat ay sinusubukang humulagpos sa porma at estetikang inilatag ng nagdaang henerasyon ng mga batikang kwentista at manunula sa pamamagitan ng pag-eeksperimento sa mga pamamaraang sa tingin nila’y avant-garde at sariwa.
Nililigwak ng mga akda ang lumang konsepto ng obra maestra. Sa paghabi ng panlasang patok sa kanilang mga kapanahon, nakikisali ang mga ito sa kumbatihan ng pamantayan at kagandahan. Samantala, muli namang iginigiit ng mga batikang awtor ang sariling estetika sa pamamagitan ng pagbabagong-hubog at paglikha ng mga kapamaraanang kritikal sa lumang sarili, ngunit malinaw na umusbong sa datihan nang pamantayan.
Kaya kung tutuusin, wala namang konsepto ng “bago” o “sariwa” sa mga kwento sa Likhaan 5. Ang mga lunan, tauhan at suliraning inilatag ay makailang ulit na ring nagamit na paksain. Ngunit dito humuhugot ng sariwang kagandahan ang buong antolohiya. Itinatagni sa lumang naratibo ang bagong sensibilidad. Oo, gasgas nga’t luma ang mga paksain—pangungulila, kalungkutan, agam-agam, kabayanihan, at pagkabansa – ngunit sa paghalo ng simple at realistikong estetika at modernong paglalahad, umusbong ang mga bagong istoryang payak man at hubad sa arte, lapat naman at patok sa kontemporaryong panahon.
Marami sa mga akda ang pumapaksa sa “diaspora” ng kinahaharap ng mga Pilipinong nangingibang-bayan, o dili nama’y ang unibersal na pag-iisa at alienation na nadarama ng isang dayuhan. Sa Last Resort ni Glenn Diaz at Three Kisses ni Ma. Elena Paulma, tampok ang pag-ibig sa pagitan ng isang lokal at ng isang dayuhan, at inilalahad ang minsa’y problematiko, minsa’y progresibong realisasyon sa ganitong mga uri ng relasyon. Sa pamamagitan ng alegorya at talinhaga, pinagsasanib naman ng mga akdang Filipino ang karaniwang naratibo ng mga bayani sa epiko at ang mga komplikasyong dala ng globalisasyon at neokolonyalismo, gaya ng tila chopsuey na kwento ni Jun Cruz Reyes sa Ang Ama at Ina ng Isang Epiko, na patungkol sa mga magulang at unang mga araw ng bayaning Ilukong si Lam-ang.
Lantad ang kamulatang pulitikal maging sa mga eulohiya, oda at modernong lirisismo nina Virgilio Almario, Bienvenido Lumbera, Mark Angeles at iba pang manunula. Ang mga sanaysay nama’y lubog din sa konteksto ng kasalukuyang pulitikal at pang-ekonomiyang kalagayan, maging ang mga pagsasalaysay ng pangungulila’t pagninilay sa nakaraan sa Nanay, isang tala sa mga huling araw ng ina ni Eli Guieb at The Turn for Home ni Jenny Ortuoste, na nagsasalaysay sa buhay at kamatayan ng karerahan sa Santa Ana.
Dinamiko ang relasyon ng konteksto at akda – ang konteksto’y bumubuo sa akda, ang likhang sining ang nagpapalalim at nagbibigay kulay sa konteksto. Sa “no-nonsense” at diretsyahang pagtukoy sa pinanggagalingang konteksto ng mga akda sa Likhaan 5, agad nababatid ng mambabasa ang pinagmumulan ng galit, pagkabalisa, pagkalito ng mga tauhan. At sa mga kwentong natunghayan, binibigyang-mukha ang kasaysayan, binibigyang-hubog ang dati’y mga abstraktong piraso ng impormasyon.
Nais ring hamigin ng Likhaan 5 ang pinakamalawak na katipunan ng mga mambabasa sa pamamagitan ng pagwaksi sa kumbensyunal na porma ng inilathalang peryodiko. Naglathala ang Likhaan 5 ng akdang graphic fiction, na nagsisilbing lehitimisasyon sa mga “bagong” porma ng sining na laganap na rin sa kasalukuyan.
At bagamat isang daang kopya lamang ng aklat ang inilathala, dinisenyo ang Likhaan 5 upang mas madaling mabasa at maipalaganap sa mas malawak na lunan ng Internet. Sa gayong paraan, tinitibag ng mismong canon ng malikhaing pagsulat sa bansa ang konsepto ng “published author” na nangangailangan ng pisikalidad ng nalimbag na pahina, at kinikilala nito ang virtual na espasyo bilang lunan ng panitikan.
Silang mga lumang panginoon
Naghimagsik man ang Likhaan 5 sa porma at mensahe, nananatili namang tila katipunan ng mga “diyos” ang peryodiko. Kapansin-pansing ang mga pangalang nalathala sa Likhaan ay iyon pa ring mga ngalang sinasabing haligi’t pamantayan na ng panitikang Pilipino.
“Canon” ngang maituturing ang peryodikong Likhaan. Ang mapabilang dito ay tila anunsyo sa mundo ng literaturang Pilipino na unti-unti’y nagiging bahagi na ang isang awtor ng “pool of the best and brightest” sa bansa.
Inamin naman maging ng mga patnugot ng Likhaan na ang kalakhan ng mga manunulat na napabilang sa kasalukuyang edisyon ay kung hindi “diyos” nang itinuturing, ay mga produkto ng mga programang dinisenyo rin ng mga “diyos” na ito. Kalakhan ng mga nakalusot sa natatanging peer-reviewed journal para sa malikhaing pagsulat sa bansa ay mga produkto ng mga pambansang palihan o ‘di kaya ng akademya. Kung may makalusot mang mangilan-ngilan, nagmimistulang “token” lang ang kanilang pagkabilang dala na rin ng selektibong tradisyon ng master-apprentice sa mundo ng malikhaing pagsulat at ng likas na katangian ng pagsusulat at panitikan bilang privileged na sining. Maging si Tolentino ay sumasang-ayon sa puntong ito nang tawagin niyang “conspiratorial” at “insular na mundo” ang groupie ng mga manunulat sa bansa.
Sa ganitong sistema, bigo ang Likhaan 5 na maging tunay na “kontemporaryo.” Laksa-laksang ‘di-kilalang manunulat ang hindi napabilang sa premyado nitong mga pahina. Kahit pa sabihing kaiba ang kasalukuyang edisyon sa mga nauna dahil kahingian rito ang pagkaroon ng lapat na suri sa lipunan, tanging mga manunulat lamang na may basbas ng mga Pambansang Alagad ng Sining gaya nina Almario at Lumbera, na pawang pinili ng estado, ang mababasa sa Likhaan 5.
Tunay ngang hindi pa naiwawaksi ang elitistang katangian ng mga akademikong peryodiko. Ngunit bakit ba may kahingiang maging mas progresibo ito at bukas sa masa? Sapagkat ito ang magkabilang-talas ng katayuan ng UP bilang tagapaglimbag at tahanan ng Likhaan: sa isang banda’y likas na elitista sapagkat akademiko ang lunan, sa kabilang banda’y may kahingiang maging progresibo at makamasa sapagkat UP.
Huwad na progresibo
Tila ba minumulto ang publikasyon ng mga salang nais nitong iwasan. Kung baga sa peryodismo, “hao siao” ang pagiging progresibo nito, dahil inuulit, kinokopya at pinasusubalian lamang nito ang status quo sa mundo ng literaturang Pilipino. Pinaiiral pa rin ang estetikang mula sa mga canon at haligi ng panitikang Pilipino, at pinapayagan lamang makapasok ang mga baguhan sa pamamagitan ng mga tarangkahang silang mga “diyos” din ang lumikha.
Kahit pursigido ang patnugutan ng kasalukuyang edisyon na gawing “malalim at masaklaw ang sinasaad” ng mga akda, namamayani pa rin ang estetikang mapangbuhat-bangko. Gayong malay at lubog sa burak ng lipunang kanilang ginagalawan ang mga awtor, mangilan-ngilan lamang ang tunay na tumatalima sa hangarin ng progresibong sining – na higit sa maging malay, ay mang-udyok ng pagpapanibagong-hubog ng lipunan. Gayong halatang batid ng lahat ng manunulat na panahon na para sa radikal na paghulagpos, pesimismo pa rin ang umiiral na tema sa kanilang mga akda. Nariyan ang paglalahad ni Ellen Sicat sa kanyang sanaysay na Ang Aking Gubat ng panghihinayang dahil hindi niya nagawang pataasan pa ang bakod at barbed wire ng kanyang tahanang pinagigitnaan ng mga mayayamang kapitbahay at mga iskwater, o ‘di kaya ang self-indulgent at gasgas na pakiwaring “to write is to get real” ni Gemino Abad sa kanyang sanaysay na To Write.
Inilalahad ng mga akda sa Likhaan 5 ang mga hidwaang panlipunang lunsaran ng kani-kanilang naratibo, ngunit pahapyaw, pasaring at mababaw ang pagturing sa mga ito. Halata ang pagnanais na maging mulat samantalang iniiwasang matawag na makakaliwa. Ibinabalot sa kawalang-katiyakan at pagtitimpi ang mga progresibong kaisipan, na gumana para sa ilan ngunit sumikil sa pagiging radikal ng kalakhan. Kolektibo man ang damdaming may nararapat magbago, ramdam pa rin ang indibidwal na pag-aagam-agam.
Kung nanaisin, maaari pang sulitin ang radikal na potensyal ng Likhaan. Higit sa paggamit ng folk motifs at ng bernakular, higit sa pagsasakonteksto at pagpapalalim gamit ang kasaysayan, higit sa pagiging malay sa tunggalian ng mga uri, nararapat makapukaw ang mga akda at makapagpakilos. Kung hindi, mawawalang saysay ang panawagan ni Mao Zedong na pamumulaklak ng daan-daang bulaklak – na siyang pambungad ni Tolentino sa edisyong ito ng Likhaan – sapagkat maririkit na palamuti lamang ang mga mapipitas na talulot, ngunit sa katotohana’y salat sa samyo.



