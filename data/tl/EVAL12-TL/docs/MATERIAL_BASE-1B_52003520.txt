Emergency powers ni Noy kasangkapan sa 2016 polls? INAPRUBAHAN na ng ating mga mambabatas ang hinihiling ng Malakanyang na emergency powers para kay Pangulong Aquino. Nakuha ni Aquino ang emergency powers dahil sa paniwala ng lawmakers, kailangan ito ng Pangulo para malutas ang napipintong power crisis sa bansa. Pero may mga nagsasabi na gawa-gawa lang ang sinasabing power crisis at ito ay pinalulutang upang makuha ni Aquino ang emergency powers na gagamitin daw ng kanyang mga kaalyado para sa 2016 elections. Imbes daw kasi na gamitin ang emergency powers ni Noy upang solusyunan ang problema sa kuryente, magsisilbi itong kasangkapan ng Malakanyang para mapakialaman ni Noy ang pondo ng Malampaya na umaabot sa P137 bilyon. Hindi kasi magagalaw ni Noy ang Malampaya Fund kung wala siyang emergency powers kaya nga ibinigay ito sa Pangulo ng kanyang mga kakamping mambabatas dahil sila-sila rin ang makikinabang dito pagdating ng halalan. Eh malakas ang kutob ng marami na kakailanganin ng Malakanyang ang napakalaking pondo para tustusan ang kandidatura ng mga manok nito sa eleksiyon. At kailangang manalo ang mga kandidato ng administrasyong Aquino para naman hindi sila mabalikan at mapakulong ng kanilang mga inapi sakaling bumaliktad ang mundo. Lalo pang kakailanganin ng kasalukuyang administrasyon ang malaking kaperahan para sa halalan dahil tila hindi nila mapabagsak ang nangungunang presidential candidate na galing sa oposisyon. Sa tingin ng marami, may mapipilitan na mandaya ng malawakan sa pamamagitan ng vote-buying na siguradong mangangailangan ng limpak-limpak na salapi. Kaya bago matuwa ang iilan dahil sa pagkakaapruba ng emergency powers ni Noy, maghunus dili muna kayo at mag-isip upang mamulat tayo sa katotohanan na namimiligro na naman ang kaban ng bayan at ang kalinisan ng parating na halalan. Bago pa man ang Malampaya Fund ay nauna na raw targetin ng Palasyo ang mga malalaking kontrata para sa enerhiya gamit ang emergency powers ni Noy. Siyempre, kung may emergency powers si Noy, malamang na wala nang bidding-bidding para sa malalaking energy contracts at alam na natin ang himalang mangyayari. Aabot sa P90 bilyon ang mga nasabing kontrata at base dito, madali nating maaninag ang halaga ng kickback na maaaring ibulsa ng mga nasa kapangyarihan gamit ang emergency powers ni Noy. Pero kung ikukumpara nga naman ang P90 bilyung energy contracts sa P137 bilyung halaga ng pondo ng Malampaya, hindi natin masisi ang Malakanyang kung mas pipiliin nito ang huli. Hay naku, matatapos na ang termino ni Noy pero kahit sa huling sandali ay tila sa baluktot sa halip na tuwid na daan pa rin ang tinatahak ng kanyang administrasyon. Kaya hindi dapat tayo patulug-tulog dahil marami pang kababalaghan ang magaganap habang papalapit ang halalan. Dapat tayong maging alerto at gising at handang kumilos dahil ito lamang ang ating sandata laban sa katiwalian.



