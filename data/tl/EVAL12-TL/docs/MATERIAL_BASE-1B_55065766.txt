
PNOY NAHAHATAK SA HUKAY NI PURISIMA

TINANONG ako ng kaibigan kong si Pepito noong isang araw kung kilala ko nang personal si PNP Chief Director-General Alan Purisima. Umiling ako at gayundin siya nang sabihing: “Sayang ang oportunidad!”
Nang tanungin ko kung bakit, ang sagot niya: “Inakala kong baka pwede niya akong i-endorso sa tao na nagbenta sa kanya ng kanyang 2013-model, bullet-proof Toyota Land Cruiser Prado sa presyong P1.5-milyon lamang. Gusto ko rin bumili sa ganoong halaga.”

Hindi man aminin ni President Aquino pero ang walang kamatayan niyang pakikipagkaibigan kay Purisima ay unti-unti siyang hinahatak sa kailaliman – sa isang walang katapusang hukay – na maaaring hindi na niya kayang akyatin muli.
Sa palagay ng marami, ang “Tuwid na Daan” na dinisenyo ni PNoy para sa gobyerno sa kanyang kampanya laban sa katiwalian ay nasasapawan ng walang sawang katapatan sa kaibigan na pinaniniwalaang tagapagligtas niya sa isang pananalakay maraming taon na ang nakalilipas.
Nilabag ni Purisima ang mga umiiral na batas nang tumanggap ng mga regalo – tulad ng hindi kapani-paniwalang “diskwento” sa pagkakabili ng kanyang Land Cruiser at ang P12-milyon konstraksyon/renobasyon ng opisyal na tahanan ng PNP Chief na tinaguriang “White House” sa loob ng Camp Crame na naging libre.
Marami ang naniniwalang paraan ito ng panunuhol. Habang nahaharap siya sa kasong plunder o pandarambong, nananawagan ang grupong Volunteers Against Crime and Corruption (VACC) na masama sa reklamo ang kanyang mga tagasuporta na pinagmulan ng mga donasyon.
Kung malinis si Purisima tulad nang sinasabi ni PNoy, dapat niyang pangalanan sa publiko ang kanyang mga donor.
Dapat suriin ng Bureau of Internal Revenue (BIR) kung ang mga taxpayer na ito ay kayang magbigay ng malaking halaga at kung sinusuportahan ito ng kanilang mga negosyo, at hindi nagpakita ng interes o nasangkot sa alinmang dati o kasalukuyang transaksyon sa gobyerno.
Nais din ng VACC na maimbestigahan ang 21-anyos na anak ni Purisima na si Rainier Von sa pagmamay-ari nito ng isang poultry farm na mahigit P90-milyon umano ang halaga sa Nueva Ecija, samantalang “wala itong kapasidad para bilhin ang naturang property.” Naniniwala sila na ginagamit siyang “dummy” para sa “tagong yaman” ng kanyang ama.

ANG gusto ni Senator Miriam Defensor-Santiago ay “itapon sa itaas” si Purisima kung hindi kayang sibakin ni PNoy ang kanyang kaibigan sa PNP.
Naaalala ko rito ang “Peter Principle” ni Peter Drucker. Ito ay isang konsepto sa management theory kung saan ang pagpili ng kandidato para sa posisyon ay batay sa ipinakita ng kandidato sa kasalukuyan niyang trabaho, at hindi sa mga abilidad na kakailanganin sa kanyang gagampanang papel.
Sa ganitong paraan, ang mga empleyado ay natitigil lang na mabigyan ng promosyon kung hindi na nila kayang magtrabaho nang maayos, at ang mga manager ay “tumataas sa lebel ng kawalan nila ng silbi.”
Kung si Purisima ay muling mapu-promote (mula PNP Chief ay maging miyembro halimbawa ng Gabinete o sa posisyong ambassador), magagampanan kaya niya nang mas mabuti ang trabaho o muling tataas “sa lebel ng kawalan niya ng silbi”?
Hindi ba ito muling pag-aaksaya sa buwis na ibinabayad ng mamamayan?



