Dahas sa dahas

Nagluluwal ng dahas ang pandarahas.
Kamakailan lang, napabalita ang pagsugod ng mahigit 3,000 biktima ng bagyong Pablo sa himpilan ng Department of Social Welfare and Development (DSWD) Region XI upang kumpiskahin ang libo-libong sako ng bigas at relief goods na matagal nang nakaimbak sa nasabing tanggapan.
Sa kabila ng organisadong pagkumpiska ng mga biktima ng bagyong Pablo sa relief goods na matagal nang ipinagkait sa kanila ng DSWD, pinatampok pa rin ng midya ang karahasan umano ng mga biktimang nagmula pa sa Compostela Valley at Davao Oriental. Sinusugan pa ito ng mga pasaring ni DSWD Secretary Dinky Soliman na “nasulsulan” lamang umano ng mga pwersang makakaliwa ang mga biktima.
Ngunit anumang pasaring ang ipukol ng DSWD sa mahigit 3,000 biktima ng bagyong Pablo, hindi nito maikukubli ang kabagalan at pagkukulang ng nasabing ahensya ng gobyerno sa pagtugon sa mga pangangailan ng mga biktima.
Sa katotohanan, ang barikadang isinagawa ng mahigit 3,000 biktima ng bagyong Pablo kamakailan na humantong sa pagkumpiska ng relief goods ay ikalawa nang malakihang pagkilos ng mga biktima upang hilingin sa DSWD na agad na ipamahagi ang bigas at laang pagkain para sa kanila. Kalakhan sa mga biktima ay nawalan ng kabuhayan at tirahan at umaasa na lamang sa relief goods upang maitawid ang bawat araw.
Sa unang pagbabarikada ng grupo noong Enero, mismong si Soliman ang nangako na maglalabas ang kanyang ahensya ng 10,000 sakong bigas para sa mga biktima. Ngunit halos isang buwan ang lumipas at napako ang pangakong bigas.
Sa halip na agad na tugunan ang batayang pangangailangan ng mga nasalanta, dahas at panlilinlang ang itinugon ng pamahalaan. Matapos ang unang barikada noong Enero, agad kinasuhan ang mga lider ng nasabing pagkilos dahil umano sa panggugulo at pag-abala sa trapiko.
Madaling sabihin na marapat lamang na maghintay ang mga biktima, at hindi katanggap-tanggap ang ginawa nilang panggugulo sa isang pampublikong opisina. Madali ring gawing palusot ang dahilang naghihintay ang DSWD ng pormal na listahan ng mga biktima bago mamahagi ng relief goods. Ngunit wala na sa lohika kung ang pagkaantala sa pamamahagi ay abot na ng tatlong buwan.
May sukdulan ang pagkamagalang ng mamamayang humihingi ng saklolo. Kung dahas ang pilit isinusubo ng pamahalaan sa mga biktimang gutom at walang tirahan, dahas rin ang isusuka at ipupukol nila pabalik sa pamahalaan.
Dahil sa katotohanan, higit pa ang pandarambong at pandarahas na pinaiiral ng estado kung ihahambing sa panandaliang pagkabalahaw ng trapiko at opisinang idinulot ng barikadang bayan.
Taon-taon mang sinasalakay ng bagyo ang bansa, hindi pa rin naisasaayos ng pamahalaan ang sistema ng pagtugon sa mga biktima ng mga kalamidad. Bagaman laging nariyan ang banta ng bagyo, patuloy pa ring pinahihintulutan ng administrasyon ang mga palisiyang sumisira sa kalikasan, na kalauna’y nagdudulot ng labis-labis na pasakit sa taumbayan.
Talamak ang pagtotroso at pagmimina sa maraming bahagi ng bansa. Sa katunayan, hindi kabilang ang may 83,000 ektaryang trosohan sa Davao Oriental, isa sa mga probinsyang nasalanta ng bagyong Pablo, sa log ban ng administrasyong Aquino. Libo-libong ektarya ng lupa din sa Campostela Valley ang hinayaan ng gobyerno na linangin bilang plantasyong pang-eksport ng mga dayuhang kumpanya.
Batbat din ng alegasyon ng korupsyon ang mga proyekto ng DSWD na dapat ay tutugon sa pangangailangan ng mga nasalanta. Batay sa mga tala, overpriced umano ang bunkhouses na ipinagagawa ng ahensya para sa mga biktima. Dalawang trabahador din ng nasabing proyekto ang lumantad at nagsabing hindi umano nila natanggap ang sinasabi ng DSWD na ibinayad nito sa kanila.
May mga ulat din ukol sa presensya ng mga sundalong Amerikano, kasama ang mga opisyal ng mga banyagang non-government office, sa mga lugar na naapektuhan ng bagyo. Sa postura ng pagtulong sa mga nasalantang Pilipino, patuloy nilang iginiit ang kakayahan nilang labagin at yurakan ang soberanya ng Pilipinas, na siya namang hinahayaan ng gobyernong Aquino.
Malayo sa Maynila ang mga biktima ng bagyong Pablo, ngunit hindi nalalayo ang kanilang karanasan sa sanlaksang mahihirap na hindi agad makabangon tuwing may dumarating na sakuna. At sa halip na tulungan silang makaahon, ipinupukol pa sa kanila ang sisi sa dahilan ng kanilang pagkasadlak sa kahirapan.
May sakuna man o wala, humupa man ang baha at bumuti ang lagay ng panahon, nananatili pa rin ang batayang mga problema ng mamamayan na hindi tinutugunan ng pamahalaan. Higit pa sa mga donasyong bigas ang hiling ng mamamayan. Nananawagan sila para sa nakabubuhay na trabaho, sa sariling lupang masasaka, sa proteksyon sa kanilang karapatang pantao.
Hindi habambuhay magtitiis ang mga Pilipino. Hangga’t hindi nila tinatamasa ang kanilang karapatan sa batayang serbisyo, hahantong at hahantong sila sa tugatog ng pananahimik—at darating ang panahon kung kailan sisingilin at babawiin nila ang matagal nang dapat ay sa kanila.



