BIDA KA!: Libreng kolehiyo
By Bam Aquino November 3, 2016 Mga bida, isa sa mga mahalagang panukalang batas na ating isinusulong bilang chairman ng Committee on Education ay ang libreng edukasyon sa state universities and colleges (SUCs). Maliban sa inyong lingkod, lima pang senador ang nagsumite ng panukalang gawing libre ang pag-aaral sa SUCs.
Magkakaiba man ang nilalaman at detalye ng mga panukalang ito, iisa lang ang direksiyon na tinutumbok ng mga ito – ang bigyan ng libreng pag-aaral sa SUCs ang mga kapus-palad nating mga kababayan na nais magtapos ng kolehiyo. Noong nakaraang Miyerkules, nagsagawa ng pagdinig ang ating kumite sa mga nasabing panukala. Ang pagdinig na ito ay dinaluhan ng iba’t ibang sektor na nagbigay ng kanilang komento at suhestiyon ukol sa panukalang batas.
Nagpahayag ng pangamba ang ilang sektor, lalo na sa pag-alis ng mga estudyante mula pribadong paaralan kapag ginawang libre ang tuition sa SUCs.
Isa pang pangamba ay kung paano epektibong ipatutupad ang panukala. May mga nagsabing dapat naka-target siya sa tipo ng kurso at may iba namang nagpanukala na nakatuon siya sa kakayahan ng estudyante na magbayad.
May nagbanggit naman na maging may kaya man o wala, basta nasa loob ng SUCs, ay dapat libre na ang edukasyon.
Maliban sa tuition fee, pabor din ang iba na isama sa saklaw ng panukala ang miscellaneous expenses, living expenses at iba pang bayarin upang lubos na makatulong sa mga nangangailangan.
Ito ang ilan lang sa mga isyu na kailangang resolbahin upang matiyak na matutupad nito ang hangarin nating mabigyan ng libreng edukasyon sa kolehiyo ang mahihirap ngunit determinado nating mga kababayan.
Kaya nakatakda pang magsagawa ng ilang technical working group ang kumite kasama ang iba’t ibang sektor upang mapag-usapan at maplantsa ang mga mabusising isyu.



