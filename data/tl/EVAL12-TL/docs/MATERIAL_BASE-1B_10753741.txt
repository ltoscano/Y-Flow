HOLY DAYS ANG HOLIDAYS

PARA sa mga debotong Kristiyano, Kalbaryo ang nag-iisang destinasyon sa mga sagradong araw ng Kuwaresma. Marami ang daragsa sa mga simbahan para sa Visita Iglesia o maglalakbay sa iba’t ibang probinsya para sa ispirituwal na pagmumuni-muni.
Bagama’t may ilan din, sa moderno na ngayong panahon, ang nagagawang magtampisaw sa mga beach, umaasa ang Firing Line na maisapuso ang panahon ng pagsisisi kahit saan—kahit pa sa karaniwan nang magulong kalsada ng mga lungsod.
Gayunman, dumarami ang mga Filipino na itinuturing ang holy days bilang holidays, isang mahaba-habang bakasyon mula sa pas!!pasang survival sa ngayo’y pahirapang buhay.
Pangkaraniwan na lang ang sakripisyo para sa marami sa atin na nabuhay para magtrabaho at nagtatrabaho para mabuhay.
Sa ilang probinsya na nasalanta ng bagyo o ng labis na tagtuyot, ang hindi pagkain ng tatlong beses sa isang araw ay masasabing isang masakit na katotohanan kaysa isang paraan ng paggunita sa mga pasakit at pagkamatay ni Hesus.
Hindi ba’t maitutumbas na sa mga hagupit at latay ng latigo ang pagtitiis sa masisikip at maruruming kalsada ng Metro Manila habang mistulang nakikipagsayaw sa kamatayan sa pakikipagpatintero sa mga humaharurot na bus? Hindi pa ba sapat na pahirap ang pagbabasa ng mga balita tungkol sa maramihan at walang pakundangang pagpatay, pangga-gang rape at mga katiwalian sa gobyerno?
Nitong mga huling linggo, halos nakukulili na ang ating mga tainga sa sunod-sunod na pagkakabunyag ng mga anomalya sa gobyerno at pagnanakaw sa kaban ng bayan. Ito siguro ang dahilan kung bakit marami sa ating mga Kristiyano ang mas pinipiling tumakas kahit panandalian lang at isantabi ang ating mga tungkuling ispirituwal tuwing Semana Santa.
Naniniwala marahil tayo na maiintindihan tayo ng Diyos. Pero mas mainam pa rin kung pagsisikapan natin na mapabilang ang ordinaryong araw na ito sa kalendaryo ng mabubuti nating nagawa para sa langit.



