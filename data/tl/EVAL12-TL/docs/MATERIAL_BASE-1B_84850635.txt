
BAKIT DI BASTA NAGKAKANSELA NG KLASE ANG MARIKINA?

KADA matinding buhos ng ulan, andyan na agad ang mga nagtatanong kung may pasok o wala.
Nangunguna na ang media, mga mag-aaral at mga magulang.
Kadalasa’y pipitikin pa kami ng mga anchor sa radyo na, “bakit hindi pa nag-aanunsyo ang Marikina? Natutulog yata ang mayor?” O, “pinag-aaralan pa yata kung magsususpinde o hindi.”
Marami rin kaming natatanggap na pagbabatikos at trash talk mula sa mga netizen. Kesyo, saka pa lang kami mag-aanunsyo o magsususpinde kapag nakapagbihis na sila para sa school, atbp.
Hindi n’yo ba napapansin na masyado nang nasasanay ang mga estudyante na konting ulan lang, no classes na agad?
Noong panahon namin, bihira ang magsuspinde ng klase. Tala-gang lulusong kami sa baha para lang makarating sa school kahit na basang-basa na kami. Naniniwala ako na ang mga ganitong pahirap na naranasan ay nakatulong sa pagpatibay ng pagkatao namin. It builds character, ika nga.
Eh, paano naman ang mga kabataan ngayon? Ano ang itinuturo natin sa kanila kapag ganitong ma-dalas ang suspensyon ng klase dahil sa mga banta ng habagat?
Baka mali na ang pagpapalaki natin sa kanila? Baka lalaki silang mahina ang dibdib at ‘di sanay sa hirap ng buhay?
Napagdesisyunan namin dati sa Marikina, sa isang pagpupulong ng mga department head, mga halal na opisyal, mga hepe ng mga ahensya, atbp … na bilang polisiya ay hindi namin kukunsintihin ang mga mag-aaral sa pagkakansela ng mga klase nang wala namang dahilan.
Ang mga pamantayan na napagkasunduan namin tungkol sa pagkansela ng klase ay:
1\. Kapag malakas ang buhos ng ulan at magpapatuloy pa ito. Ini-iwasan po natin na maulanan at magkasakit ang mga bata;
2. Kapag mataas na ang tubig sa ilog at may banta nang malawa-kang pagbaha at kakailanganin ang mga paaralan bilang evacuation center, at;
3\. Kapag may mga binabahang lansangan na pahihirapan ang pagpasok ng mga mag-aaral.
Kaya bihira kaming magkansela ay: 1. Dahil bibihira naman na umapaw ang ilog-Marikina sa critical level nito, 2. Ilan lang ang binabahang kalsada tulad ng Aquamarine, Katipunan, Russet, Olive at marami namang alternative routes, at 3. Kawawa ang mga bata dahil babawiin din nila ‘yan sa make-up classes tuwing Sabado.
Kadalasan kasi ay ini-expect ng media at publiko na bandwagon effect ang pagkansela ng klase.
Hindi po porke nagkansela na ang karamihan sa siyudad ng Metro Manila ay dapat na ring walang pasok sa Marikina.
Iba-iba po ang local conditions. Kaya nga ipinaubaya na sa mga mayor ang desisyon ng pagkansela dahil mas alam nila ang situwasyon sa kanilang lugar.
Huwag po sanang gaya-gaya sa ibang LGU o pressure mula sa media ang maging basehan ng pagkansela ng klase.



