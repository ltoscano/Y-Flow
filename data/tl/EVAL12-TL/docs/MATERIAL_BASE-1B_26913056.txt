KALAWANGING BARIL, PALYADONG BALA

BIBIGYANG-DAAN ng PAKUROT ang text message ng isang miyembro ng Civilian Armed Forces Geographical Unit na nais maipaabot sa pamahalaan ang kanilang karaingan.
Narito ang ilang bahagi ng mensahe na isinaayos na bago ilathala. “Mam, magandang araw po. Hihingi po sana kami ng tulong sa inyo na maiparating sa Pangulo ng bansa at sa Armed Forces of the Philippines na isaayos naman ang aming mga gamit tulad ng baril, bala at iba pang gamit sa aming pagtupad sa tungkulin.”
Hiling ng texter na mapalitan ang kanilang gamit na baril na Garand at Carbine dahil pawang kinakalawang na raw ang mga ito. Hindi rin naman daw sila nakapagpa-practice na magpaputok ng kanilang mga baril dahil sa kakulangan ng mga bala.
“Paano po kapag bilang sa encounter ay magloko ang aming baril? Tiyak na bangkay na lang po namin ang ihahatid sa aming pamilya.”
Mukhang may katwiran naman ang CAFGU na kumuha ng atensyon ng inyong lingkod. Sabi pa ng CAFGU na ito, sila ang front liners sa paglilibot sa mga liblib na lugar upang mapanatili ang katahimikan at kapayapaan sa lugar na kanilang kinalalagyan.
Sila ang nagbibigay ng impormasyon sa sundalo na umaayuda sa kanila sa pagtupad sa tungkulin. Dapat ay mabigyang kasiguruhan din naman ng pamahalaan lalo na ng administrasyong Aquino ang kanilang mga pangangailangan sa pagtupad sa kanilang tungkulin at pagbibigay proteksyon sa sarili at mamamayan.
Nawa’y mapalitan na raw ang kanilang mga kalawanging baril at namamalyang bala para hindi naman malagay sa balag ng alanganin ang kanilang buhay.
Hindi lang naman daw ang pangangalaga ng buhay ng mamamayan ang kanilang ginagawa subalit maging ang kapaligiran ay kanilang pinangangalagaan at binabantayan, tulad ng kagubatan at baybaying dagat.
Malaking bahagi ang ginagampanan ng CAFGU, anang texter sapagkat hindi nila kinakalinga ang illegal loggers at sila rin ang tagapag-ulat laban sa mga sumisira ng coral reefs sa karagatan.
Aba’y mukhang may katwiran naman ang CAFGU na ito na humihiling na ayusin ang kanilang mga kagamitan sa pagtupad sa tungkulin. Nakakahiya naman kasi ang pamahalaan natin na mas magaganda pa at mas matataas na uri ang baril na kayang bilhin ng mga rebelde kaysa sa naipagagamit ng pamahalaan sa mga nagmamantine ng kapayapaan at kaayusan ng bayan.
Aba’y magising na ang pamahalaan lalo na ang nasa Malakanyang na talagang napag-iiwanan na ang AFP at Philippine National Police ng mga rebelde at kriminal sa mga makabagong kagamitan.
Wala na bang gagawin ang nasa Palasyo kundi unahin ang paglago ng pera nila sa negosyo, bangko at bahay. Talaga bang nasa utak na lang nila ang pagpapalobo ng laman ng kanilang bulsa? Kawawang Juan dela Cruz.



