Pamahalaang panlalawigan ng Bulacan, tuturuang mag-Nihonggo ang mga nars na nais magtrabaho sa Japan

February 10, 2016 Shane F. Velasco

LUNGSOD NG MALOLOS, Peb.10 (PIA) -- Mag-a-alok ng anim na buwang training course sa Nihonggo ang pamahalaang panlalawigan ng Bulacan para sa mga kababayang nars na nais magtrabaho sa Japan. Sa isang panayam, sinabi ni Provincial Youth, Sports, Employment Development Office head Elizabeth Alonzo na napakadaming kailangang nars sa Japan pagkat nagsitanda na ang mga propesyunal na Hapon at wala nang mag-a-alaga dahil propesyunal na rin ang mga anak nila. Ang problema aniya sa dami ng kailangan e kakaunti ang nag-a-aplay dahil nahihirapang pumasok pagkat ang pinakaunang requirement ay dapat marunong magsalita ng Nihonggo. Katuwang ang Japan International Cooperative Organization, idaraos ang pagsasanay sa Montessori School sa Alido Heights Subdivision, barangay Bulihan sa lungsod ng Malolos. Dagdag pa ni Alonzo na ang mga interesado ay inaabisuhang makipag-ugnayan agad sa kanilang tanggapan na nasa Gusaling Blas Ople sa Capitol Compound. Prayoridad nila na makapagpadala ng unang isang libong rehistradong nars na marunong magsalita ng Nihonggo sa Kyoto na dating kabisera ng Japan. (CLJD/SFV-PIA 3)



