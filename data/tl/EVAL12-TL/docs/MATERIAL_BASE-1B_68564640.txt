
Paalala sa mga OFW NAKALULUNGKOT ang balitang isa na namang drug mule na Overseas Filipino Worker (OFW) ang inaresto ng mga otoridad sa Hong Kong. Ito ay sa kabila ng mga kaliwa’t kanang paalaala sa ating mga OFW at turista na huwag makisawsaw sa illegal drug trade. Ngayon nga, pati si BOC-NAIA district collector Edgardo Macabeo ay nananawagan sa ating mga kababayan na huwag tumanggap ng mga padalang package mula sa mga ’di kilalang tao. Madalas kasi ay ginagamit ng mga sindikato ang mga OFW at turista bilang mga drug mule. Kung minsan, ang iba ay alam nilang droga ang laman ng mga padalang pakete. Nasisilaw sila sa laki ng bayad sa isang drug courier. Sa totoo lang, maraming kababayan nating drug mules ang nakakulong ngayon sa iba’t ibang parte ng mundo. Karamihan sa kanila ay naghihimas ng malamig na rehas sa China, Hong Kong at iba pang bansa. Sinabi ni Collector Macabeo na ang nahuling kababayan natin sa Hong Kong ay isang domestic helper. Ayon sa report, ang 29-year-old na Pinay ay nahulihan ng dalawang kilong cocaine na nakalagay sa kanyang mga sapatos. “I caution our countrymen who are coming in and out of the country to be wary of accepting packages intended to be delivered in the Philippines or in their destination. This way, they will stay out of trouble,” dagdag ni Macabeo. Ang masakit pa, lalong kawawa ang drug mule na mahuhuli sa mga bansang may death penalty, kagaya ng China. Sa Lunes, December 15, ay magkakaroon na ng “exact toll fee” lanes sa South Luzon Expressway (SLEX) at Metro Manila Expressway. Ayon sa San Miguel Corp.-backed operators ng SLEX at Skyway na ang “exact toll fee” lanes ay naglalayong mapaganda ang daloy ng trapik sa dalawang expressway. Ang pagkakaroon ng nasabing lane ay inaasahang makababawas ng “waiting time” sa mga cash toll booth. “By implementing this policy, we hope that more motorists will make it a habit all-year round to prepare the exact toll and use these express lanes, so they don’t have to spend more time than they need to, lining up at the toll plazas,” sabi ni Manuel Bonoan, presidente at chief executive officer ng SLEX at Skyway operators South Luzon Tollways Corp. at Skyway Operations Maintenance Corp. Pero niliwanag ng San Miguel Corp. na ang drayber ng mga sasakyang magkamaling pumasok sa “exact toll fee” lane ay susuklian pa rin. Ang pagkakaroon ng nasabing special lanes ay parte ng programa na i-modernize at i-improve ang toll payment system at gawing kaaya-aya ang paglalakbay sa mga expressway. Balak ding dagdagan ang bilang ng mga tinatawag na ambulant teller sa mga “busiest toll plaza.” Hindi maikakaila na ang isang dahilan ng mahabang pila ng sasakyan sa mga toll plaza ay ang mga drayber na naghihintay ng mga sukli. Kinakailangang magpatupad ng mga kahalintulad na proyekto para matugunan ang problema, lalo na sa panahon ng Kapaskuhan, kung kailan lumolobo ang bilang ng mga sasakyang gumagamit sa SLEX at Skyway. Maganda ang proyekto, ’yun nga lang, dapat ay huwag nang suklian ang mga dadaan sa “exact toll fee” booths dahil siguradong gagamitin ito ng mga magugulang at mga tuso nating kababayan. Sa isang linggo ay magsisimula na naman ang “simbang gabi” sa mga simbahang Katoliko. Magiging abala na naman ang ating kapulisan sa pagbabantay sa paligid ng mga simbahan para pangalagaan ang kapakanan ng mga magsisimba. Kailangang paigtingin pa ng mga otoridad ang kampanya laban sa kriminalidad, lalo na ngayong Kapaskuhan. Dahil sa nararanasang kahirapan, kawalan ng trabaho at patuloy na pagtaas ng presyo ng pangunahing bilihin sa buong bansa, dumarami ang mga taong napipilitang magnakaw, mang-holdap at mandukot para lang may maipakain sa pamilya. Pero hindi ito dahilan para gumawa ng mga bagay na pagsisisihan sa huli. Kung minsan, kasalanan din kasi ng iba nating kababayan kung bakit sila nabibiktima ng mga holdaper, mandurukot at snatcher. Sa kabila ng paglipana ng mga masasamang loob, marami pa rin ang nagdadala ng mga mamahaling gamit kapag sila’y lumalabas sa bahay. Kung baga, lalo lang nila tinutukso ang mga holdaper at isnatser. Walang mawawala sa atin kung hindi tayo magsusuot o magdadala ng mga mamahaling bagay kapag tayo’y namamasyal o namimili. Sa totoo lang, mitsa pa ng buhay ’yan dahil ang ibang masasamang loob, bigla na lang namamaril o nananaksak para hindi na makapalag ang kanilang biktima.



