Pagdiriwang ng Buwan ng Nutrisyon sa Bulacan, nakapokus sa unang 1,000 araw ng bata

July 13, 2016 Vinson F. Concepcion

LUNGSOD NG MALOLOS, Hulyo 13 (PIA) -- Nakapokus sa kahalagahan ng tamang nutrisyon at pangangalaga sa unang 1,000 araw ng bata ang selebasyon ng Buwan ng Nutrisyon sa Bulacan ngayong Hulyo. Ayon kay Provincial Social Welfare and Development Office Head Rowena Tiongson, ang pagdiriwang ay naglalayong itaas ang kamalayan ng publiko sa kahalagahan ng tamang pagpapakain sa mga sanggol, partikular sa paraan ng pagpapasuso para sa malusog na paglaki nito. Kabilang sa mga aktibidad ngayon buwan ang mga nutrition caravan and forum, cooking demo, at radio guesting. Sa isang pahayag, sinabi ni Gobernador Wilhelmino Sy-Alvarado na ang selebrasyon ay isa sa mga magagandang paraan upang gisingin ang kamalayan ng mga Bulakenyo ukol sa kahalagahan ng tamang nutrisyon ng mga sanggol at maiwasan ang pagtaas ng kaso nito. Inilahad ni Alvarado na ilulunsad ng Pamahalaang Panlalawigan ang programang “Bayanihan sa Pagsugpo ng Malnutrisyon” na naglalayong makatulong sa malusog na paglaki ng mga bata sa pamamagitan ng serbisyong pangkalusugan, gayundin ang layunin na magtaguyod ng matibay na pagtutulungan sa pagitan ng lokal na pamahalaan at ng komunidad. Ang Bulacan ang mayroong pinakamababang prevalence rate ng malnutrisyon sa Gitnang Luzon. (CLJD/VFC-PIA 3)



