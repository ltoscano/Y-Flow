
TURUAN SA PORK BARREL SCAM AT MGA PULIS PATOLA

SA palagay ba ninyo ay maililigaw ninyo ang taumbayan sa paglalakad nito tungo sa katotohanan ukol sa kontrobersya sa pambababoy sa kanila at sa kanilang salapi?
Tanong ito, mga Bro, sa mga opisyal ng bayan na naghahalo ng balat sa tinalupan ukol sa pork barrel scam sa iba’t ibang anyo para itago ang kanilang pagkakasangkot dito.
Kabilang sa pork barrel ang Priority Development Assistance Fund, Presidential Social Fund, Disbursement Accelaration Program, reenacted budget at iba pa.
SI GLORIA ANG MAY SALA
Habang pinipitpit sa yagbols ang mga nasa Palasyo ukol sa umano’y panunuhol o pagbibigay ng insentibo sa mga kongresman at senador sa pag-convict noon kay dating Chief Justice Renato Corona ukol sa tagong yaman nito, nagtuturo naman sila ng iba na siyang may mga ginawang kababalaghan habang nasa poder ang mga ito.
Pinag-iinitan si Aling Gloria sa pagmamaniobra umano nito sa pambansang badyet sa pamamagitan ng reenactment dito upang makaipon ito ng nasa P1 trilyon na pangontra sa mga pag-aaklas o impeachment laban sa kanya.
Namudmod umano sina Aling Gloria ng mga dambuhalang salapi noon para mapigilan ang mga kongresman na mang-impeach sa kanya at maaaring nasa likod pa umano sila sa paninira sa Tuwid na Daan.
Kung ano-ano rin umano ang ginawang “realignment” o panrarambol sa pambansang badyet at ibinuhos ang daan-daang milyong piso sa mga kuwestiyunableng proyekto o programa.
PDAF-DAP ‘DI KASALI
Habang binibira sina Aling Gloria, panay rin ang pagpo-Poncio Pilato ng mga nasa Palasyo sa PDAF at DAP na umano’y ginawang suhol sa mga senador at kongresman laban kay Corona.
Bukod umano sa pagiging ligal at konstitusyonal ng PDAF at DAP, nagagamit din umano ang mga ito sa totoong serbisyong bayan.
Wala kaming iskam, sabi nila, sabay hugas ng kamay… Poncio Pilato style.
Kung meron man, 10% na lang at hindi na gaya ng 20% tulad noong panahon daw ni Aling Gloria. “Hindi naman ibinulsa lahat.” Hehehe!
NANGHINGI SILA
Bukod sa pambabalibag ng bato sa kanila at paghuhugas-kamay sa korapsyon, pandarambong at panunuhol, ipinipilit din ng mga taga-Palasyo na ‘yung mga nabigyan ng DAP ay talagang nanghingi.
Bahala nang sumalag dito si Sen. Bongbong Marcos at si ex-Senator Joker Arroyo na pumapalag sa pagkakaroon umano nila ng DAP kaugnay ng impeachment nang ‘di nila nalalaman.
Unang pumalag si Bongbong sa P100M na DAP na ipinangalan sa kanya. Sumunod si Joker sa P47M DAP na hiningi umano niya.
Malugod lang umanong ibinigay sa kanila ng Palasyo ang kanilang “request.”
PRES’L SOCIAL FUND AT PDAF
Dahil sa malaking pagdududa sa paghawak sa pork barrel na PDAF, DAP at reenacted budget ng nakaraan at kasalukuyang mga nasa Palasyo, pinagdududahan na rin ang paghawak ng Palasyo ng minimum na P450 bilyong Presidential Social Fund.
Kasali na rin dito ang PDAF na pilit na pinabibitiwan mismo ng Palasyo sa Korte Suprema na nag-isyu ng temporary restraining order laban dito.
Halos wala nang naniniwala na panay sa kapakinabangan ng taumbayan ang pagbubuhusan ng PSF at PDAF lalo’t mabilis na lumalapit ang halalang 2016 na gustong kopohin ng mga taga-Palasyo.
Suspetsa ng mga kalaban ng mga taga-Palasyo, gagamitin lang umano ang mga dambuhalang pondong ito para sa pulitika at consuelo de bobo lang ang para sa taumbayan.
Kagaya rin umano ito sa mahigit P4.4 bilyong PDAF-DAP na ginamit laban kay Corona sa kasong impeachment noong huling mga buwan ng taong 2012.
Nagamit din umano ang P4.4B bilang pondo o panggastos ng mga senador at kongresman sa nalalapit noon na halalang 2013.
KATOTOHANAN
Ano ngayon ang totoo at sino ang nagsasabi ng totoo?
Ang maganda ay pakinggan ang boses ng taumbayan lalo’t nagiging malaya ang mga pahayagan, broadcast media at internet sa paghahatid ng sari-sari at buhol-buhol na mga pahayag ng mga politiko ukol sa binabalasubas na salaping bayan at katarungan.
Kung ano ang mapag-usapan, desisyon at aksyon ng taumbayan, sana sundin ang mga ito ng mga kinauukulan. At hindi magmaniobra ang mga ito para maitago o kaya’y palabuin ang katotohanan kagaya ng tubig-baha sa habagat at bagyo.
PULIS PATOLA
Hindi naman nagpapahuli ang mga pulis-patola sa eksena. Kung paano nagkaligaw-ligaw ang taumbayan sa Tuwid na Daan, ganito rin ang nagaganap sa hanay ng mga pulis.
Akalain mo bang pilit na pinagaganda at pinapopogi ng mga hepe ng kapulisan ang kanilang mga ulat ukol sa krimen sa kani-kanilang nasasakupan. Sabi, kontrolado, napipigilan at nasosolb ang mga krimen
‘Yun pala, kabaligtaran ang mga nagaganap.
MABILIS PA SA KIDLAT
Ang masama pa, kung isasama lang sa ulat ng pulis at ulat ng taumbayan ukol sa mga pulis, buong katotohanan ang bilis ng mga pulis sa pagresponde sa mga krimen.
‘Yun bang sa oras na nagaganap ang krimen, naroroon agad ang mga pulis at mabilis pa ang mga ito sa kidlat.
Ano nga naman ang aasahan mo sa mga kotong cop, bangketa o hulidap cop, tagatanim ng mga ebidensya at pulisan?
Nasisira tuloy pati ang ngalan ng mga malilinis at tunay na naglilingkod na mga pulis.



