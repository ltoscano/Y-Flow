SA ILOCOS ILIBING! By Dindo Matining June 23, 2016
“Ang mga Marcos dapat tuparin nila ang pangako nila na ang labi ni Marcos ay ililibing nila sa Ilocos Norte.”
Ito ang isinatinig kahapon ni Communist Party of the Philippines (CPP) founder Jose Ma. ‘Joma’ Sison sa isang video call session sa Davao City.
Matatandaang pumayag si noo’y Pangulong Fidel V. Ramos, pinsan ni yumaong strongman Ferdinand Marcos, na maiuwi sa Pilipinas ang mga labi ng dating pangulo sa ilalim ng mga kondisyong: 1) wala itong stopover sa Maynila at idederetso sa Ilocos Norte (na nasunod); 2) na hindi ito bibigyan ng 21-gun salute bagkus ay “he (would) be given the honors befitting a major of the armed forces” (hanggang ngayon ay wala namang 21-gun salute na ibinibigay kay Marcos); at 3) agad itong ililibing sa Ilocos Norte habang hindi pa nakakapagpasya ang pamilya kung saan nila ito nais ihimlay (hindi natupad dahil hindi pa rin ito inililibing hanggang ngayon). Sa kanyang opinyon, sinabi kahapon ni Sison na hindi dapat igiit ng mga Marcoses na ilibing ang labi ng dating diktador sa Libingan ng mga Bayani.
“Ang mga Marcos, dapat tuparin nila ang pangako nila na ang labi ni Marcos ay ililibing nila sa Ilocos Norte. Sa palagay ko nakalibing na iyon, wax na lang ang nakalitaw,” ani Sison.
Gayunpaman, sinabi rin ni Sison na hindi naman siya talagang kontra sa paglibing kay Marcos sa Libingan ng mga Bayani dahil hindi naman niya kinukonsidera na lahat ng nakalibing dito ay bayani.
“At their own risk, pwede na nilang ilagay sa libingan ng maraming traydor. Hindi naman mga bayani ang lahat ng nandoon eh,” ayon kay Sison.
Nauna nang sinabi ni President-elect Rodrigo Duterte na agad niyang ipalilibing si Marcos sa Libingan ng mga Bayani sa sandaling maupo siya sa Malacañang.



