
SWERTE NI NAPOLES; MALAS SI PNOY

Tweet

LAKING tuwa siguro ni Janet Lim-Napoles nang tumama ang bagyong Yolanda sa bansa.
Sa halip kasi na sa kanya napupunta ang atensyon ng publiko, mapa-politiko man o ordinaryong mamamayan ay napunta ang atensyon ng taumbayan sa mga lugar na dinaluyong ni Yolanda na kung saan umabot na sa halos 4,000 katao ang naitatalang namatay.
Maging ang mga senador ng bansa na nasasabit ang pangalan kay Napoles ay nakahinga siguro ng maluwag lalo’t higit sina Juan Ponce Enrile, Jinggoy Estrada at Bong Revilla.
Ang tatlo kasing senador ang nakapagtala ng may pinakamalalaking nabigay na pondo sa mga NGO ni Napoles na kung saan ang isip ngayon ng taumbayan ay napunta lahat sa kurakutan.
Kung natutuwa sina Enrile, Estrada at Revilla ay malungkot naman ang mga gustong magpapogi gamit ang isyu ng pork barrel at si Napoles dahil nawalan sila ng pagkakataon para sumakay sa isyu.
Nariyan ang mga magagaling na mambabatas na may balak sa 2016 election na sina Senador Alan Peter Cayetano at Chiz Escudero.
Sila kasi ang umaangat kapag mayroong ganitong talakayan sa Senado dahil bilang mga abogado ay alam nila ang dapat itanong, lalo na sa usapin ng pamimiga ng katotohanan.
‘Yan ngayon ang buwenas ni Napoles dahil napunta sa gobyernong Aquino ang atensyon o kundi man ay ang galit ng taumbayan.
o0o
Kung si Napoles ay nagpipiyesta ay tiyak namang sobra ang lungkot ni PNoy.
Bilang Pangulo kasi ng bansang ‘Pinas ay siya lahat ang sasalo ng sisi dahil sa naging kabagalan at kapalpakan ng kanilang operasyon para maisalba at maibangon agad ang ating mga kababayan sa lugar ng Visayas at Palawan.
Sa bigat ng perwisyong dulot ni Yolanda ay talaga sigurong kahit si Superman ay susuko at ito ay kitang-kita naman natin sa mga kuha ng iba’t ibang TV network. Siguro ang nasa isip ngayon ni PNoy ay bakit siya pa ang inabutan ng ganitong kalaking pagsubok gayong maganda na sana ang itinatakbo ng bansa lalo na sa aspeto ng pag-angat ng ekonomiya.
Maging ang mamamayan at international community ay hanga na sana sa palakad ni PNoy pero dahil nga sa bagyong Yolanda ay nawala nang parang bula ang ipinunla ng anak ni Tita Cory na good governance at campaign against corruption.
Walang choice si PNoy kundi harapin at pag-ibayuhin ang pagresponde sa naturang delubyo kaya’t sana’y iwas-iwasan na niya ang paninisi sa ibang opisyal ng pamahalaan, lalo na sa ‘di niya kapartido dahil hindi ito nakatutulong sa kanyang imahe bilang Pangulo.



