Asawa ni Sunshine, ipinaliwanag sa mga anak ang pagkakamali By GORGY RULA November 7, 2016
NAGPIPIGIL pa rin si Timothy Tan sa mga sagot niya nang nakapanayam namin sa radio program naming Showbiz Talk Ganern sa DZRH nu’ng Biyernes nang gabi.
Tinanong namin ang mga gusto naming malaman, pero may ilang tanong na hindi niya sinagot.
Tumanggi ang 31-year old estranged husband ni Sunshine Dizon na sagutin ang tungkol sa kanila ni Clarisma Sison. Magkakilala sila at hanggang doon lang muna ang puwede niyang sabihin.
“Siguro, ‘yung isyung iyun hindi ko pa maaring sagutin dahil may ongoing na case sa prosecutor’s office, baka magkaroon ng conflict kaya pasensya na po muna.
“Pero time will come masasagot ko rin po lahat na mga tanong ninyo,”pahayag ni Timothy.
Tungkol sa balak niya noong pag-file ng annulment, hindi niya kami sinagot. Mas mabuting mag-focus daw muna sa mga kasong nakasampa na.
“Isa pa pong bagay ‘yan na sa ngayon ay hindi ko pa po sagutin at baka magkaproblema.
“May mga ganu’ng talks din naman po noon, pero sa ngayon hindi ko lang po napagbigyang pansin dahil po sa may nag-arise na panibagong problema,” saad ni Timothy.
Okay na siyang nagkakausap sila ni Sunshine para sa mga bata. Nakikita at nakakasama niya ang mga ito regularly kaya okay raw silang mag-asawa.
“Mixed emotions po ang nararamdaman ko ngayon. Syempre, worried din ako dahil may ongoing case. Pero nag-uusap kami ni Shine para lang sa ikabubuti ng mga bata.
“Pero never po kami nag-usap tungkol sa case para siyempre hindi na po magkaroon ng ibang ibig-sabihin. More on pag-uusap po namin para sa ikabubuti ng mga anak namin,” pahayag ni Timothy.
Doon niya ipinapaliwanag sa mga bata ang kalagayan ng kanilang pamilya at unti-unti raw nilang naintindihan.
Pero ang gusto syempre ng mga bata ay magkabalikan sila. “Alam mo naman, mga bata, masyadong maraming tanong.
“So, ini-explain ko na lang sa kanila na may mga bagay na kailangang pagdaanan para matuto tayo.
“Kung ‘yung nangyari man sa amin ng Mommy nila, siguro, naging isa sa pinakamahirap ‘yun na sana, hindi umabot sa ganu’n.
“Pero syempre, nagkakamali tayo. May mga ganu’ng pangyayari. So far, maayos na kami ng mga bata ngayon,” saad pa ni Timothy.
May mga bagay na nami-miss niya at bahala na raw ang Diyos kung ano ang kahihinatnan ng pinagdadaanan nilang mag-asawa.
“Syempre, ‘yung bonding namin as a family.
“Yung mga ganu’ng bagay po. Siyempre, kahit na sino po naman siguro eh sa tagal ng pagsasama namin, talagang mami-miss ko rin po ‘yun,” sagot ni Timothy sa tanong namin kung ano ang nami-miss niya pagkatapos nilang maghiwalay ni Sunshine.
Naniniwala si Timothy na darating ang araw na lalabas ang buong katotohanan kaya, hindi na lang daw niya pinapansin ang mga namba-bash sa kanya.
Pahayag ni Timothy, “Hindi ko naman talaga sila pinapansin dahil alam ko naman po sa sarili ko kung ano talaga ang mga totoong nangyari at mga totoong pangyayari.
“At ang mga sinasabi nila, alam ko rin sa sarili ko na hindi sila totoo kaya hindi ko na lang sila pinapansin.”



