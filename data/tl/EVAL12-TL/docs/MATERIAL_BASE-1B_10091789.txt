Mga PWD, IP sinanay sa bamboo handicraft processing

SSeptember 30, 2016

LUNGSOD NG KORONADAL, South Cotabato, Set. 30 (PIA) â€“ Sinanay kamakailan ng Forest Products Research and Development Institute (FPRDI) ng Department of Science Technology (DOST-FNRI) ang 53 mga persons with disability, mga benepisyaryo ng 4Ps at mga residenteng Blaan ng Koronadal sa paggawa ng mga handicraft gamit ang kawayan at iba katulad na mga materyales.

Ang mga kalahok sa apat na araw na hands-on workshop ay mga miyembro ng PWD organizations sa lungsod na Tunay na Gabay ng may Kapansanan na Organisado at Determinado sa Buhay (TUNGKOD SA BUHAY) at Association of Nationalist Differently Able Person (ANDAP), mga benepisyaryo ng Pantawid Pamilyang Pilipino Program at mga residenteng Blaan.

Sinabi ni DOST 12 Regional Director Zenaida Laidan na layon ng Bamboo Handicraft Processing Training na maisulong ang paggamit ng kawayan at iba pang produkto ng kagubatan sa paggawa ng mga handicraft tulad ng mga home decor at mga furniture.

Sakop ng training ang product development, mixed media concept, basic finishing techniques at machine operations.

Ayon naman kay Koronadal City Administrator Cyrus Urbano, kailangan ng mga kalahok ang pagsasanay upang makapagtayo ng kabuhayan, lalung lalo na at marami sa kanila ay benepisyaryo rin ng isang proyekto ng Department of Trade and Industry na para sa pagtatayo ng bamboo processing center at bamboo nursery.

Napag-alaman din na magbibigay ng P3 milyong ayuda ang DOST sa mga kalahok upang makakapagsimula ng negosyo gamit ang natutunan sa pagsasanay.

(DEDoguiles-PIA 12)



