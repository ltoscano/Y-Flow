Glaucoma no. 3 sanhi ng pagkabulag ng mga Pinoy
(Pilipino Star Ngayon) | Updated April 5, 2015 - 12:00am

MANILA, Philippines - Ang glaucoma na isang uri ng sakit sa mata ang pangatlo sa dahilan ng pagkabulag ng mga Filipino.
Dahil dito kaya inihain ni Sen. Miriam Defensor-Santiago ang Senate Bill 2667 na layong magkaroon ng programa upang maengganyo ang mga Filipino na sumailalim sa glaucoma screening para maiwasan ang pagkabulag.
Ayon kay Santiago, kalimitang hindi na naibabalik ang paningin ng isang taong nabulag dahil sa glaucoma.
Iniulat ng Philippine Glaucoma Foundation at Philippine Glaucoma Society na ang glaucoma ang ikalawa sa pangunahing dahilan ng “irreversible blindness” sa mundo. Tinatayang aabot sa 60.5 milyon tao sa mundo ang may glaucoma habang 8.4 milyon ang nabulag ang dalawang mata.
Ayon sa Glaucoma Society, ang glaucoma ay nagiging sanhi ng dahan-dahang pagkasira ng optic nerve. Ang optic nerve ang cable na nagkokonekta sa mata at sa utak.
Kapag nasira na ang optic nerve lumiliit ang visual field hanggang sa humantong sa pagkabulag.

Taliwas sa pagkabulag na sanhi ng katarata na maaring maibalik ang paningin pagkatapos ng operasyon, ang paningin na nasira dahil sa glaucoma ay hindi na maaring ibalik.
Ang glaucoma ay maaring maranasan ng kahit anong edad pero mas nakikita ito sa mga indibiduwal na may mataas na intraocular pressure (eye pressure); may history ang pamilya ng glaucoma; 45 pataas ang edad; may nauna ng eye injury; gumagamit ng chronic steroid; may diabetes mellitus; mga taong may lahing Chinese. (Malou Escudero)



