TAGAMASID: Hindi madaling gawin
By Jimmy Cantor SSeptember 3, 2016
Isa si party-list Congressman Mike Romero sa mga dumalo sa meeting na ginawa ng Philippine Sports Commission nitong mga nakaraang araw sa Century Park Hotel para makabuo ng isang master plan sa isports ang ahensya.
Gusto ni Romero na masama sa planong master plan ang infrastructure (kung saan gagawin ang training ng ating mga pambato), ang recruitment ng mga puwedeng maging atleta, kung saan kukunin ang pondo para sa mga atleta at kanilang training, at isang retirement package para sa mga atletang tumatanda na at handa nang maging coach.
Kumbinsido si Romero na magiging magandang lugar para sa isang national training center ang Clark Freeport Zone sa Angeles, Pampanga dahil malayo ito sa mga distraksyon at polusyon sa Metro Manila. Hindi na bago ang mga tinuran ni Romero pero tamang masama ito sa master plan na gustong mabuo ni PSC chairman Butch Ramirez. Ito ang magiging backbone ng nasabing master plan.
Siyempre, ang pinakamahirap na mangyari rito ay ang konstruksyon ng national training center sa Clark, ang perang gagamitin dito, at ang perang gagamitin para sa training ng mga atleta.
Ayon sa batas, kailangang bigyan ng Pagcor ng five percent ng gross revenues nito ang PSC para sa National Sports Fund. Pero sandali lang ito nasunod.
Nang pumasok ang administrasyon ni Presidente Fidel V. Ramos noong 1992, nahati ang suportang natatanggap ng PSC mula sa Pagcor. Mula five percent ay halos 2.3 percent na lang, ayon sa komputasyon ng PSC.
Malaki pa rin ang natatanggap ng PSC, kung tutuusin, pero kulang umano ito para lalong mapalakas ang sports program ng bansa.
Isa rin ito sa sinabi ni Romero, na kailangang ibalik ng Pagcor sa five percent ng gross revenues nito ang suportang dapat nitong ibigay sa PSC.
Maging si Sen. Manny Pacquiao ay ganito rin ang panawagan kay President Duterte. Wala pang sagot mula sa Malacañang.

Tiyak na makakabuo ng isang magandang master plan ang PSC dahil marami itong natatanggap ng input sa iba’t ibang mga sektor. Pero hindi magiging madali ang implementasyon nito.
Kailangan din ba ng kamay na bakal para rito?



