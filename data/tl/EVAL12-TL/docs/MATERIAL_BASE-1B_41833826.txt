Tagalog News: Mga organisasyon ng mga magsasaka sa rehiyon ng Caraga, binigyan ng parangal ng DAR

March 22, 2016

BUTUAN CITY, Mar. 22 (PIA) -- Binigyang- parangal ng Department of Agrarian Reform o DAR, Department of Agriculture o DA at ng Land Bank of the Philippines o LBP ang may 13 na Agrarian Reform Beneficiary Organizations o ARBOs sa rehiyon ng Caraga para sa kanilang mahusay na pagtupad sa tungkulin at responsibilidad sa paghiram at pagbabayad sa Agrarian Production Credit Program o APCP na binuo ng naturang tatlong ahensiya ng pamahalaan.
Sa ginanap na 2nd National Agri-Fisheries Credit Program Assessment and Planning Workshop sa Cagayan de Oro City, sinabi ni DAR Caraga Regional Director Julita Ragandang na ang APCP ay dinisenyo upang tumugon para sa mga pangangailangang pautang ng mga agrarian reform beneficiaries o ARBs mula sa ibat-ibang proyektong pang-ekonomiya.
Kabilang sa mga pinarangalang grupo ng mga magsasaka ang Trinidad Farmers Agra Multi-Purpose Cooperative, Honrado Farmers Credit Cooperative, Cantapoy Farmers and Fishermen Credit Coop, San Pedro Rural Workers’ Association, Himama-ug Agrarian Reform Beneficiary Cooperative, Esperanza Farmers and Credit Cooperative, Ima Women’s Initiated Community Association, Union Agri-Aqua Credit Organization, Mabini Farmers Credit Cooperative, A&M Multi-Purpose Cooperative, Baleguian Organic Farmers Irrigators Association, Taguibo Irrigated Pest Management Irrigators Association at Bayugo Agro Forestry.
Target ngayong taon ng APCP na makapaglaan ng P94.8M sa 4,251 magsasakang benepisyaryo. (DAR-Caraga/PIA-Caraga)



