PARANG IRAQ SA BOSTON, KOTONG COPS AT POLITIKO

WALANG kaibahan ang naganap na kambal na pambobomba sa Boston, Amerika sa mga nairerekord na pambobomba sa Iraq.
Malakas, nakatatakot, nakamamatay, nakababalda, nakasusugat at nakabubulag.
Mabuti at hindi sumabog ang lahat ng mga bomba na nakaumang sa marathon na dinaluhan at pinanood ng napakaraming tao.
Kung sumabog ang lahat ng mga bomba, kabilang na ang mga nasa finish line, Diyos na lang ang nakaaalam kung ano ang mangyayari.
TERORISMO?
Habang tinitipa natin ito, wala pang umaako sa pambobomba. Ngunit palatandaan ang pangyayari ng terorismo.
Sibilyan at mga inosente ang naging target. Pinakamadali kasing targetin ang mga ito at hindi ang mga armadong puwersa na kalaban ng mga mambobomba.
May paramdam ang mga Taliban sa Pakistan ukol dito.
Bilang ganti sa mga pambobomba o panra-rocket ng mga drone ng mga Kano kahit sa mga sibilyan sa kanilang mga lugar sa Pakistan at Afghanistan? Sana hindi.
Ngunit paano kung ganti nga lamang ito?
WALANG PINOY NA NADAMAY
Magaan nang kaunti ang ating loob sa balitang walang Pinoy na nadamay sa malagim na pangyayari.
Pero hindi nangangahulugan na hindi tayo nababahala sa ganitong mga pangyayari.
Paano nga kung tayo mismo ang nasa gitna ng lagim at kamatayan?
Kabilang din kasi tayo sa mga sibilyan at inosente sa mga mababangis na digmaan na anomang oras ay madadamay.
SINO AT SAAN ULIT MAGAGANAP
Sino-sino ang mga mabibiktima sa susunod na mga pambobomba? At saan naman magaganap ito?
Tinatanong natin ito dahil tiyak namang may kasunod pa ang pangyayari.
Posibleng maulit-ulit ang pangyayari sa Amerika, kahit saan sa mahal kong Pinas.
Kung sumasabog ang mga bombang Kano sa ibang mga bansa, parang nadala na ang ganting pambobomba mismo sa Amerika.
Sabagay, sinimulan na ito sa pamamagitan ng pambobomba sa twin towers sa New York ilang taon na ang nakalilipas.
PUWEDE RIN SA IBANG BANSA
Pupuwede ring sumunod na mabomba ang ibang bansa na kaalyado ng Amerika.
Ang Britanya, ang France, ang Germany at iba pang mga puwersang kasapi ng North Atlantic Treaty Organization na laging tumutulong sa Amerika sa mga giyerang pinasisimulan o nililikha nito.
Kaya naman dapat nang maghanda ang mga ito sa mga pambobomba na style Iraq at style Boston.
Wala ring nakaaalam kung dadalhin pa rin sa mga eroplano ang mga pambobomba.
PINAS MAGHANDA PA RIN LAGI
Sa Pilipinas, hindi imposible na maulit ang LRT bombing at iba pang pambobomba.
Hindi rin imposible na bombahin din ang mga fun run natin na sinasalihan ng daan-daan o libo-libong katao.
Maaaring gawin ng mga mambobomba ang kanilang pagsasabog ng lagim ‘di lang sa Metro Manila kundi sa iba pang matataong lugar gaya ng Cebu at iba pang mauunlad na lungsod ng Pinas.
Kaya naman, maghanda tayo lagi.
Ang mga pulis at militar, dapat na patalasin ng mga ito ang kanilang pang-amoy sa mga mamamatay-tao na sibilyan at inosente ang target.
TULONG NG SIBILYAN
Upang makapaghanda laban sa pambobomba ang Pinas, dapat na kalabitin ng mga awtoridad ang mga mamamayan at nasa barangay.
Mayaman sa impormasyon ang mga mamamayan at taong barangay ukol sa mga mapaminsala.
Oo nga pala, pati ang mga hotel, motel, condo, apartelle at paupahang mga bahay ay dapat na bantayan.
Sapagkat dito muna ina-assemble ang mga bomba bago ilabas ang mga ito at itanim at pasabugin kung saan-saan.
Ang mga vendor din ng mga cellphone ay dapat na bantayan sapagkat gamit ang mga cellphone sa pagpapasabog ng mga bomba.
Nararanasan natin ito sa Mindanao at anong malay natin kung sa cellphone isinagawa ang pambobomba sa Boston?
KOTONG COPS
Itong mga parak ay dapat na maglista ng kanilang mga pangunahing gagawin sa loob ng 24 oras araw-araw.
Hindi dapat na mauna sa listahan ang mga pangongotong nila sa mga klab, gambling lord, traffic violator, druglord, user at pusher.
Hindi rin dapat manguna sa kanilang mga listahan ang kanilang sarili.
Dapat unahin ng mga ito ang pagliligtas sa mamamayan mula sa mga kapahamakan, kriminalidad at terorismo.
Ang pulitika ay dapat na segunda lamang maliban sa pag-concentrate ng mga ito sa mga patayan dahil sa pulitika.
Baka mas marami pa ang namamatay dahil sa pulitika kaysa sa terorismo… sa totoo lang.
MGA POLITIKO KASALI RIN
Itong mga politiko ay dapat na kasali sa mga pagbabantay, lalo na ngayong halalan na marami laging tao sa mga bahay o headquarter o pamiting ng mga ito.
Hindi imposibleng masingitan ang mga ito ng mga mambobomba.
Magsimula sa mga mee-ting at motorcade at iba pang anyo ng pangangampanya, dapat na itanim ng mga politiko sa kanilang kukote ang kaligtasan ng mga mamamayan.
Hindi pupuwedeng bas-ta na lang ipaubaya sa mga taong walang kaalam-alam sa terorismo ang mga pangangampanya hanggang dumating ang halalan at pagkatapos nito.



