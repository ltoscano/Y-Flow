
Mahigit 2,000 IPs nakinabang sa 'Serbisyo Peace Caravan' sa Agusan del Norte

October 05, 2016 Venus L. Garcia

BUTUAN CITY, Okt. 5 (PIA) - Mahigit 2,000 indigenous peoples o IPs kabilang ang mga kasapi ng tribung Mamanwa at Manobo ang masayang nabiyayaan at nakinabang sa benepisyo galing sa iba’t ibang ahensya ng pamahalaan sa ginanap na ‘Serbisyo Peace Caravan’ kamakailan lang sa Jabonga, Agusan del Norte.

Ayon kay Oliver Binancilan, Office of the Presidential Adviser on the Peace Process (OPAPP) program manager, layunin ng Peace Caravan na maiabot sa mga miyembro ng komunidad lalung-lalo na sa conflict-affected areas ang pagsasagawa ng health services, social welfare programs, medical/dental services, legal assistance, information/education campaign, at pamimigay ng saku-sakong bigas, school supplies, seedlings, buntis kits, jerry cans, nutri curls at baby foods.

Bukod pa sa sinserong pakikilahok ng mga regional government agencies, ito ay sinuportahan din ng Caraga Conference for Peace and Development o CCPD kung saan agrisibo nitong pinagtibay ang networking sa mga stakeholders na siyang nagkaloob ng serbisyong nakaukol sa grassroots level.

Binigyang diin din ni Fr. Carlito Clase, executive director ng CCPD, na ang kanilang partisipasyun ay naaayon sa peace and development advocacy para sa rehiyon kalakip na ang networking at bridging peace efforts alinsunod na rin sa ‘Do No Harm’ principle nito sa pagpapalaganap ng kapayapaan.

Samantala, sinabi naman ni datu Raffy Pinao, mamanwa chieftain, na malaking tulong sa kanila ang Peace Caravan dahil sa pamamagitan nito ay maaari rin nilang maipaabot sa pamahalaan ang kanilang mga hinaing.

Laking pasasalamat naman ang ipinaabot ni mayor Jasmin Monton ng lokal na pamahalaan ng Jabonga sa malasakit at pakinabang na nailaan sa apat na mga barangay na saklaw nito. (VLG/PIA-Caraga)



