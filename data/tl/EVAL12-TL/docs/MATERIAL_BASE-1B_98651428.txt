
Palawan Prov'l Health Ofc, nagpaalala ukol sa masamang epekto ng paninigarilyo

June 22, 2016

PUERTO PRINCESA, Palawan, Hunyo 22 (PIA) --- Bilang pakikiisa sa pag-obserba ng 'National No Smoking Month' ay nagbigay paalala ang Provincial Health Office (PHO) kaugnay sa negatibong epekto ng paninigarilyo. Ang National No Smoking Month ay ino-obserba sa buong bansa tuwing Hunyo batay na rin sa Proclamation No. 183, s. 1993. Ayon kay Ida S. Viray, Health Education and Promotions Officer (HEPO) II, bilang bahagi ng kampanya sa No Smoking Month ay nagsasagawa ang PHO ng information dessimination sa pamamagitan ng live radio guesting sa ibat-ibang estasyon ng radio sa Palawan. Sa pamamagitan aniya nito ay kanilang pinaaalalahanan ang lahat ng mga Palawenyo sa negatibong epekto ng paninigarilyo sa kalusugan ng bawat tao. Ani Viray, ilan sa negatibong epekto ng paninigarilyo sa kalusugan ng tao ay ang mga sumusunod: · Pagkakalbo o hair loss· Pagkakulubot ng balat o wrinkling· Kanser sa balat o skin cancer· Sakit sa baga o lung ailments· Sakit sa puso o heart disease· Paninilaw ng kuko o discolored fingers· Pagkasira ng semilya o deformed sperm· Pagkabulok ng paa at kamay o buerger’s disease· Katarata o cataract· Pagkabingi o hearing loss· Pagkasira ng ngipin o tooth decay· Pagkahukot o Osteoporosis· Ulcer sa bituka o stomach ulcers· Kanser sa serbiks o cervical cancer· Sakit sa balat o psoriasis· At iba pang malalang sakit dulot ng paninigarilyo Samantala, ipinagbigay alam din ni Viray ang bagong kampanya kontra-paninigarilyo na itinataguyod ng World Health Organization (WHO). Ito ay ang paglalabas ng panibagong packaging ng mga kumpanya ng sigarilyo sa buong mundo na may temang “Get Ready for Plain Packaging”. Ang naturang kampanya ay inilunsad noong Mayo 31 kasabay ng pagdiriwang ng World No Tobacco Day. Layon ng progrmang ito na maibsan ang pagkahumaling ng mga tao sa mga produkto na inilalabas ng mga kumpanya ng sigarilyo at maitaas ang antas ng kaalaman at impormasyon na dulot ng paninigarilyo. Sa pamamagitan aniya nito ay mabibigyan ng tamang gabay ang mga tao kaugnay sa masamang dulot ng sigarilyo sa kanilang kalusugan. (OCJ/PIA4B-Palawan)



