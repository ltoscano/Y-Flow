
DUMARAMI ANG REBELDE SA MINDANAO

MARAMING nagsasabi na kung maisabatas man ang Bangsamoro Basic Law o itong BBL, hindi pa rin magkakaroon ng katahimikan o kapayapaan sa Mindanao.
Magpapatuloy pa rin ang digmaan ng pamahalaan at ng mga rebelde roon.
Hindi katiyakan ang BBL tungo sa kapayapaan dahil sa patuloy na panganganak ng mga rebelde.
Sa panahong Ramos, ang Moro National Liberation Front (MNLF) ang naging sakit ng ulo ng pamahalaan.
Bukod pa riyan ang Abu Sayyaf Group (ASG) na umaatake sa mga sibilyan at dayuhan sa pamamagitan ng pangingidnap at paghingi ng ransom.
May mga kasapi ng MNLF na bumaklas at tinawag ang mga sarili na Moro Islamic Liberation Front (MILF).
Nakikipagnegosasyon ngayon ang pamahalaan sa MILF para sila’y magsipagtahimik at magsuko ng armas.
Pero may mga kasapi ng MILF na nag-iba ng landas at sila nga itong panibagong sakit ng ulo ng gobyerno.
Tinawag nila ang kanilang grupo na Bangsamoro Islamic Freedom Fighters (BIFF).
Sa kasalukuyan, hinahanting ng mga militar ang BIFF dahil sila ang nagmasaker sa 44 tauhan ng PNP-Special Action Force habang tinutugis ang international bomber na si Marwan.
Hindi pa man natatapos ang problema ng gobyerno sa MILF at BIFF, may lumantad na namang bagong rebeldeng grupo.
Grupo raw sila na kung tawagin ay Justice Islamic Movement (JIM).
Pinamumunuan ang JIM ni Commander (Mohammad Ali) Tambako, dating vice chair for military affairs ng BIFF.
Ito raw ang nagkakanlong kay Basit Usman, isa ring bomb expert na kasama ni Marwan.
Hindi matapos-tapos ang kaguluhan sa Mindanao dahil sa panganganak ng mga grupong nagrerebelde.
Kahit ibigay sa kanila ang mga ninanais, may umuusbong pa ring mga armadong grupo na tila dinedenggoy ang ating gobyerno.
Kung sakali mang maipatupad ang BBL na sinasabing popondohan ng pamahalaan ng limpak-limpak na pera mula sa kabang bayan, makatitiyak ba na magkakaroon na ng katahimikan sa Mindanao?
Masyado nang nakakalalaki ang iba’t ibang paksyon ng mga rebelde sa Kamindanawan na iisang ugat lang naman nanggaling.
Hindi kaya kailangan nang pairalin ng gobyerno ang kamay na bakal nito?
Ang problema lang, walang bayag ang ating Pangulo. KANTO’T SULOK/NATS TABOY



