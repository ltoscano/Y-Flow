
ARBITRATION TUGON SA DISPUTE NOTICE NG MANILA WATER

PORMAL nang nagsumite ng Dispute Notice sa International Chamber of Commerce ang Manila Water, na siyang konsesyunaryo sa Silangang bahagi ng Metro Manila, upang bigyang hamon ang inilabas na pasya ng Metropolitan Waterworks and Sewerage System (MWSS) ukol sa taripa sa tubig. Sa paglabas ng dispute notice, opisyal nang sisimulan ang proseso ng paghahatol sa nasabing tagapamagitan o “arbitration”.
Ang hakbang na ito ng Manila Water ay bunga ng desisyon ng MWSS na tanggalin ang mga mahahalagang programang tumutugon sa paggawa at pagpapanatili ng sistema ng patubig at alkantarilya sa Silangang bahagi ng Metro Manila. Kapag naipatupad ang pagtanggal sa nasabing mga programa, malubhang makokompromiso ang kakayahan ng konsesyunaryo na tuparin ang obligasyong magbigay serbisyo sa mga kustomer.
Pinahihintulutan sa Concession Agreement (CA) sa pagitan ng MWSS at Manila Water ang paghahatol sa tagapamagitan o ‘arbitration’ upang malutas at mapagpasiyahan ang mga bagay na hindi mapagkasunduan, gayundin ang mga kontrobersiya o pahayag na mayroong kinalaman sa CA. Kasama rito ang mga interpretasyon o alinmang pagbabago, paglabag, pagwawakas o pagsasawalambisa (kasama ang mga desisyon ng Regulatory Office na may kinalaman sa konsesyon) ng anomang nakasaad sa CA, na hindi matugunan o maresolba sa pamamagitan ng konsultasyon o negosasyon sa pagitan ng mga partido.
Itinalaga ang Arbitration Panel, na kilala rin bilang Appeals Panel upang isagawa ang pagsusuri at paglilitis na naaayon sa mga tuntunin ukol sa arbitration ng United Nations Commission on International Trade Law.
Magkakaroon ng tatlong miyembro ang nasabing panel: isa na itatalaga ng Manila Water, isang miyembro na itatakda ng MWSS, at ang isa ay gaganap bilang appeals chairman ng presidente ng International Chamber of Commerce.
Ang kasalukuyang taripa ay patuloy na ipatutupad, hanggang ang Appeals Panel ay maglabas ng desisyon ukol sa panibagong taripa.



