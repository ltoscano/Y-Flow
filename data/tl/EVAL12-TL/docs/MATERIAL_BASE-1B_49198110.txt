DRILON ISUNOD KAY BINAY

DAPAT isabay sa isinasagawang imbestigayon ng Senate Blue Ribbon Committee ang anomalyang kinasasangkutan ni Senate President Fraklin Drilon hinggil sa pagkamahal-mahal na Iloilo Convention Center.
Ito ang marapat patunayan ng nasabing komite partikular na sina Senador TG Guingona, Alan Cayetano, Antonio Trillanes at Coco Pimentel sa madla dahil kapag tinulugan lamang nila ang kasong plunder ni Drilon na kahalintulad din ng Makati Parking Building ay magiging makatotohanan ang sinasabing kangaroo court ni Vice-Pres. Jojo Binay.
Kredibilidad at sinseridad ng Senado ang nakataya sa isyung Drilon dahil kailangan nilang patunayan sa bayan na hindi in aid of political persecution lamang ang ginagawa nila kay Binay.
Sa isinampang reklamo ni Manuel Mejorada, Jr., dating provincial administrator ng Iloilo, sa Ombudsman, pinatunayan nito na kasabwat si Drilon sa overpring ng ICC na pinondohan ng PDAF at DAP.
Malinaw sa reklamo ng dating Iloilo official na umabot sa P488-milyon ang dagdag na presyo ng ICC na kung saan isinabit din niya sina DPWH Sec. Rogelio Singson at Tourism Sec. Ramon Jimenez.
Dito dapat nilang ipakita na wala silang kinikilingan maging ito man ay kanilang kaalyado at kalaban kaya nanawagan tayo sa Anti-Money Laundering Council (AMLA) at COA na simulan na rin ang pag-iimbestiga at pagbubulgar ng anomalya ni Drilon.
Taumbayan ang huhusga sa administrasyong PNoy kaya dapat magpakatotoo ang mga kapanalig ni Aquino dahil alam naman ng tao kung ano ang kanilang pinaggagagawa lalo na kung kakampi nila ang nagkakasala.



