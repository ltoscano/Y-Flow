
NANGANGAMOTE SI CAYETANO

TAWA ako nang tawa noong lumabas ang resulta ng survey ng Pulse Asia dahil sa kabila ng walang sawang pang-eepal nitong si Sen. Alan Peter Cayetano ay nangangamote pa rin siya. Ang laki pa naman ng nagastos ng kumag na ito sa kanyang television ads na ngayon ay mukhang ipinatigil na niya. Hahahaha!
Ang problema talaga kasi rito kay Cayetano ay masyadong halata ang kanyang katakawan sa publicity. Dahil dito ay marami ang naiinis sa kanya gaya ng Bigwas dahil sa pagiging epal nito, lalo na kapag maraming media. Halos bumula na nga ang bibig nito kapag nagsasalita at ayaw magpaawat sa kadadaldal. Hehehehe.
Aba, isipin niyo naman, mas mataas pa ang ranking ni Sen. Bongbong Marcos sa kanya na paminsan-minsan lang nagsasalita sa media samantalang siya, eh, kuntodo advertisement pa sa TV. Hindi kaya siya nahihiya?
Pansin na pansin din ng mga mamamayan ang pagiging plastic nitong si Cayetano at hindi ang kapakanan ng taumbayan talaga ang pakay nito sa mga ginagawang imbestigasyon ng Senado kundi ang kanyang ambisyong politikal sa 2016.
Oh, hindi ba obvious na habang halos magtalsikan na ang laway niya sa kakadada kapag ang isyu ng korapsyon laban kay Vice-President Jojo Binay ang pinag-uusapan ay halos ni utot ay wala kang maririnig sa kanya noong ang diumano’y overpricing naman ng Iloilo Convention Center (ICC) ang pinag-uusapan?
Bagama’t batid natin na talagang medyo malabnaw ang mga isiniwalat na diumano’y overpricing sa ICC, hindi ba’t obligasyon din nitong si Cayetano na ungkatin nito gaya ng ipinapakita niyang sigasig kapag si Binay ang pinag-uusapan?
Sa palagay ko, iba ang sitwasyon siguro kung si Senate President Franklin Drilon ay nagdeklara rin na tatakbo bilang Pangulo na gaya ni Binay. Tiyak na hindi magsasayang ng oras itong si Cayetano para bulatlatin ang isyu tungkol sa ICC.
Mabuti na lang at mukhang bistado ng sambayanan na mahinang klaseng politiko itong si Cayetano at wala itong tunay na paninindigan para sa bayan. Ang tanging mahalaga lamang sa taong ito ay ang kanyang sariling kapakanan.
Mukhang nagsasawa na rin ang mga mamamayan sa pagiging arogante at “know-it-all” itong si Cayetano na kapag nagsalita ay parang napakalinis samantalang batid naman ng marami na ito ay isang kabalintunaan.
Kaya nga siguro ang yayabang din ng mga nangangasiwa ng Bonifacio Global City na sakop ng Taguig na pinamumunuan ng kanyang asawa. May pinagmanahan ‘ika nga.
At the rate things are going, darating ang panahon na wala na ni isa ang maniniwala rito kay Cayetano dahil habang nagtatagal ay napagtatanto na rin ng ating mga kababayan na saganang-sagana ito sa ngawa ngunit salat sa gawa.
***
Para sa inyong komento at suhestyon, mag-email lamang sa gil.bugaoisan@gmail.com. BIGWAS/GIL BUGAOISAN



