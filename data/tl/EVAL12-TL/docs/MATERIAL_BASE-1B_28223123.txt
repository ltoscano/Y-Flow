
BAWAS-TAGO SA RELIEF GOODS-ELECTIONEERING SA KALAMIDAD

DAPAT talagang mag-imbestiga nang husto ang mga kinauukulan sa napababalitang pandurugas sa relief goods sa mga sinalanta ng lindol sa bohol at Cebu.
At kung may mapatutunayang gumagawa ng mga kababalaghan sa relief goods, ano-ano ba ang mga dapat na gawin sa mga hinayupak na ito?
DAGDAG-TAGO
Sa mga halalang nagdaan, mga Bro, napauso ang mga dagdag-bawas sa boto para manalo ang mga gumagawa nito at matalo ang kanilang mga kalaban.
Sa halalang ito, iba ang nagaganap, lalo na sa mga kinakalamidad.
Bawas-Tago…Pero hindi sa boto kundi sa relief goods. Pero para manalo pa rin sa halalan at may malaki pang ganansya.
Binabawasan umano ang relief goods ng mga politiko para sa kanilang mga sarili o mga botante nila ngayong halalan.
PAMBILI NG BOTO
Pinipili umano ng mga politiko ang mga binibigyang biktima ng mga kalamidad.
Kung sino ang mga tiyak nilang botante sa halalang pambarangay, ang mga ito ang inuunang bigyan ng relief goods.
Sa huli na lang ang mga hindi nila kapanalig.
Ginagawang pambili ng boto ang relief goods.
Kung hindi naman, parang barter ang ginagawa.
‘Bigyan kita ng relief goods pero ibigay mo ang boto mo sa akin’ ang kontrata.
Anak ng tokwa!
BIGAY NG IBA
May mga nagbibigay ng mga nakasupot na relief goods at higit na marami ang laman nito kaysa sa mga pangkaraniwang bigay na dalawa o tatlong kilo ng bigas, tatlong sardinas at tatlong noodles.
Ang mga supot na malalaman na binabawasan ay may higit na maraming bigas, sardinas, noodles at may iba pang mga dagdag.
Pero binabawasan ang mga ito hindi lang para dumami ang mabibigyan ng mga politiko kundi para magkaroon din sila ng sariling pabaon.
Kaya naman, sa halip na magkasya ang mga ibinibigay na relief goods, nababawasan ang mga ito.
Hanggang sa magreklamo na lang ang mga biktima ng kalamidad na walang nakararating sa kanila.
HANGGANG BARANGAY
Ang daloy ng tulong ay mula sa nasyonal na ahensya ng pamahalaan gaya ng departamento ni Sec. Dinky Soliman.
Tapos ay bababa ito sa mga probinsya, lungsod, munisipyo at barangay.
Dito na nagkakaloko-loko ang relief goods.
Kung minsan, straight ang daan dito gaya ng galing sa Social Welfare Department pero kalimitang lumiliko na habang bumababa ang mga ito sa mga lokal na pamahalaan.
HOARDING
Lumiliko dahil may nagbabawas-tago o nagho-hoard sa ibang salita ang mga nasa lokal na pamahalaan.
Sa hoarding ng mga lokal na pamahalaan, inuuna muna ng mga lokal na opisyal at empleyado na bigyan ang kanilang mga sarili bago makarating ang tulong sa iba.
Kaswerte ng mga ito at hindi man lang nila iniisip ang mandato sa kanila na ang pangunahin nilang tungkulin ay proteksyonan at paglingkuran ang mamamayan.
Oras pa naman ngayon ng kalamidad.
Marahil, kung sila’y namatayan o nagibaan ng bahay, maiintindihan naman natin sila.
Pero kung sila’y mga empleyado na may sahod sa mga lokal na pamahalaan, ibang usapan na ‘yan.
BATA-BATA SYSTEM
Pulitika, kasama na ang halalang pambarangay, ang isang malaking dahilan kung bakit binababoy ang relief goods.
Hindi kaila sa lahat na kawing-kawing ang bituka ng mga politiko sa barangay, munisipyo, lungsod at lalawigan.
‘Yun bang — bata ng mga gobernador ang mga mayor, kapitan at iba pang mga opisyal sa mas mababang ahensya.
Bosing naman ng mga nasa barangay ang mga mayor, gobernador at iba na mas mataas sa kanila.
Ang mga nasa baba ang tagahatid ng boto sa mga nakatataas sa halalan.
ARAW NG PAGBABAYAD
Kaya ngayong halalan, naniningil ang mga taga-ibaba mula sa mga taga-itaas.
Ang relief goods ang pinag-iinitan ng mga ito o pinambabayad ng mga nasa itaas sa mga taga-ibaba.
Unahan, palakasan ang mga taga-barangay, munisipyo, lungsod at lalawigan sa pagkuha ng relief goods sa DSWD.
Dito na lumiliko ang Tuwid na Daan ang relief goods.
Pulitika na ang magpapasya kung kani-kanino mapupunta ang relief goods.
Ang awa at pagmamalasakit nang pantay-pantay sa mga mamamayang biktima ng kalamidad ay nawawalan na ng espiritu o saysay.
PRIBADONG DONASYON
Hindi lang ang mga bigay ng DSWD ang binababoy kundi maging ang mga galing sa mga pribadong kompanya at mamamayan.
Pinupulitika rin ang relief goods mula sa mga ito.
May mga opisyal pa nga na nagagalit sa pagdiretso ng mga pribadong kompanya o mamamayan sa mga biktima.
Ipinipilit nila na dapat dumaan sa lahat ng mga lokal na opisyal ang mga tulong upang maayos umano na maipamahagi ang mga tulong.
May katwiran naman.
Pero inaangkin na ng marami sa mga opisyal ang mga tulong at pinagmumukhang galing ang lahat ng ito sa pamamagitan ng bantad na karatulang “through the efforts of …..”
KARMAHIN SILA
Anak ng pitong putakte, karmahin sana kayong mga mandurugas at mapanlinlang maging sa kamatayan, gutom at paghihirap ng mga biktima ng kalamidad.



