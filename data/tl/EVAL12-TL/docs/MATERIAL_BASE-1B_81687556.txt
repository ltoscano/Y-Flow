ALAB: Tokyo mas tama para kay Hidilyn
By Al S. Mendoza SSeptember 2, 2016
Walang alok sa showbiz.
Iyan ang sinabi noong Miyerkules ni Hidilyn Diaz, ang ating Olympic silver medalist.
Prayoridad daw niya ang treyning at pagmantini ng kanyang lakas. Target ng ating mga opisyales na iporma na ngayon pa lamang ang preparasyon ni Hidilyn para sa 2020 Tokyo Olympics.
Nasa balikat ni Hidilyn ang pinakamalaking tsansa nating mahablot ang kauna-unahang gold medal sa Olympics.
Si Hidilyn mismo’y paulit-ulit niyang sinasabi na pangarap niya ang rurok ng tagumpay sa Olympics.
Kaya niya iyon dahil 25 siya ngayon at sa grasya ng Panginoon, siya’y edad 29 lamang sa 2020 Tokyo.
“Hindi natin alam ang pangako ng bukas, pero disidido talaga akong lumaban sa 2020,” sabi ni Hidilyn.
Tinanggap ni Hidilyn ang bahay-at-lote noong Miyerkules bilang bahagi ng kanyang premyo bunsod ng kanyang tagumpay sa Rio Olympics.
Nasa P450,000 mula sa 8990 Holdings ang halaga ng premyo. Nakatirik ito sa Clark, Pampanga.

Kumita rin siya ng ’di kukulangin sa P10 milyon mula gobyerno (P5M) at kina President Duterte (P2M) at Manny Pacquiao (P1M) at mula Senado, Kongreso atbp.
Kayat dasal ng marami’y iwasan ni Hidilyn ang showbiz at tutukan ang preparasyon para sa 2020 Tokyo.
Sa medalyang gintong kanyang mahahagip doon, mas bubuhos pa kay Hidilyn ang milyun-milyong bonus kaysa kita sa showbiz. Garantisado iyan.



