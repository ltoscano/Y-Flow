China nagpreno sa Panatag Shoal By Noel Abuel SSeptember 27, 2016
Nagdahan-dahan sa pagtatayo ng base militar ang China sa Panatag Shoal bunsod ng pagiging maayos ng relasyon sa pagitan nito at ng Pilipinas.
Ayon sa ulat sa mga nagdaang taon, kapansin-pansin ang pagbakod ng mga Chinese Coast Guard vessels sa Panatag o Scarborough Shoal, pati na ang mga malalaking barko na kayang humukay ng buhangin na maaaring gamitin sa pagtatayo ng artificial islands.
Ngunit mistula umanong bahagyang naiba ang direksyon ng plano ng China dahil sa pagiging bukas ng Pilipinas na ayusin ang samahan ng dalawang bansa. Maliban dito ay napapansin ng China ang paatras na kilos ni Pangulong Rodrigo Duterte mula sa alyansa nito sa Estados Unidos bunsod ng mga batikos nito laban sa Amerika.
Ayon kay Zhang Baohui, propesor ng international relations sa Lingnan University sa Hong Kong, ‘irrational’ na maituturing para sa China na ituloy ang kanilang plano sa Panatag Shoal sa kasalukuyan dahil sa pagiging neutral ng Pilipinas sa alitan ng China at Estados Unidos, dahil mas may tsansa na sila ngayon.
Pero sa kabila nito, sinabi ni Jin Canrong ng Renmin University sa Beijing, sisimulan ng China ang mga konstruksyon sa Panatag Shoal sa susunod na taon dahil sa kabila ng mga paalala ng Amerika, naninindigan si President Xi Jinping na kailangan nila itong gawin.



