UST SASAKMAL NG 3RD WIN By Elech Dawa October 8, 2016
Hinamig ng University of Sto. Tomas ang pangalawang sunod na panalo sa pagbabalik laro ni team captain Pamela Lastimosa sa Shakey’s V-League Reinforced Conference. Pumalo ng bola si Lastimosa matapos ang halos isang taon na bakasyon dahil sa kanyang ACL injury, umiskor ng pitong puntos, lahat ay galing sa kills nang talunin nila ang Philippine Coast Guard, 25-16, 25-10, 25-23 noong Lunes.
“Nasa 60-70% pa lang ako kailangan pang magpakundisyon, medyo kulang pa galaw ko pero wala na sa akin, hindi ko na iniisip yung injury,” ani Lastimosa.
Makikilatis ang Tigresses na target sakmalin ang malinis na tatlong panalo kontra BaliPure mamayang alas-sais ng gabi sa PhilSports Arena sa Pasig City.
Kasalo ng UST sa top spot ang Bureau of Customs na binabandera ni volleyball superstar Alyssa Valdez.
Unang laro naman ng Water Defenders na halos binubuo ng mga dating Ateneo stars.
Maghahatakan naman pababa sa unang laro (4 p.m.) ang University of the Philippines Lady Maroons at Lady Dolphins na parehong wala pang naipapanalong kaso.
Bokya sa dalawang laro ang Coast Guard habang 0-1 ang tangan ng Lady Maroons.



