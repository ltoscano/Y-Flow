Solo-lead susungkitin ng Petron By Robin Mendoza June 28, 2016
Susungkitin ng defending champion Petron ang solo lead sa pakikipagtuos nito sa Cignal sa Philippine Super Liga All Filipino Conference ngayon sa Cuneta Astrodome sa Pasay City.
Magsasagupa ang Tri-Activ Spikers at HD Spikers sa main game, 6:00 ng gabi.
Nanggaling ang Petron sa, 25-19, 21-25, 25-22, 27-25, na panalo sa Generika sa pangunguna ni team captain Aiza Maizo at Far Eastern University standout Bernadeth Pons.
Nagpakawala si Maizo ng 17 puntos at si Pons naman ay may 16 marka para sa Petron na umarangkada sa 2-0.
“Although I love the result of our previous games, the job is not yet done. It’s still a long way to go,” sabi ni Petron coach George Pascua. “We still have to work hard. All teams are strong. We can’t afford to be complacent.
”Kasalukuyang nasa three-way tie ang Petron sa top spot kasama ng F2 Logistics at RC Cola Army.
Nasa two-game losing streak ang HD Spikers matapos nilang di umubra sa F2 Logistics at RC Cola Army pero aasahang makikipagbakbakan sila sa Tri-Activ Spikers.
Matapos ang kanilang heart-to-heart talk ay napagkasunduan nina Jeanette Panaga, Mela Tunay, Janine Navarro at Cherry Vivas na bumangon
 sa pagkakalugmok.
“We have yet to find the right chemistry on the floor,” saad ni Cignal coach Sammy Acaylar.

Sa unang laro, maghaharap ang Foton at Amy’s sa 4:00 ng hapon.
Naitabla ng Tornadoes ang talaan (1-1) matapos nilang sumuko sa Petron noong opening-game day ay nakabawi naman sila sa panalo sa Generika.



