
GOBYERNO NAGKALOKO-LOKO NA

SA pag-upo ni PNoy bilang Pangulo ng bansa, marami ang naniniwala na magkakaroon ng pagbabago ang kalagayan ni Mang Juan.
Sa unang araw at sumunod pang mga araw, linggo, buwan at taon, maraming nangyaring pagbabago dahil sa anti-corruption move ng administrasyong Aquino.
Isa sa nasampolan sa isinusulong na ‘Tuwid na Daan’ ng Pangulong Noynoy ay ang pagkaka-impeach ni Chief Justice Renato Corona.
Marami pang programa at proyekto ang nagkaroon ng pagbabago at ‘yan ay naramdaman natin – ang buong sambayanan.
Pero ang higit na nakamtan na pagbabago ay ang pagtaas ng estado ng ekonomiya ng bansa na pinuri pa ng malalaking financing institutions.
Hanggang sa ‘di inaasahang pangyayari, lumabas ang isang Benhur Luy at ibinulgar ang anomalya na mismong mga mambabatas at lider ng bansa ang sangkot sa pangsasalahula sa bilyon-bilyong pondo ng bayan.
Nagsimula sa ilang miyembro ng Senado dahil sa pagkakasangkot sa P10 billion pork barrel na hino-hokus-pokus ni ngayo’y nakakulong nang si Janet Lim-Napoles.
Hanggang tumawid ang sinasabing pork scam sa House of Rep-resentatives na idinadawit ang marami pang kongresista.
Mula sa isyu ng PDAF, nakalkal din ang anomalya sa bilyon-bilyon pang pondo ng gobyerno na sentro ngayon ng balitaktakan kung saan ang nasabing pondo.
Sa rami ng lumalabas na naganap na scam na bilyong pondo ng bayan ang pinag-uusapang kinurakot, aba’y natutuliro ang sambayanan.
Pakiwari ba natin, eh, nagkaloko-loko na ang gobyerno dahil imbes na proyekto para kay Mang Juan ang pag-uusapan, ang pinagde-debatihan ay ang mga nagawang kalokohan.
Ano na ang nangyayari sa Pinas?



