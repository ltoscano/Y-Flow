Vic, pumalag sa bagong sistema ng MMFF!
By Jojo Gabinete June 15, 2016
Walang tapon dahil kasulat-sulat ang lahat ng mga pahayag ng cast ng Hay Bahay sa presscon ng bagong sitcom ng GMA 7 at M-ZET na magsisimula sa darating na Linggo, June 19. Accommodating at generous si Kristine Hermosa dahil sinagot nito ang lahat ng mga tanong tungkol sa pag-alis niya sa ABS-CBN at sa kanyang pagbubuntis sa bunso (baby boy) nila ni Oyo Sotto.
Tawang-tawa naman ang lahat sa mga binitiwang-salita ni Ai Ai tungkol sa pagnanasa niya kay Vic Sotto pero hindi nangyari dahil mas umiral ang respeto nila sa isa’t-isa.
Nakinig ang lahat nang sabihin ni Vic ang saloobin tungkol sa Metro Manila Film Festival 2016. Para kay Vic, ang ‘judging’ ang dapat na ayusin ng executive committee ng MMFF dahil ‘yon ang laging problema sa nakaraang film festival.
“Nandoon ang problema. Nandoon ‘yung complaints, eh. Hindi naman du’n sa pagpili ng entries. Wala du’n eh.
“Hindi naman natin puwedeng maliitin ‘yung mga entry ng mga festival natin. Kumpleto naman siya, kumpleto ang mga genre.
“Dapat isaalang-alang natin parati, para saan ba ‘yung Metro Manila Film Festival?
“Ang alam ko dito, ang mandato ng gobyerno diyan is fundraising.

Kailangang kumita nang malaki, kailangang malaki ang box office returns.
“Bakit? Kasi diyan nanggagaling ang pera ng Mowelfund para sa mga artista, mga tao sa pelikula, sa industriya.
“Diyan din nanggagaling ang budget ng Film Academy, ng film ratings… ‘yung Cinema Evaluation Board, diyan din nanggagaling ang budget…’yung presidential churvaness something pa… Presidential Social Fund.

“So kailangan ang priority eh kumita (ang MMFF). Eh kung gusto natin ng pang-Cannes Film Festival, dapat ang ginawa nila, mag-set aside for mga tipong ganoon. Mga tipong Berlin Film Festival, ‘yung Cannes Film Festival.
“Iba ang mandato dito eh, ito’y para magbigay ng kasiyahan. Paminsan-minsan na ngayon, once a year lang ang Christmas. Parang kasama na sa kultura ng mga kababayan natin na ‘ Hoy Pasko, manood tayo ng festival.
“Ako, I respect ’yung mga tipo nina Erik Matti na umaangal sa mga…sa totoo lang, ang mali nila, nasa rules nila na naipalabas mo na ‘yan, hindi ka na puwede rito pero nagkaroon ng exception.
“Nailabas nila at dahil du’n, dinisqualify sila sa awards na sa tingin ko, mali naman. Tinanggap n’yo na, bakit n’yo idi-disqualify sa awards?

Bakit mo dinis-qualify, baka may pinapaboran ka? “‘Yun ang dapat na inimbestigahan nila. ‘Yun ang dapat na inayos nila. Ang nangyari, inimbestigahan nila pero binago nila ‘yung kabuuan ng festival.
“Na ang mangyayari, kawawa naman ‘yung mga walang masyadong budget na sumusugal na malaki ang budget para mailabas natin ng Pasko.Kahit papaano, babalik ‘yung ating puhunan.
“Maraming makikinabang kung tutuusin, ‘yung ating mga kaibigan sa indie kasi sila mabibilis gumawa.
“Kaya nilang mag-produce ng dalawa sa isang buwan pero ‘yung mga tipong ginagawa natin, hindi ko kayang tapusin ng isang buwan, I need, we need at least 4 to 5 months and with a SSeptember deadline, parang malabo,” ang walang paligoy-ligoy na pagbabahagi ni Vic ng opinyon niya tungkol sa bagong sistema na ipinatutupad ng MMFF Execom na finished product at hindi script ang isusumite ng mga movie producer na gustong isali ang kanilang mga pelikula sa MMFF 2016.



