
TOILET BOWL OF MANILA

PATULOY ang pagkapal ng bilang ng mga taong naninirahan sa kahabaan ng Pasig River.
May mga siyudad hanggang ngayon, walang kakayahan makaagapay upang tuluyang maibsan ang pagtatapon ng basura at ‘di pa rin naisasaayos.
Noong bata pa ang inyong lingkod, Manila Bay sa Dewey Boulevard ang pinupuntahan namin tuwing araw ng linggo. Dati-rati pangunahing paliguan at pangisdaan, pero ngayon, ito’y tinawag na “Toilet Bowl of Manila”. Gabundok na basura ang itinatapon sa naturang ilog na nagreresulta sa malawakang polusyon at ang pagbabara ng basura sa mga bunganga ng ilog na nakatugon sa Manila Bay.
Dahil sa rumi ng ilog hindi mo na rin kakikitaan ito ng pag-asa nang maaaring magamit ng tao para sa kanilang ikabubuhay. Kundi, mga janitor fish at water lily na lamang.
Nakabibighaning paglubog ng araw ang matutunghayan natin sa Manila Bay, kasama na sa tanawin ang napakaraming tambak ng basura sa dalampasigan at ang dating kulay asul na tubig na ngayo’y kulay itim na. Ang tanong ng karamihan? Maibabalik pa kaya ang dating kulay asul ng Manila Bay?
Sanhi nito, isa na ngayon ang Manila Bay sa itinuturing na pinakamaruming dagat sa mundo.
Isa na itong napakalaking tambakan ng basura para sa buong Metro Manila at mga kalapit probinsya ng Bataan Peninsula pababa ng Cavite, maging para sa mga barkong bumabaybay sa rutang ito.
Noong Disyembre 18, 2008, nag-isyu ang Supreme Court (SC) ng Writ of Continuing Mandamus na nag-uutos sa 13 ahensya ng gobyerno na linisin, muling buhayin, ipreserba at panatilihing malinis ang Manila Bay.
Ngunit dalawang taon matapos ang 2011 na palugit upang linisin ang Manila Bay, nanatili pa rin itong marumi dahil sa mga ilegal na mga dumpsite na patuloy na nakakalat sa mga dalampasigan.



