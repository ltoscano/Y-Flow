Palawan, maaaring isailalim sa ‘state of calamity’ dahil sa El Nino

May 20, 2016

PUERTO PRINCESA, Palawan, Mayo 20 (PIA) --- Inirekomenda na ng Provincial Disaster Risk Reduction Management Council (PDRRMC) sa sangguniang panlalawigan ang pagsasailalim sa ‘state of calamity’ ng buong lalawigan ng Palawan dahil sa matinding taguyot na naranasan dito dulot ng El Nino Phenomenon.
Ang rekomendasyong ito ng PDRRMC ay sa pamamagitan ng Resolution 01 No. 1 series of 2016 na inaprobahan sa pagpupulong ng konseho kahapon.
Kahapon sa pagpupulong ng PDRRMC na pinangunahan ni Vice Chairman Atty. Joshua Bolusa ay tinatakay ang kabuuhang pinsala ng El Nino sa lalawigan partikular sa sektor ng agrikultura.
Isa sa naging basehan ng PDRRMC sa kanilang isinagawang rekomendasyon ay ang pagdi-deklara na ng Bayan ng Taytay, Dumaran at Roxas ng state of calamity dahil sa epekto ng El Nino sa agrikultura at suplay ng tubig.
Iniulat ni Dr. Romeo Cabungcal ng Office of the Provincial Agriculturist (OPA) sa konseho na mayroong 22,130 ektarya ng standing cropsang nasira at nasa 7,145 magsasaka ang naapektuhan ng El Nino. Tinataya naman ng OPA na umaabot sa Php414M ang nalugi sa mga magsasaka mula sa kanilang mga pananim na nasira.
Maliban sa tatlong munisipyo na nagdeklara na ng state of calamity ay mayroon pang 10 munisipyo sa Palawan ang apektado rin ng tag-tuyot. Ito ay ang mga bayan ng Balabac, Bataraza, Brooke’s Point, Sofronio Espaňola, Narra, Quezon, San Vicente, Coron, Araceli and Busuanga.
Inaasahan naman na matatalakay ang pagdi-deklara ng state of calamity sa Palawan sa regular na sesyon ng Sangguniang Panlalawigan sa araw ng Martes, Mayo 23, 2016. (OCJ /PIA4B-Palawan)



