3 bayan kabilang sa watchlist, mahigpit na binabantayan ng PNP-Romblon

May 08, 2016 Dinnes M. Manzo

ROMBLON, Romblon, Mayo 8 (PIA) --- Maigting na binabantayan at patuloy ang ginagawang pagmomonitor ng mga kapulisan ng Romblon Police Provincial Office sa mga lugar sa lalawiagan kung saan mainit ang takbo ng pulitika. Ang mga bayan ng San Andres, San Jose at San Fernando ay kasama sa watchlist ng PNP dahil sa mga lugar na ito kadalasang may nangyayaring krimen tuwing panahon ng eleksiyon. Kaugnay nito, nagpadala ng dagdag na pwersa ng kapulisan RPPO sa mga nabanggit na bayan upang mapaigting ang pagbabantay at matiyak ang seguridad sa araw ng halalan. Ayon kay P/Supt. Raquel M. Martinez, chief, Police Community Relations, kapag ganitong panahon ng eleksiyon ay kanselado ang leave of absence ng lahat ng mga pulis upang matutukan ng mga ito ang pagbabantay sa komunidad, tiyaking magiging maayos at mapayapa ang idaraos na halalan. Tuloy-tuloy rin ang ginagawang joint security checkpoint ng PNP at Commission on Elections (COMELEC). Ayon sa pamunuan ng RPPO, handang-handa na ang kanilang mga tauhan na gampanan ang nakaatang na tungkulin upang masigurong mapayapa at matagumpay ang gaganaping halalan. Titiyakin din ng mga kawani ng pulisya ang kaligtasan ng lahat sa ibat-ibang polling precincts sa buong probinsiya.(DM/PIA-IVB/Romblon)



