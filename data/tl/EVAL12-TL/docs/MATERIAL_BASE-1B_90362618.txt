Pag-amyenda sa proseso ng pagpili sa SR, muling isinusulong

ni Keith Richard D. Mariano
Muling ipinanukala ng ilang konseho ng mag-aaral ang pag-amyenda sa mga probisyon ng Codified Rules for Student Regent Selection (CRSRS), ang panuntunan sa pagpili sa tanging kinatawan ng lahat ng mag-aaral ng UP System sa Board of Regents, ang pinakamataas na lupong tagapagpasiya sa unibersidad.
Naghain ng magkahiwalay na panukala ang UP Diliman College of Social Sciences and Philosophy Student Council (CSSP SC) at UP Baguio University Student Council (UPB USC) upang amyendahan ang CRSRS, sa Office of the SR (OSR) noong Oktubre 1.
Nakatakdang pag-usapan ang mga panukalang pagbabago sa CRSRS sa General Assembly of Students (GASC) sa UP Los Baños mula ika-20 hanggang ika-21 ng Disyembre.
Nais ng CSSP SC at UPB USC na magtakda ng “minimum academic requirement” para sa mga nominado bilang SR. “[T]he SR must embody UP’s principle of excellence. The student must not be in the probation status or graver in the semester prior to his or her nomination,” ayon sa CSSP SC.
Sa ilalim ng Article 3 (1) ng kasalukuyang CRSRS, maaaring maging nominado bilang SR ang sinumang Pilipinong estudyante na naka-enrol sa panahon ng kanyang nominasyon, may isang taong residency, at track record ng pagsisilbi sa mga kapwa estudyante.
Tuwirang nakasaad sa Article 3 (2) ng CRSRS na hindi maaaring maging batayan ang academic standing para sa diskwalipikasyon ng isang nominado.
Ipinanukala din ng CSSP SC at UPB SC na mabigyan ng tig-iisang boto ang mga college SC (CSC) at USC ng anim na autonomous unit (AU) at limang regional unit (RU) na bumubuo sa UP System. Panukala rin ng dalawang konsehong tanggalin ang rekisitong magkasundo o magkaroon ng consensus ang lahat ng mga konseho upang maideklara ang napiling SR.
Sa kasalukuyang CRSRS, may tig-dalawang boto lamang ang bawat AU at tig-isa naman ang bawat RU, at kinakailangang umabot sa consensus ang GASC sa pagpili sa rehente.
Nais naman ng UPB USC na “ma-depoliticize” ang pagpili ng SR sa pamamagitan umano ng pagtanggal sa probisyon ng CRSRS na kumikilala sa makasaysayang papel ng Katipunan ng Sangguniang Mag-aaral sa UP (KASAMA sa UP) sa pagkakatatag ng OSR.
Panukala naman ng CSSP SC na buksan na lamang ang pag-amyenda sa CRSRS kada tatlong taon.
Mula 2007, taun-taong ipinapanukala ang pagkakaroon ng minimum academic requirement at “one-council-one-vote” na sistema ng botohan, at ang pag-alis sa partisipasyon ng KASAMA sa UP sa pagpili ng SR. Gayunman, walang kinatigang panukala ang GASC sa nakalipas na limang taon.
(Unang nalimbag ang balitang ito sa isyu 15 ng Philippine Collegian noong 03 Oktubre 2012.)
ni Mary Joy Capistrano
Hindi umano sapat na basehan ang academic standing ng mga nominado upang matukoy ang kanilang kakayahang pamunuaan at katawanin ang mga mag-aaral, ayon sa mga konsehong hindi bumoto para sa panukala sa nakaraang GASC.
Kung sakali namang ipasa ang panukalang “one-council-one-vote,” maaaring mapasakamay ng iilang AU na may maraming CSC ang pagpili sa SR, ayon sa ilang kasapi ng KASAMA sa UP. Kinikilala lamang din umano ng CRSRS ang “historical role” ng KASAMA sa UP sa pagpapatibay ng OSR at hindi ito binibigyan ng espesyal na kapangyarihan sa pagpili ng SR.
Ang pagpili sa SR

Pagtatakda sa paraan ng pagpili sa SR

Maaaring ipanukala ng sinumang estudyante ang pag-amyenda sa CRSRS bago ang ika-2 ng Oktubre. Tatalakayin ang mga panukalang pagbabago sa unang pulong ng GASC na kadalasang ginaganap sa katapusan ng unang semestre. Ipapasa lamang ang mga panukalang amyenda kung sasang-ayunan ito ng higit sa kalahati ng mga konsehong dumalo sa GASC.

Nominasyon

Maaaring magpasa ng nominasyon ang sinumang estudyante o grupo sa kanilang CSC o USC. Sasalain ng CSC ang mga nominasyon at ipapasa ang mga ito sa USC, o sa OSR kung walang konseho ang kanilang UP unit.

Pagtanggap o pagtanggi sa nominasyon

Upang tanggapin ang nominasyon, kailangang maghain ng certificate of acceptance ang mga nominado kalakip ang kanilang vision statement, curriculum vitae, at biodata sa itinakdang panahon ng USC o CSC.
Kailangang magpasa sa OSR ang mga opisyal na nominado ng kanilang Vision Paper at General Plan of Action (GPOA) 14 araw bago ang pangalawang GASC. Bibigyan ang bawat konseho ng kopya ng vision paper, GPOA, at pati mga protestang inihain laban sa mga nominado, kung mayroon man.

System-wide na pagpili sa SR

Pipiliin ang SR sa pangalawang pulong ng GASC na kadalasang ginaganap sa katapusan ng ikalawang semester. Bago bumoto ang GASC, ilalatag ng mga nominado ang kanilang plataporma at bibigyang pagkakataon ang mga miyembro ng GASC na tanungin ang mga nominado.
Pipili ang GASC ng tatlong nominado na muling isasalang sa open forum. Mula sa tatlong nominado, pagbobotohan ng GASC kung sino ang susunod na rehente. Pipiliin rin ang ikalawa at ikatlong nominado na hahalili sa napiling SR kung sakaling hindi nito matapos ang isang buong taong termino.



