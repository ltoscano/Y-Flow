Out Of Order: Palaisipan ni President Rody
By Raymond Burgos August 15, 2016 Matapos magbigay ng public apology si President Rodrigo Duterte kay Chief Justice Maria Lourdes Sereno, may panibagong pasabog ang pangulo at ito ay tungkol sa babaeng opisyal ng gobyerno na plano niyang wasakin sa harap ng publiko.
Hindi pinangalanan ni Duterte ang sinasabing “female government official” pero sinabi niyang kasama ito sa mga bumabatikos sa kanya noon pa at ito ay kinabibilangan ng NGOs (nongovernment organizations) at human rights stalwarts.
“But you know I have a special ano kay ano, she is a government official. One day soon, I’ll have to let her go in public and I will have to destroy her in public,” ani Duterte na tumangging pangalanan ang naturang opisyal na sa ngayon ay mananatiling palaisipan sa media. Ang naturang “palaisipan” ay ibinigay ni Duterte dalawang linggo matapos ipahayag ni Justice Secretary Vitaliano Aguirre na hindi bababa sa dalawang dating high-ranking officials ng Department of Justice at mga optician ng New Bilibid Prison (NBP) ang tumanggap ng milyong piso mula sa ilang high-profile inmates kapalit ng special treatment gaya ng ginawa sa mga kilalang drug lords sa NBP.
“Umabot talaga sa DOJ – mataas. I don’t want to name names, but we are going to come up with the results of the investigation. Nakita naman ninyo lahat kung gaano kaluwag ang treatment natin sa high profile inmates. Parang sila ang bida dun, sila talaga ang nagmamando kung ano ang nangyayari dun,” paliwanag ni Aguirre sa isang press conference noon Hulyo 29.
Bagama’t sinabi ni Aguirre na ang naturang mga opisyal ay mula sa nakaraang administrasyon ni Pangulong Noynoy Aquino, hindi niya rin tinukoy ang mga pangalan nito maging ang mga posisyon ng mga opisyal sa Department of Justice (DOJ) at NBP na sabit sa VIP treatment sa mga drug lords.
Ang tanging kategorikal sa naging pahayag ni Aguirre ay walang kinalaman sa mga raker sa NBP ang dating direktor nito na si retired Maj. Gen. Rainier Cruz na responsable sa maraming raids sa loob ng Bilibid na nagresulta sa pagsamsam sa mga kontrabando gaya ng mga baril, cell phone, pera at iba pang ipinagbabawal na gamit sa NBP.
Pinaiimbistigahan na rin ni Aguirre ang pagkaltas ng P10 daily meal allowance ng mga preso na P50 na nangangahulugang P240,000 kada draw o P7.2 million kada buwan na napupunta sa bulsa ng mga corrupt na mga opisyal ng NBP at DOJ.
Isang religious group din ang iniimbistigahan ni Secretary Aguirre dahil sa pagkakasangkot nito sa prostitusyon dahil sa pagdadala ng mga babae sa loob ng NBP na kunwari ay mga miyembro ng religious group pero ibinubugaw sa mga VIP ng Bilibid kabilang na ang mga drug lords.
Para sa mga malikot mag-isip, posibleng ang pinatutungkulang babaeng government official ni President Rody ay may kinalaman sa DOJ noong administrasyong Aquino.



