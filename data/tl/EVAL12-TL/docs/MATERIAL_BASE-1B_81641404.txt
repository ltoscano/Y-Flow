BOMBAHAN, PAMUMULITIKA AT INTELLIGENCE FUND

Tweet

DALAWA ang magkasunod na malalaking pambobomba sa Mindanao.
Naganap ang mga ito sa Cagayan de Oro City at Cotabato City na parehong matatagpuan sa Mindanao.
16 katao ang namatay at nasa 80 ang nasugatan sa magkahiwalay na pangyayaring ito.
MGA MENSAHE
Marami ang mensaheng mahahalaga rito.
Isa sa mga mensahe ang pagkakaroon ng mga indibiduwal o grupo ng kakayanan na gumawa at magpasabog ng mga bomba at sa mga matataong lugar pa ginagawa.
Iba ang mensaheng nasa likod ng mga pambobombang ito.
Isa ring mensahe ang kawalan ng kakayanan ng mga kinauukulan na pigilin ang mga taong nasa likod ng mga pambobomba.
Ang mga mensahe, kabilang na ang iba pa na hindi na nating kailangang banggitin sa dami ng mga ito, ang isa sa mga dapat na alamin ng mga kinauukulan.
Maaaring dito makikilala ang mga taong nasa likod ng mga pambobomba.
Hindi kasi katulad ng mga ito ang mga rebolusyonaryong New People’s Army na tama o mali ang kanilang pagbomba, sila’y nagpapakila at nag-iiwan ng mga mensahe.
Kapag nalaman ang mga pangunahing mensahe, dito pupuwedeng magsimula ang mga karampatang pagkilos ng mga kinauukulan upang matigil na ang paggawa ng mga krimeng ito.
INTELLIGENCE FUND GAMITIN
Dito dapat gamitin nang husto ang intelligence fund na hawak ng iba’t ibang sangay ng pamahalaan.
‘Yun bang bukod sa nasabing pondo ng mga pulis at militar, dapat ding magamit ang hawak ng mga mayor, gobernador, kongresman, senador at ng mga nasa Palasyo.
Hindi dapat na ang intelligence fund lamang ng mga pulis at militar ang magamit dahil bukod sa limitado na ang mga ito, kinokorap pa ang malaking bahagi nito.
INTEL FUND SA MGA BATA-BATA
Malalaki ang intelligence fund na hawak ng nasabing mga sibilyang awtoridad at sa totoo lang, dito kinukuha ang pampasahod nila sa mga bata-bata nila na istambay at gustong magkatrabaho.
O ang mga pinagkakautangan nila ng loob sa halalan o pinagkakaperahang mga transaksyon.
Malaking bulto sa intelligence funds ng mga sibilyang awtoridad ang ginagamit bilang pampasahod sa kanilang mga bata-bata na hindi pupuwedeng pumasok sa mga regular na posisyon sa pamahalaan.
At sa tsismis na ating nasasagap, marami sa mga pondo ang para sa mga 13-30 at ghost employees.
Kung magagamit ang intelligence fund ng lahat, hindi lang ang mga pulis at militar ang kikilos laban sa mga mambobomba.
Maaaring mapakilos din ang mga sibilyan na magmanman at dito lalawak ang pagkilos ng lahat para makilala ang mga mambobomba, maigapos ang mga ito at masampahan ng mga kaukulang kaso para sa karampatang kararungan at mapayapang bansa.
PAMUMULITIKA BAWASAN
Sa kabila ng mga pambobomba, walang ibang pinagkakaabalahan ng maraming politiko kundi ang pamumulitika.
Ang mga pambansang politiko, halimbawa, ay nalululong sa pagpaparami ng kanilang mga kapartido, pagbingwit sa mga balimbing sa pulitika at pagpapahinog ng pilit sa pulitika ng mga nananahimik para maging aktibo sa halalang 2016.
PAMBOBOMBA SINASAKYAN
Ang masakit, ang mga nakapuwesto ay sinasakyan pa ang malagim na pangyayari upang makapagpapogi.
Higit nilang iniintindi ang epekto ng kanilang pagkilos dito sa kanilang mga ambisyong politikal kaysa mailagay sa ayos ang kalagayan at buhay-buhay ng mamamayan laban sa mga mambobomba.
At higit na masakit, ang pondong bayan ang kanilang ginagamit sa pamumulitika at hindi para sa kaligtasan ng mga mamamayan mula sa mga mapaminsala.
Dapat na pagtatapyasin ang pondo at pagkilos ng mga ganitong politiko at ipamukha sa kanila na ang serbisyo publiko na pinakamahalaga at hindi ang kanilang mga personal na ambisyon at interes..
BANTAYAN SILA
Wala talagang nakaaalam kung sino ang mga nasa likod ng mga pagpaslang sa pamamagitan ng bomba at ano ang kanilang layunin.
Ang magagawa lang natin sa kasalukuyan ay isipin na naririyan lang sila sa tabi-tabi at nag-aantay ng pagkakataon na muling gawin ang kanilang mga pamiminsala.
At kahit na hindi natin sila kilala, makakukuha tayo ng mga leksyon sa mga pangyayari upang makapag-ingat at mabantayan ang krimen ng mga ito.
Tulad na lang sa nangyari sa Cagayan de Oro na ikinamatay ng ilang doktor at iba pa na kasama nila sa komperensya.
MAMBOBOMBA KILATISIN
Bomba ang laman ng bag na iniwan ng isang hindi nakilalang lalaki malapit sa pintuan ng okasyon ng mga doktor na dumalo sa malawakan at malakihang komperensya.
Umiral ang pagkainosente ng mga nagbabantay sa okasyon sa pagpapabaya sa bag na magtagal sa upuan.
Makalipas lamang ng mahigit dalawang minuto, sumabog na ito at sa palagay ng mga awtoridad, ay pinasabog ito sa pamamagitan ng radio call o cellphone call o text.
Sakaling may ganitong pangyayari, dapat na alisto ang lahat.
‘Yun bang may kaduda-dudang darating na tao at kaduda-duda rin ang mga dala nito.
Dapat na agad na ilapit ito sa mga kinauukulan na pinakamalapit sa lugar.
Ito’y upang magkaroon ng mabilis na hakbang para sa seguridad.



