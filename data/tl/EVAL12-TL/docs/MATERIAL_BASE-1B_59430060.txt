Mahigit 173,212 ektaryang lupa naipamigay sa mga CARP beneficiaries ng Sultan Kudarat

January 22, 2016

KORONADAL CITY, South Cotabato Ene. 22 (PIA) - Umabot na sa 173,212.960 ektaryang lupa ang naipamigay ng Department of Agrarian Reform (DAR) sa Sultan Kudarat sa mga magsasaka sa buong lalawigan mula 1988 hanggang sa kasalukuyan, ayon sa isang mataas na opisyal ng ahensya. Ayon kay Rodolfo Alburo, Provincial Agrarian Reform Program Officer II (PARPO II), natanggap ito ng mga benepisyaryo ng Comprehensive Agrarian Reform program ng lalawigan na umabot na rin sa bilang na 69,722 farmer-beneficiaries. Ani Alburo, isa sa mga layunin ng pamahalaan na mabigyan ng lupa ang mga magsasaka na wala pang pinagmamay-aring lupa ay upang mayroon silang lupang bungkalin, alagaan at pagyamanin para sa ikauunlad ng kanilang buhay. Nilinaw ni Alburo na patuloy nilang ginagampanan ng maayos ang kanilang tungkulin sa kabila ng bali-balitang matatapos na ang Agrarian Reform program sa bansa. “There is no letting up with the performance of our mandates and in achieving our targets as an agency. DAR even intensified the giving of support services to the farmer-beneficiaries to improve productivity and effect a better change in the quality of life of the farmers,” ayon sa opisyal. Noong nakaraang buwan lamang nagsagawa ng ceremonial giving of certificate of land title ang DAR sa mga magsasaka ng Batang Bagras na ginanap sa Maganao sa bayan ng Palimbang, kasabay ng launching ng Batang Bagras bilang ika-17th Agrarian Reform Community. Nakatanggap ang may 1,236 na CARP beneficiaries mula sa Batang Bagras ng humigit-kumulang na 3,381.5984 ektaryang lupa. (AC Agad-PIA 12 /JJBDael-DAR-SK)



