
RAPID BUS NI ABAYA, MMDA KOTONG SA MADALING-ARAW

KAMAKAILAN ay full media coverage ang ginawa ng Department of Transportation and Communication (DOTC). Tungkol ito sa balak nilang paglabas, paggamit at pagbiyahe ng tinawag nilang rapid bus. Sa simpleng termino, pinagdugtong na bus sa haba, na kargado ng gadgets sa loob nito.
Hindi tayo kontrabida kay DOTC Sec. Jun Abaya pero ‘yung ipinakita nilang rapid bus ay ginagamit na sa Europe at Latin America.
Sa mga nasabing bansa, naglagay sila ng sariling daanan nito katabi ng riles ng tren. Gumawa rin sila ng underpass na daanan ng mga pasahero patungo at palabas sa gilid ng kalsada.
Ibig-sabihin, kung ang gagawin lang ng DOTC ay patatakbuhin sa EDSA, Commonwealth at Quezon Avenue ang kanilang rapid bus, lalo lang itong makabibigat sa daloy ng trapiko kaysa makatulong!
Iyan ang mahirap sa mga plano at sistema ng kasalukuyang rehimen ni Noynoy Aquino. In fairness, maganda pero wala silang totoong paraan at sistema kung papaano gagamitin nang tama sa oras ng operasyon. Kumbaga, hanggang pakita na lang sa madlang pipol, wala na.
Kaya kung gusto ni Jun Abaya na gumamit ng rapid bus, tanungin niya muna ang kanyang mga tauhan kung ano talaga at papaano nila patatakbuhin iyan sa EDSA. Sa tingin ko, kinopya lang nila, wala na!
MMDA Francis Tolentino, alam mo ba ang trabaho ng mga tauhan mo sa oras na dapat ay serbisyo nila? Noong panahon ni Chairman Bayani Fernando, sa motorsiklo pa lang ay alam na ng taumbayan kung ang mga traffic enforcer ay ligal na naroon sa kanilang puwesto.
Ibig-sabihin, kapag ‘yung malalaking puti na motorsiklo, sa major roads lang sila may karapatan manghuli. Kapag maliit, sa segunda na mga lansangan lang sila. Ngayon, labo-labo na ang mga tauhan mo, Mister Tserman Tole.
Ang matindi, garapalan na ang pangongotong nila.
Sa kanto ng Mindanao paglabas mismo ng NLEX, nagbalik na naman ang tatlong buwitre mong tauhan. Nagkakabuhol-buhol na ang trapiko, mas inaasinta nila ang mga sasakyan na bawal bumiyahe dahil sa number coding. Puntahan mo hanggang Mindanao-Quirino Rotonda para mapatunayan mo!
Tuwing madaling-araw naman, U-TURN northbound sa tapat ng Trinoma, pagliko mo mismo, southbound, sangkumpol ang mga traffic enforcers mo na pinapara lahat ng trak na dumaraan.
Ang nakabubuwisit, doon mismo sa gitna o gilid sa kaliwa pinahihinto na naglalagay panganib sa mga motorista.
Kunwari hahanapan ng lisensiya pero ang totoo, nangongotong lang ng walang kahihiyan!



