Pagkilos ng SC sa Marcos burial, positive move By Bernard Taguinod, Boyet Jadulco August 18, 2016
Positibong hakbang para sa mga kontra sa pagpapalibing kay dating Pangulong Ferdinand Marcos sa Libingan ng mga Bayani, ang pagkilos ng Korte Suprema sa mga petisyong inihain ng iba’t ibang grupo.
Kasabay nito, magsasagawa ngayong araw na ito ng caravan ang mga militanteng grupo kasama na ang mga biktima ng Martial Law mula Quezon Memorial Circle sa Quezon City hanggang sa Libingan ng mga Bayani sa Taguig City.
Samantala, sinupalpal kahapon ng kampo ni dating Pangulong Benigno Aquino III ang tagapagsalita ni dating Vice-President Jejomar Binay dahil sa paratang na tinulugan ng dating pangulo ang usapin ng Marcos burial. Sa pamamagitan ni Atty. Abigail Valte, ipinaalala nito kay Joey Salgado ang ginawang hakbang ni dating Pangulong Aquino nang atasan si dating VP Binay na ayusin ang isyu ng Marcos burial.
Ani Valte, nagbigay pa ng liham si Binay kay Aquino noong Mayo 2011 kung saan ipinaalam nito ang naging kasunduan na ililibing ang labi ni dating Pangulong Marcos sa lugar na magugustuhan ng pamilya sa Ilocos Norte.
Pumalag pa umano sa kasunduan si dating Sen. Ferdinand “Bongbong” Marcos Jr. na nagpumilit na malibing ang kanyang ama sa Libingan ng mga Bayani.



