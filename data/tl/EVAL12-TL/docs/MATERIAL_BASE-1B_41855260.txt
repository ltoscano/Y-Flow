Mga tala ng pagwasak

ni John Toledo
Pagsapit ng tanghali, unti-unting nagkakaroon ng buhay ang UP Integrated School (UPIS). Napupuno ang malalawak nitong pasilyo ng kumpol ng mga estudyanteng kalalabas lang ng kani-kanilang klasrum; may mga magbabarkadang nagtatawanan, mayroon ring mga nagmamadaling mananghalian.
Sa hapon, napupuno ng mga manlalaro ang basketball court, gayon din ang mga benches sa Lover’s Lane kung saan nagkukulitan ang mga estudyante. Subalit hanggang Setyembre na lamang magtatagal ang mga eksenang ito sa UPIS.
Bunsod ng kasunduan ng ALI at UP noong 2011, ililipat ang UPIS sa panibagong gusali sa lupang dating kinatatayuan ng Narra Residence Hall, upang bigyang-daan ang pagpapatayo ng UP Town Center, isang “mixed-use commercial center” na may retail at food stores, supermarket, University Bookstore at sinehan.
Ground breaking
Noong inilipat ang UP campus mula Manila tungong Diliman taong 1949, ang ikatlong palapag ng College of Education (Educ) ang naging unang tahanan ng UP High School (UP High), isa sa mga pang-akademikong intitusyong bumuo sa UPIS.
Nagsilbing “laboratory school” ng mga estudyanteng kumukuha ng kursong edukasyon ang UP High, na inilipat sa kasalukuyang kinatatayuan nito sa Katipunan Avenue noong 1952.
Natatandaan pa ni Aling Norma Castro, 69, nang una siyang nagtinda sa UPIS noong 1962. Kilala ng mga estudyante si Aling Norma bilang pinakamatandang tindera sa UPIS na nagmamay-ari sa sikat na bilihan ng mga tingi-tinging pagkaing wala sa canteen. “Nakakalungkot din na lilisan. Dito na kasi ako tumanda… wala naman kaming magagawa,” aniya.
Sa tagal ni Aling Norma sa UPIS, nasaksihan niya ang maraming mahahalagang kaganapan sa paaralan tulad ng pagsasanib ng tatlong laboratory school ng Educ: ang UP Preparatory School, UP Elementary School at UP High, na kumumpleto sa UPIS noong 1976.
“Siyempre mamimiss ko ang mga trip sa tindahan nina Aling Norms… nakakalungkot na babagsakan ng commercial industrial building itong UPIS. Hindi na kasi mapapalitan ang lugar,” ani James Borja, 16, kasalukuyang nasa Grade 10 at estudyante ng UPIS simula Kinder.
Maliban sa pagiging lunan ng pormal na pag-aaral, kinalinga rin ng mga gusali ng UPIS ang pagkatuto ng mga estudyante sa mga usaping panlipunan. Sa kasagsagan ng impeachment case ni dating Pangulong Joseph Estrada, naging dausan ng mga talakayan ang mga corridor at bench sa kampus.
Sa nalalapit na paglipat ng kanilang paaralan, magkakahalo ang nararamdaman ng mga taga-UPIS— mayroong nalulungkot, at mayroon ding natutuwa lalo na sa ideya ng bago at modernong gusali. Ilang guro rin ang nagpahayag ng pagkabahala sa maaaring epekto ng mas maliit na espasyo sa kanilang pagtuturo at pagkatuto ng mga estudyante.
Ano man ang reaksyon ng mga taga-UPIS, sa huli, itinakda na ng administrasyon ng UP ang kahihinatnan ng kanilang paaralan.
Construction plan
Magandang oportunidad umano para sa pamantasan ang paglipat sa UPIS at pagtatayo ng UP Town Center na mapakikinabangan ng mga estudyante bilang “academic support and cultural facility.”
“We are strengthening UPIS to be a model integrated school for all other high schools. The structure will follow green architecture with lots of trees and open space,” ani Vice President for Development Elvira Zamora.
Kabilang ang 7.4-ektaryang lupang kinatitirikan ng UPIS sa 42.51-ektaryang resource generation zone, batay sa 2012 UP Diliman Land Use Plan.
“Definitely kulang ang badyet ng UP at kailangan ng mapagkukunan ng kita because we have to fund a lot of academic activities [such as resources for faculty and research],” ani Zamora.
Ayon sa datos ng Office of Vice President for Planning and Finance, umaabot sa P17 bilyon ang proposed budget na ipinapasa ng UP taon-taon ngunit halos nasa P7 bilyon lamang ang ibinibigay ng pamahalaan.
“Because of the consistent decline in the budget [of state universities and colleges like UP] and the government push for us to be self-sustaining, we [are forced to] lease our lands to private companies for commercial uses,” ani Student Regent Cleve Robert Arguelles.
Ikalawang establisyimento na ng ALI ang UP Town Center sa lupain ng UP. Matatandaang noong 2007, inupahan ng ALI sa loob ng 25 taon ang 20-ektaryang lupang kinatatayuan ng UP-AyalaLand TechnoHub, na kabilang sa 98.5-ektaryang UP North Science and Technology (S&T) Park sa Commonwealth Avenue.
Itinayo ang North S&T park bilang Information Technology (IT) laboratory na may “incubation facilities” para sa mga bagong korporasyon ng IT. Marami sa mga ito’y mula sa Pilipinas at tumatanggap ng mga estudyante mula sa College of Engineering at College of Science.
“We have to find ways for these idle assets to be utilized… After 25 years, mapapasaatin ang lupa under lease. If these companies wanted to continue the lease, they’ll have to pay,” ani Zamora.
Sa ilalim ng 25-taong kasunduan, makakakuha ang UP ng P8.5 bilyong “guaranteed income” mula sa upa ng ALI. Kung gayon, lumalabas na kumikita ang UP ng halos 34 milyon kada taon sa kasunduang ito. Kapag idinagdag ang halagang ito sa subsidyong natatanggap ng UP mula sa pamahalaan, lumalabas na kapos pa rin ng P10 bilyon ang badyet ng pamantasan.
Tuwing mapag-uusapan ang paggamit sa mga bakanteng lupa ng UP, nauuwi ang pagtatalo sa pagitan ng pagpapaubaya sa komersyal na interes upang mapunan ang kulang na badyet o pagpapanatili sa tunay nitong gamit sa akademya.
Subalit sa kaso ng UPIS, halos 3.2-ektarayang lupa ang maituturing na hindi nagagamit sa kabuuang 7.4-ektaryang pagmamay-ari ng UP sa kahabaan ng Katipunan, ayon sa datos ng Office of Design and Planning Initiatives.
“Ang lupa na dapat ginagamit [ng mga estudyante] para sa mga [pang-akademikong tunguhin] ay ginagamit ng mga korporasyon,” ani Issa Baguisi, secretary general ng National Union of Students in the Philippines.
Nakababahala ang unti-unting paglagos ng mga pribadong interes sa UP, na kung ikinukubli pa dati sa mga mapanlinlang na termino, ay nagiging higit na lantaran ngayon.
Malawakang blueprint
Mawawaring hindi lamang isang arbitraryong desisyon ang pagpasok ng UP sa mga ugnayang kasama ang mga pribadong entidad. Kakabit nito ang tanaw ng gobyerno na alisin ang subsidyo sa mga state universities and colleges (SUCs).
“We are gradually reducing the subsidy to SUCs to push them toward becoming self-sufficient and financially independent, given their ability to raise their income and to utilize it for their programs and projects,” ani Pangulong Benigno Aquino III sa kanyang 2010 Budget Message.
Ginamit niyang halimbawa ang UP TechnoHub na pinagkukunan ng unibersidad ng kita maliban pa sa nakukuhang tuition at taunang badyet na ibinibigay ng estado.
Pinabulaanan ni Zamora ang mga batikos sa UP Town Center bilang pagpasok ng komersyal na interes sa pamantasan. “Definitely, [it] is not for commercialization but for resource generation… especially strategic zone ito sa kahabaan ng Katipunan Avenue,” aniya.
“Resource generation is just another name for income generating projects… clearly, isa siyang manifestation ng state abandonment,” ani Baguisi.
Malinaw na SUCs ang una at direktang naaapektuhan ng mga palisiya sa edukasyon ng pamahalaan. Bunsod ng kakulangan sa badyet, natutulak ang mga pampublikong pamantasan na pumasok sa mga kasunduan sa pribadong korporasyon na nakahahadlang sa kanilang pang-akademikong kalinangan.
Samantala, nabibilang na lang ang buwan bago tuluyang lisanin ng buong komunidad ng UPIS ang kasalukuyan nitong pwesto.
Nangangahulugan ito ng panibagong pakikipagsapalaran—para sa mga tulad ni James at Aling Norma na napamahal na sa lugar, para sa mga kasalukuyang estudyanteng muling sasanayin ang kanilang mga sarili, at para sa mga susunod pang mga mag-aaral, na hindi na mararanasan ang makipagtuksuhan sa Lover’s Lane o makasilong sa ilalim ng mga punong kumalinga sa iba’t ibang henerasyon ng mga taga-UPIS.



