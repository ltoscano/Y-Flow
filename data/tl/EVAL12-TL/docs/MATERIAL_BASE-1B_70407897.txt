34 detenido ng panlalawigang piitan ng Palawan, nagtapos sa ALS

August 17, 2016

PUERTO PRINCESA, Palawan, Agosto 17 (PIA) --- Upang mabigyan ng pagkakataon ang mga detenido na makapag-aral kahit ang mga ito ay nasa loob ng bilangguan, ipinatutupad sa loob ng Palawan Provincial Jail ang programang Alternatibong Sistema ng Pagkatuto o Alternative Learning System (ALS) na itinatuguyod ng Department of Education (DepEd) Palawan Schools Division.

Tatlumpo't apat na mga detenido ng panlalawigang piitan ng Palawan ang nagtapos sa isinagawang graduation ceremonies na may temang “Kabataang Mula sa K to 12, Tagapagdala ng Kaunlaran sa Bansang Pilipinas.” Ito ay para sa taong 2014-2016.

Ipinaliwanag ni Marites Antimano, Education Program Specialist II ng DepEd-Palawan na ang Alternative Learning System (ALS) Accreditation & Equivalency (A&E) ay dating kilala bilang non-formal education program sa ilalim ng Dep Ed.

Ito ay isang programa na may pagsusulit kung saan sinusukat ang kakayahan ng mga taong hindi nag-aral o nakapagtapos ng elementarya at sekondarya sa pormal na sistema ng edukasyon.

Ang mga pumasa o nakapagtapos nito ay bibigyan ng sertipiko o diploma mula sa Kagawaran na may lagda ng Kalihim at nagpapatunay ng kanilang pagtatapos sa naturang progama at ang mga kwalipikadong magpatuloy sa susunod na lebel ng pag-aaral.

Ang seremonya ng pagtatapos ay isinagawa kamakailan lamang sa Provincial Jail Management Division (PJMD) Building, sa Salvador Socrates Government Center na dinaluhan nina Cesar Sammy Magbanua, Chief of Staff bilang kinatawan ng gobernador, Pedro J. Dandal, Jr., ALS Division Supervisor at Marites Antimano, Education Program Specialist II ng DepEd-Palawan.

Mula sa mahigit 1,000 na bilang ng detenido ng PJMD, apat sa mga ito ang piniling mag-aral at natapos ang elementarya sa pamamagitan ng ALS samantalang 29 naman sa sekondarya.

Ayon kay Leticia U. Liao, Administrative Officer V ng PJMD, hindi naman naging sagabal ang pag-aaral ng mga detenido dahil isinasagawa ito sa mga araw ng Sabado at Linggo lamang at partikular na itinuturo sa mga ito ay ang mga pangunahing asignatura na kahalintulad sa mga paaralan kabilang ang Mathematics, Science, English, Filipino at Araling Panlipunan.

Dagdag pa ni Liao na ang Panlalawigang Piitan ng Palawan ay hindi lamang pasalidad para sa mga naghihintay ng hatol ng korte kundi isang intitusyong gumagabay at nagbibigay ng bagong pag-asa sa detenido na patuloy na harapin ang buhay na may positibong pananaw. (PIO/OCJ, PIA-MIMAROPA)



