
P25M halaga ng proyekto ipinagkaloob sa mga barangay sa N. Cotabato

July 12, 2016

LUNGSOD NG KIDAPAWAN, North Cotabato, Hul. 12 (PIA)--- Abot sa P25 milyon na halaga ng mga proyekto ang ipinagkaloob kamakailan sa ilang mga barangay dito sa lalawigan. Ang mga ito ay kinabibilangan ng mga post- harvest facility, farm input, water system, covered court, pagsesemento ng mga daan at pagpapatayo ng mga multi-purpose building. Nabatid na matapos ang naranasang mahabang tagtuyot, abot sa 200 bag ng palay seeds at 20 bag ng corn seeds ang ipinamahagi sa mga naapektuhang magsasaka partikular sa Barangay Balogo, Pigcawayan at Barangay Bialong, Mâ€™lang. Samantala, solar driers naman ang ipinamigay sa Barangay Molok at New Igbaras sa Pigcawayan at sa Barangay Bual sa Tulunan. Ang mga pasilidad sa Pigcawayan ay nagkakahalaga ng P500,000 bawat isa samantalang P600,000 naman ang halaga ng nabanggit na pasilidad sa Tulunan. Napagkalooban naman ng ligtas at maayos na mapagkukunan ng inuming tubig ang 300 kabahayan sa Barangay Katalicanan, Aleosan at sa mga barangay ng Bitoka at Lower Glad sa Midsayap. Abot naman sa P600,000 ang halaga ng bawat proyekto. Nakatanggap naman ng multi-purpose building na nagkakahalaga ng P600,000 ang Lower Paatan sa Kabacan. Sa kabilang banda, 11 covered courts na nagkakahalaga ng abot sa P17.6 milyon ang ipinamahagi sa iba-ibang mga munisipyo sa lalawigan. Walo sa mga ito ay ipinagkaloob sa mga paaralan na kinabibilangan ng Macebolig Integrated School sa Kidapawan City, South Manuangan Elementary School (ES) sa Pigcawayan, Malanduage ES at Aringay High School (HS) sa Kabacan na kapwa makikinabang sa iisang covered court, Bagontapay ES sa Mlang, Central Katinggawan ES sa Midsayap, Salasang ES sa Barangay Salasang sa Arakan at Greenfield High School sa Barangay Poblacion at Tulunan HS sa Tulunan. Abot naman sa 268 metro ng road concreting project na nagkakahalaga ng P3 milyon ang ibinigay sa Sitio Waterfalls sa Cabpangi, Libungan. Bilang bahagi ng pagtataguyod ng road rehabilitation program sa lalawigan, nanguna si Governor Emmylou Mendoza sa pag-inspeksyon sa abot sa P20 milyon nakumpletong road projects sa mga bayan ng Magpet at Mlang maging sa Lungsod ng Kidapawan. Sa kabila ng mga proyektong ito, iginiit ng gobernadora na magpapatuloy ang pamahalaang panlalawigan sa pagpapatupad ng mga programa at proyekto sa ikauunlad ng mga mamamayan at ng North Cotabato.

(SJDuerme-PIA12/MJKinkito&LGonzales-NorthCot Media Center)



