
ANBILIBABOL

NOONG Lunes, isang malaki raw na balita ang pagsusumite ni Janet Lim-Napoles ng kanyang expanded affidavit sa Department of Justice.
Ang extended affidavit ay naglalaman daw ng mas mahabang listahan ng mga mambabatas (dati at kasalukuyan, pati na ‘yung patay na) at mga opisyal ng pamahalaan na umano’y umabuso sa pera ng taumbayan.
Sabi, 20 senators at 100 congressmen daw ang sabit sa Priority Development Assistance Fund anomaly.
At ang sabi pa rin, malaking balita raw ito at kumbaga, breakthrough.
Pero alam n’yo ba, mga parekoy, bilang isang ordinary citizen ng ating beloved country, hindi ko maramdamang malaking balita ito.
Kahit siguro ako ang chief editor ng isang diyaryo, tatamarin akong i-banner ito.
Bakit ‘ka n’yo? Eh, anak ng tinapang matabang baboy……nagsawa na ako sa kung ano-anong expanded affidavit…Napolist….raket ni Napoles list at kung ano-ano pa.
Mayroong sinasabing bersyon ni Rehab Czar Ping Lacson, iba pa ang listahan ni Benhur Luy, pati na ang kay Sandra Cam at mismong kay President Noynoy….gayung wala namang pinagkaiba sa arkitekto ng lahat na si Napoles.
Kahit ano pa ang itawag diyan, maliwanag pa sa sikat ng araw at mas mainit pa sa 39 degrees Celsius na temperature….. may anomalya talaga.
King ina!!! Ano pa ba ang pagtitiwalaan natin diyan, parekoy, kundi sarili na nating mga kuro-kuro!
Pakiramdam ko lang…sadyang pinatagal para naman manlamig na tayo sa isyung ito.
Ito na lang siguro ang paniwalaan ninyo….kahit ano pang halukay-ube ang gawin diyan sa PDAF anomaly, mauuwi lang sa wala ang lahat.
Kita n’yo naman ha….. sinasabing pera natin ang anila’y kinulimbat ng mga ibinoto natin. Pero sa tingin ninyo…. iyang gastos sa imbestigasyon na ‘yan pera nila ang gamit?
Hoy! Pera at tax natin ang lahat ng ginagamit sa kontrobersyal na usapin na ‘yan!
Si Napoles na nagkasakit at naospital, hindi gumastos ng sariling pera, eh.
Tsk tsk tsk.
Anbilibabol talaga ang happenings dito sa atin. Hak hak hak!



