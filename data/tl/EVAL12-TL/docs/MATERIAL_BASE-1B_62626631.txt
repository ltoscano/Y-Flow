PERPETUAL LAMPASO SA BASTE
By MJ Mabazza August 20, 2016
Nagpasiklab ang San Sebastian College at winakasan ang nine-game losing skid, matapos ilampaso ang University of Perpetual Help, 71-55, sa second round 92nd NCAA men’s basketball tournament na ginanap sa FilOil Flying V Centre sa San Juan Arena kahapon.
Nagpalitan muna ng puntos sa unang quarter ang Stags at Altas, pero sa second period ay umalagwa ang Stags tungo sa 41-28 abante. Sa second half, itinuloy ng Stags ang ragasa, sa pangunguna ni Alvin John Capobres, na may 13 points, 5 rebounds at steal.
Tinapos din ng San Sebastian ang six-game winning run ng Perpetual Help.
“It’s a learning experience, alam ninyo naman na lagi kaming natatalo pagdating ng 4th quarter,” lahad ni coach Egay Macaraya, na nakamit ang ikalawang panalo pa lamang ng kanyang koponan.
Samantala, pumuntos para sa Altas sina 6-foot-2 Bright Akhuetie na may 21 pts, nine rebounds at assist habang si Jack Hao naman ay may 9 pts, three rebounds at assist.
Binigyang-kredito rin ni Macaraya ang rebounds sa naging panalo ng Stags.
“One factor sa naging panalo namin ngayon ay rebounds, kaya I think eto ‘yung key ng pagkapanalo naming,” dagdag ni Macaraya.
Samantala, nananatiling nasa tuktok ng liderato ang San Beda Red Lions nang talunin ang Emilio Aguinaldo Generals, 90-82.

Bahagyang nagulo ang opensa ng Red Lions ni coach Jamike Jarin, nang hindi na nakasalang si Cameroonian Donald Tankoua.
Sa pagkawala ni Tankoua, tinapik ni Jarin si Benedict Adamos, ang 20-anyos rookie transferee mula Technological Institute of the Philippines, na nag-ambag ng 11 points, seven rebounds at block.
“We were a little disoriented after Donald (Tankoua) was injured but we found a way to win in the end by exploiting mismatches,” lahad ni coach Jarin.
“Hindi naman ako atat na ipasok sa game, pero nu’ng tinawag na ko ni coach ginanahan na ko,” wika ni Adamos, na tinanghal na best player of the game.
Lumubo sa 11 points ang abante ng Red Lions sa second quarter, 48-37.
Nanguna pa rin iskoring para sa Red Lions si Davon Potts na may 21 points, six rebounds at assist.
Ito ang ika-10 panalo ng San Beda sa 11 laro.



