
BFAR namahagi ng tulong sa mga naapektuhan ng bagyong Nona

January 15, 2016

LUNGSOD NG SORSOGON, Enero 15 (PIA) -- Makaraang makaranas ng kalugian sa kabuhayan at pagkasira ng mga imprastraktura ang lalawigan ng Sorsogon dahil sa kalamidad mag iisang buwan na ang nakalipas, kumikilos na ngayon ang Bureau of Fisheries and Aquatic Resources (BFAR) Office upang sumaklolo sa mga naapektuhan. Ayon kay Ms Nonie Enova ng BFAR Regional Office 5, kasama niila ngayong araw, Enero 15 si BFAR Assistant Secretary Asis Perez sa San Rafael Bulan Sorsogon upang personal na mamahagi ng tulong sa mga maliliit na mangingisda. Layunin aniya ng nasabing aktibidad na makatulong partikular sa mga mangingisdang nasiraan at nawalan ng mga kagamitan pangkabuhayan. Sa katunayan aniya ay boluntaryong nag-ambag ambag ang mga empleyado ng BFAR ang nalikom nilang pera ang siyang ipinambili ng mga kagamitan tulad ng marine plywood,bronze nail, marine epoxy at marine engine. Sisikapin din nilang mapalitan ang mga makinang nasira para muling makabalik sa karagatan ang mga ito at makapangisda. Pinuri naman ni Bulan mayor Marnellie Robles ang hakbang na ito ng BFAR, sila aniya ang kauna-unahang ahensyang umayuda sa kanilang lugar. Sinabi pa ni Ms. Enova, plano rin nilang palawakin ang kanilang programa upang maabutan rin ng asistensya ang iba pang mga mangingsida sa lalawigan ng Sorsogon. (MAL/FBT-PIA5/Sorsogon)



