
100 ARAW NA TANING NI ERAP SA MGA KOTONG COP DRAWING?

MAY patutunguhan nga ba ang layunin ni dating Pangulo at ngayon ay Manila Mayor Joseph “Erap” Estrada na linisin ang Maynila mula sa mga iligal na pasugalan at sa mga kotong cop?
Patapos na ang 100 araw na ibinigay na taning ni Mayor Erap sa mga tauhan ng Manila Police District (MPD) kaugnay sa mga kotongan at pagpapahirap sa mamamayan. Sa totoo lang, hindi sapat ang 100 araw na taning para sa mga kotong cop na wala na yatang inaatupag gawin kundi ang mangotong, at ang 100 araw na taning na paglilinis ni Mayor Erap sa mga kotong cop at iligal na pasugalan ay parang malabo pa sa tubig-kanal sapagkat hanggang ngayon ay tuloy-tuloy pa rin sa paggawa ng pera ang mga tauhan nitong si MPD Director, Chief Supt. Isagani Genabe, Jr
Totoong hindi tumatanggap si Gen. Genabe ng lingguhan mula sa mga iligalista katulad ng financier at operator ng sugal subalit ang mga station commander ay hindi makapagkakaila na lantaran ang pagdating o pagsapit ng weekly payola sa kanilang tanggapan. Maging ang mga vendor ay hindi nakaliligtas sa lupit ng taga-ikot ng mga opisyal ng MPD at maging ng Manila City Hall.
Pilit na sinisikap ni Estrada na huwag maging mabigat ang kabuhayan ng mga nagtitinda sa iba’t ibang palengke at mataong lugar sa kanyang nasasakupan subalit talagang likas sa mga nakaupo sa puwesto ang magsamantala. Sinasamantala nila ang panahon na nakaupo sila sa puwesto at nakikinabang dahil may posibilidad na kapag nabatid ni Erap at Genabe ang kanilang maling gawain ay posibleng sibakin sila sa puwesto.
Grabe ang ginagawang panggigipit ng ilang station commander sa vendors, kapag hindi nakapaghatag sa kanila ay kanilang kinukumpiska ang mga paninda at, ang malupit, kung hindi ikinakalat sa kalye na parang basura ay kanila itong ipinatutubos, kasama ang araw ng palya na hindi nakapagbigay ng intelehensiya. Sa mga sugalan, pinaboran ng mga station commander ang mga hawak nina Paknoy at Fresnedi. Walang habas ang ginagawa nilang pananalasa sa mga sugalang hindi pasok sa mga pulis na ito na pawang ginugol ang kanilang pagseserbisyo sa pagiging kolektor.
Panahon pa lang ni dating Manila Mayor Fred Lim ay may tara na ang mga ito sa district director. Ngayong iba na ang alkalde ay namamayagpag pa rin ang mga ito.
Aba’y wala na bang katapusan ang kanilang suwerte sa buhay? Ipinagmamalaki yata ng mga ito si Insp. Arnold Sandoval, na bagaman nasibak na sa Maynila dahil sa intriga na swak sa koleksyon, ay malakas naman sa hepe ng National Capital Region na si Chief Supt. Marcelo Garbo, na sinasabing galit sa sugal.
At kung totoong galit itong si Gen. Garbo sa sugal, eh, bakit naman nakikita sa kanyang quarters si Sandoval na nagyayabang na kayang-kaya niyang ilagom ang Metro Manila kung iligal na pasugalan din lang ang pag-uusapan. Totoo ba ito, Gen. Garbo?
Bukas po ang Lily’s Files para sa inyong mga reklamo, suhestiyon at komento, mag-text lang po sa 09165571946 at 09087230036 o kaya ay mag-email lang sa lpr_2012@yahoo.com.



