
Mahigit 1,000 manggagawa sa Ilocos Norte sumailalim sa random drug test

July 22, 2016 Cherry Joy. D. Garma

LUNGSOD NG LAOAG, Hulyo 22 (PIA) – Sumailalim kamakailan ang mga pampublikong manggagawa sa kapitolyo ng Ilocos Norte sa random drug test bilang pagsuporta sa kampanya ng pambansang pamahalaan laban sa ipinagbabawal ng gamot o droga.

Sa pamamagitan ng isang memorandum order, maigting na itinagubilin ni Governor Imee R. Marcos ang pagpapatupad sa mandatory drug tests sa lahat ng manggagawa dito kabilang na ang mga security guards. Ang pagsusuri ay isinagawa ng probinsiyal na Kagawaran ng Kalusugan o DOH dito sa may 1,250 na manggagawa sa kapitolyo dito simula Hulyo 11. Layon ng utos na ito na suriin ang mga pampublikong manggagawa kung sila ay positibo sa methamphetamine hydrochloride o mas kilala sa tawag “shabu.” Ayon sa panayam sa radyo ni Fe Siazon, supervising administrative officer, ang sinumang napatunayan na positibo sa ipinagbabawal na gamot ay maaaring masuspende o matanggal sa trabaho. Ang resulta ng isinagawang drug test ay ibibigay kay Marcos kalakip ng rekomendasyon ng administrative officer para sa tamang tratong administratibo kung sakaling mayroong nagpositibo sa isinagawang pagsusuri.

Ang pagsasagawa ng random drug tests sa mga pampublikong manggagawa ay base sa Comprehensive Dangerous Drugs Act of 2002. (JNPD/CJDG, PIA1-Ilocos Norte)



