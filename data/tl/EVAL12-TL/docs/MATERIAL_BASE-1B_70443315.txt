DUTERTE NASOSOBRAHAN NA SA ‘SORRY’ — LACSON By Boyet Jadulco October 4, 2016
Kung paulit-ulit na magso-sorry si Pangulong Rodrigo Duterte sa mga sablay na pahayag, nababawasan ang halaga ng apology nito at parang niloloko na ang taumbayan, ayon sa isang senador.
Sinabi ito ni Sen. Panfilo Lacson matapos humingi ng paumanhin si Pangulong Duterte sa Jewish communities hinggil sa pahayag niya noong Biyernes na kung si Adolf Hitler ay pumatay ng milyun-milyong Hudyo, kakayanin naman niyang pumatay ng 3 milyong adik sa Pilipinas.
Matatandaan na umabot sa 6 milyong Jews ang ipinapatay ni Hitler noong World War 2 dahil lang sa paniniwala na ito ang nagbibigay ng kamalasan sa bansang Germany noong panahong iyon. Ayon kay Lacson, nababawasan ang kahalagahan ng apology ni Pangulong Duterte kung paulit-ulit niya itong ginagawa kapag sumasablay sa mga pahayag sa publiko.
“Alam mo, dapat bawasan ang pagso-sorry. Mag-ingat siya sa sasabihin kasi nakakasawa ang makarinig ng sorry. Parang nawawala ang value ng pag-sorry. What’s the point of saying sorry when in the next vein magsasalita ka na naman ng ikaka-sorry mo? Dapat lesson ‘yan. How many times has he said sorry already? Marami-rami na rin eh. So kailangan last na siguro pagso-sorry ‘yan, mag-ingat na lang siya sa sasabihin,” ani Lacson.
Aniya, hindi na sana maulit ang paghingi ng paumanhin ng Pangulo dahil kapag naulit pa ito ay parang niloloko na niya ang taumbayan.
“Nawawalan ng value ang sorry. Ikaw, BF mo sorry nang sorry sa iyo, niloloko ka ng niloloko, may value pa ba ang sorry? Bumababa ang value ng sorry. O ikaw sorry ka nang sorry sa BF mo, tapos ginagawa mo rin naman?” paliwanag pa ni Lacson.
Kamakailan lamang ay nag-sorry din si Pangulong Duterte kay dating Pangasinan Gov. Amado Espino at dalawa pa nang isama niya ito sa drug matrix na nag-uugnay kay Sen. Leila de Lima.



