Gulo sa Mindanao titindi - PNoy

Ni Rudy Andal (Pilipino Star Ngayon) | Updated February 26, 2015 - 12:00am

MANILA, Philippines – Nagbabala kahapon si Pangulong Aquino na kung magpapatalo tayo sa mga kontra-kapayapaan at isusuko ang pagtataguyod ng Bangsamoro Basic Law ay parang hinayaan natin na lumala ang kaguluhan sa Mindanao.
Sa kanyang mensahe sa ika-29 anibersaryo ng EDSA People Power 1, sinabi ng Pangulo na kapag isinuko ng gobyerno ang BBL ay parang hinayaan na lamang natin na kaguluhan at armas ang muling mamayani sa Mindanao.
“Hinding-hindi po tayo papayag na mangyayari ito. Tanging sa pagkamit sa pangmatagalang kapayapaan magiging sulit ang sakripisyo ng mga nakipaglaban sa EDSA, kabilang na ang mga nagbuwis ng buhay para wakasan ang paghahasik ng takot at karahasan sa lipunan,” wika ng Pangulo bago matapos ang ginanap na misa sa EDSA Shirine na pinangunahan ni Manila Archbishop Antonio Luis Cardinal Tagle.
Sinabi pa ni PNoy, ngayon ay may pagkakataon na tayong baguhin ang istorya ng ARMM dahil sa maraming dahilan.
Aniya, maraming bansa ang nagbubuhos ng suporta sa usaping pangkapayapaan sa pagitan ng gobyerno at Moro Islamic Liberation Front (MILF) tulad ng Malaysia.
Aniya, ang pinuno ng MILF ay ipinadama sa atin ang kanilang tiwala sa paghahanap ng kapayapaan sa Mindanao kung saan ay kinausap pa niya ang mga ito sa Japan makaraang magkaroon ng deadlock.

“Sa mga nagsasabi na ihinto na ang peace process, at ang pagpapasa ng Bangsamoro Basic Law, ang tanong natin: Paano nila masisigurado na magkakaroon ulit ng ganitong oportunidad,” dagdag pa ng chief executive.
Winika pa ng Pangulo, masakit ang nangyari sa 44 miyembro ng Special Action Force (SAF) noong Enero 25 sa Mamasapano, Maguindanao.
“Huwag nating kalimutan na pumunta ang ating kapulisan doon, hindi para maghasik ng karahasan, kundi upang ipatupad ang batas. Nagsakripisyo sila para makamit ang kapayapaan, di naman po makatwiran na ang kanilang inalay para sa kapayapaan ay maging mitsa pa ng karahasan,” nakasaad pa sa mensahe ni PNoy.
Dagdag pa ng Pangulo, kung tinulungan tayo noon ng Panginoon sa pagtatagumpay na makamit ang kalayaan noong EDSA 1 ay tutulungan din tayo ngayon na makamit ang kapayapaan sa Mindanao.
“Sa ngalan ng mga Pilipinong nakipaglaban sa EDSA, at sa lahat ng mga kababayan nating nagsakripisyo at patuloy na nagsasakripisyo para sa kapwa at bansa, ituloy natin ang laban tungo sa kapayapaan at kaunlarang matagal na nating inaasam,” dagdag pa ni PNoy.



