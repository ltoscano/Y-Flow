Mahigit 1,000 ektaryang sakahan sa South Cotabato inaatake ng mga daga

January 14, 2016 LUNGSOD NG KORONADAL, South Cotabato, Ene. 14 (PIA) — Tinatayang mahigit isang libong ektarya sa bayan ng Tantangan, South Cotabato ang sinasalanta ng pesteng daga. Kinumpirma ito ni Justina Navarrete, pinuno ng Office of the Provincial Agriculturist sa isang pulong ng Task Force El Nino ng lalawigan kamakailan. Mas lumala pa ang pag-atake ng mga daga sa mga pananim nitong mga huling linggo dahil sa pag-igting ng tagtuyot na dulot ng El Nino. Mas apektado aniya ang mga pananim sa mga upland area na hindi na nauulanan. Hindi naman gaanong malala ang epekto ng peste sa mga sakahang may irigasyon tulad ng mga palayan sa Barangay Cabuling at San Felipe. Maging ang mga punong niyog ay inaakyat na rin ng mga daga kung kaya’t ilang magsasaka ay bumibili na ng plain GI sheet na ipinapako paikot sa puno ng niyog. May iilang bahagi pa sa lalawigan tulad ng mga bayan ng Polomolok, Tupi at Tampakan ang nakapag-ulat na rin ng bahagyang pag-atake ng mga daga, ani Navarrete.

(DEDoguiles-PIA 12)



