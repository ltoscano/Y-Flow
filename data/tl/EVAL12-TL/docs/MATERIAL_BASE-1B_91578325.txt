State of calamity sa N.Ecija, inapela By Jojo de Guzman October 18, 2016
CABANATUAN CITY — Hiniling kahapon ng Provincial Disaster Risk Reduction and Management Council (PDRRMC) ng Nueva Ecija sa Sangguniang Panlalawigan ng probinsiya na magdeklara ng ‘state of calamity’, sa lawak ng naging pinsala ng nagdaang bagyong Karen.
Sa idinaos na assessment meeting ng PDRRMC; unang nagpahayag ng kalungkutan si Gov. Cherry Umali, PDRRMC-NE Chairperson, lalo na sa sinapit ng magsasakang nasiraan ng mga pananim.
Sa pangunang ulat umaabot sa 1,369 na ektaryang natamnan ng mga gulay at high value crops ang nasira na nagkakahalaga umano ng P87, 773, 000. Sa palayan ay aabot umano sa 118,105 ektarya ang labis na naapektuhan, na nagkakahalaga na ng P1,038,678,000.
“Maari pang tumaas iyan dahil kukumpletuhin pa ng ibang municipal agriculture officers ang kanilang ulat” ayon kay Dr. Abraham Pascua, PDRRMC-NE spokesperson.
Agaran namang dumaing ang ilang magsasaka mula San Jose City at bayan ng Bongabon kay Agriculture Secretary Nanny Piniol para sa kaukulang ayuda.
Nananatili hanggang kahapon ang may 300 pamilya sa Nueva Ecija High School sa Cabanatuan, sa Licab, Quezon at Cuyapo.



