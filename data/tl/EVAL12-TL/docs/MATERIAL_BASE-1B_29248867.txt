SOLVE CLASSROOM CRISIS KAPAG MAY TIME

PASUKAN na naman sa school next week sa karamihan ng mga paaralan at hindi pa rin handa ang pamahalaan na matugunan ang malalang classroom at school children crisis sa ating bansa.
Noong nakaraang State of the Nation Address o SONA ni Pangulong Noynoy, binanggit niya na ang backlog ay umabot na sa 66,800 classroom na ang halaga ay P53.44 billion.
Ang masakit pa riyan ay napakaraming mag-aaral sa pampublikong paaralan na walang upuan. Ang backlog ay 2.57 million chairs.
Last July ay nangako ang Pangulong Noynoy na siya at ang Department of Education (DepEd) na gagawan nila ng paraan para maibsan ang matinding kakulangang ito.
May SONA na naman si Noynoy sa July. Nagbago na kaya ang sitwasyon? At nadagdagan na kaya ang dami ng mga titser natin, lalo na sa mga probinsya? At madagdagan na rin kaya ang suweldo ng ating mga guro?
Ayon sa isang DepEd opisyal, yes na yes daw ang improvement sa mga problemang ito. “Almost addressed” na ang problemang ito, ang sabi ni Jesus Mateo, isang assistant secretary.
Sa darating na pasukan, at next week na ‘yan, mangongonti na kaya ang mga batang walang silid-aralan, upuan, titser at pasilidad katulad ng mga kubeta at gripong maiinuman ng mga mag-aaral?
Napakaraming public school na kulang sa ventilation o electric fan man lamang at walang kuryente. Kulang pa rin sa rami ng mga textbook, mga science laboratory, at marami pang iba.
Bakit ba lagi na lamang kapos sa budget ang pamahalaan sa larangan ng edukasyon?
Madali namang bigyan ng solusyon ang problema sa budget na ito. Halimbawa, kung ilalaan lamang ng gobyerno ang bilyon-bilyong pisong pork barrel ng Malakanyang at Kongreso sa edukasyon ay wala na tayong problema sa classroom shortage, teacher shortage o sanitation facility shortage.



