ALAB: Pakikiramay kay Austria
By Al S. Mendoza July 29, 2016
Bida ba si Arizona Reid kung pumasok ang kanyang tres noong Miyerkules?
Hawak ng Mahindra ang kalamangang 105-103 mga ilang segundo ang nalalabi sa laro.
Tangan ni Reid, ang import ng San Miguel Beer, ang bola. Sinenyasan siya ni coach Leo Austria na tumaymawt. Sa halip na tumalima, tumuloy sa pagdribol si Reid. At bigla, siya’y pumukol ng tres. Mintis. Talo ang SMB 105-103.
Ito ang ikatlong sunod na panalo ng Mahindra at laglag sa 2-1 ang SMB sa PBA Governors’ Cup.
Walang duda, maliwanag na gustong maging bida ni Reid. Kapag pumasok ang kanyang tres, panalo ang SMB 106-105.
Wala ring duda, magaling si Reid. Sa larong iyon, siya’y naka-43 puntos.
Pero ang magaling ay hindi perpekto. Sumasablay din.
Tanong: Maituturing bang bida si Reid kung pumasok ang pampanalong tres?Hindi. Sinumang sumuway sa boss ay kontrabida.

Kayat pumasok man ang tres ni Reid, hilaw itong kabayanihan. Sa mata ng tao—maging ng Diyos—gaano man kaganda ang intensiyon ay baluktot pa rin ito kung taliwas sa kagustuhan ng hepe.
Kaya nga may coach dahil ito ang nasusunod.
Ngayon lang ako nakakita ng lantarang walang paggalang ng player sa kanyang coach.
Mantakin: Kung siyut ang tres ni Reid, hindi kataka-takang ugaliin na niyang suwayin si Austria.
Wala pa akong nakitang bida na pasaway.
Pansamantala, nakikiramay ako kay Austria.



