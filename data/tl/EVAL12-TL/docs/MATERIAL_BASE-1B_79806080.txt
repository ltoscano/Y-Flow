Koronasyon ng Mr. Tourism World sa Vigan, lalong nagpapataas ng ekonomiya ng Ilocos Sur

December 09, 2016 Imelda C. Rivero

LUNGSOD NG VIGAN, Disyembre 9 (PIA) – Nasa lungsod na ng Vigan ang mga kandidato para sa kauna-unahang Mr. Tourism World.

Nagsimulang magsidatingan ang mga kandidato mula noong ika-3 ng Disyembre para sa magaganap na grand finale sa ika-10 ng Disyembre sa Vigan Convention Center.

Ang Mister Tourism World ay paligsahang may adbokasya para sa pagkakaibigan at pagkakaisa, para sa fashion-tourism, biodiversity o pagkakaiba, at para sa katauhan sa buong mundo.

Ayon kay Gobernador Ryan Luis V. Singson, ang pagtanggap ng probinsiya sa mga ganitong espesyal na okasyon ay mas lalo pang makakahikayat ng mas maraming bisita dito

“Hindi lamang ang mismong araw ng na nandito ang mga kandidato, kundi mga darating pa na araw. Maeengganyo sila para kumbinsihin ang mga pamilya, kamag-anak at kakilala na bisitahin ang probinsiya hindi lang dahil sa katangi-tanging kagandahan ng siyudad at probinsiya, kundi dahil mababait ang mga tao dito,” saad ni Singson.

Ayon naman kay Provincial Tourism Officer Ryan Astom, kasabay ng kanilang pagtira dito ng ilang araw ay ang pagtaas ng ekonomiya ng probinsiya, lalo na sa parte ng mga serbisyo at produkto na naaayon sa turismo.

Ang internet popularity vote ay isa mga parte ng paligsahan. Ang mananalo dito ay mabibilang sa semi-finals.

Para sa mga gustong bumoto, kailangan nilang bisitahin ang opisyal na Mister Tourism World Facebook page, i-like ang larawan ng paboritong kandidato, at i-share ang larawang napili na may kasamang hastag na #mistertourismworld2016.

Ang pagboto ay magsasara ngayong alas otso ng gabi, Disyembre 9.

Ang mga 13 kandidato ay sina Luke Middlebrook ng Australia, Tieze Emiliano ng Brazil, Archivald Acquaye ng Ghana, Sanju Ray ng India, M Ryan Ramadhan ng Indonesia, Fauzi Mohamad ng Malaysia, Okkar Min Maung ng Myanmar, Sangit Shrestha ng Nepal, Cas Winters ng Netherlands, Kian Sumague ng Philippines, Alexander Portnoff ng Sweden, Khunphan Supachok ng Thailand, at Pham Xuan Hien ng Vietnam.

Ang ilan sa mga aktibidad nila sa probinsiya ay ang tagisan ng talino sa Question-and-Answer sa University of Northern Philippines dito sa siyudad, swimwear contest sa Cabugao Beach Resort, pagdalo sa Mr. Tourism Exhibition Tradeshow sa kapitolyo, at pagbisita sa Baluarte at iba pang magagandang lugar ng probinsiya.

Naniniwala si Gob. Singson na pagkatapos ng koronasyon, babalik dito ang mga kandidato at ang kanilang kaibigan at pamilya upang madiskobre ang mga iba pang magagandang parte ng probinsiya na maaaring magpalago ng negosyo at ekonomiya ng mga magsasaka, mangingisda, at iba pang sektor na nagbibigay ng produkto at serbisyo sa mga turista. (JNPD/ICR/PIA-1, Ilocos Sur)



