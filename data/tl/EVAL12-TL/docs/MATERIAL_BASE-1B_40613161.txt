P136B PARA SA ANTI-CLIMATE CHANGE DAPAT BANTAYAN

ISA raw sa mga nangungunang bansa ang mahal kong Pinas sa pagsusulong ng programang anti-climate change. Sa katunayan, mga Bro, maglalaan ang gobyerno sa susunod na taon ng nasa P136-bilyong halaga para rito.
Siniseryoso ng gobyerno ang problema sa climate change o pag-iinit ng mundo dahil tinatamaan na tayo ng matinding epekto nito.
Nandiyan, halimbawa, ang sobrang lakas na mga bagyo at ulan at tindi ng init ng araw. At sinisira ng mga ito, hindi lang ang ating mga kapaligiran at ari-arian kundi mismo ang kabuhayan ng marami gaya ng mga taniman, hayupan, palaisdaan, pagbibiyahe ng mga produkto at serbisyo, pundar sa mga negosyo at marami pang iba.
PAGKAKAGASTUSAN
Nasa 98% ng P136B ang ilalaan sa pagpapababa sa mga kasiraan o disaster risk reduction, flood control, reforestation at pag-aaral at pagpapaunlad sa agrikultura, enerhiya, kapaligiran, imprastraktura o pagawaing bayan at siyensya at teknolohiya.
Kasama rin umano rito ang lantad sa publiko na paggastos sa pondo at malinaw na pagtukoy sa mga proyekto upang mabantayan ang pupuntahan o paggagamitan ng mga pondo.
May ilang tanong nga lang na maaaring masundan ng maraming katanungan sa pagsisimula at pag-usad ng mga programa at proyekto.
Unang tanong: Magkano ang tongpats, este, komisyon ng mga opisyal ng pamahalaan na magtuturo at mag-aapruba ng mga proyekto?
Ikalawang tanong: kaninong mga lugar ilalagay ang mga programa at proyekto?
Ikatlong tanong: hindi ba gagamitin sa pagpapapogi ng mga nasa administrasyong kakandidato sa halalan 2016 ang mga programa at proyekto?
Ikaapat na tanong: Kung magkakaroon ng iskam, mga Bro, maglalabas ba ang Department of Budget and Management ng mga rekord?
Tinatanong ang huli dahil sa karanasan na ang mga rekord sa pondo lang na nagamit ng tatlong senador na nakakulong ang inilalabas ng DBM at ito’y inirereklamo mismo ng Commission on Audit.
Pinagbababato kasi ng itlog ang COA kung bakit ang tatlong itlog lang sa Senado ang sinasabi nilang may iskam samantalang may mas malalaki pang iskam ang mga nasa administrasyon ngunit hindi “kahindik-hindik” ang mga ito para sa COA. Hehehe!
KATUMBAS ANG DAP
Matatandaan pa ba ninyo, mga Bro, ang Disbursement Acceleration Program na diniskaril ng Supreme Court? Iniyakan ito ng mga korap at mandarambong dahil kapalit sana ito ng nilunod sa inidoro ng SC na Priority Development Assistance Fund.
At mas malaki pa dahil P24-bilyon lang ang pork barrel na PDAF habang nasa P140-P170B ang DAP. Ngayon ay mahigit sa P136B ang pondo sa anti-climate change. ‘Di kaya nakahanap ang mga tiwali ng kapalit ng DAP?
Hindi lang tayo nagtatanong sapagkat alam naman ng lahat na walang sumusunod sa Tuwid na Daan. Magtanong pa kayo sa mga kontraktor ng mga programa at proyekto.
PASUBASTA MALINIS
Tiyak na sasabihin ng mga korap at mandarambong na idaraan sa malinis na pasubasta ang lahat ng mga programa at proyekto. At wala nang daraanan na non-governmental organization ang mga ito kundi sa mga ahensya ng gobyerno.
Tanong: Hindi ba dumaan sa pasubasta ang puno ng anomalya ng maintenance contract ng MRT? Hindi ba puno ng reklamo ang mga pasubasta sa mga imprastraktura gaya ng mga bilyon pisong pisong ekstensyon ng mga MRT at LRT at superhighway?
Paano ang mga puno rin ng iskam na flood control project at reforestation kaya walang solusyon ang mga baha at lanslide?
Eh, dumaraan ang lahat ngayon sa pasubasta ng Tuwid na Daan!
KAILANGANG KUMITA
Hindi maalis-alis ang paniniwala ng mga mamamayan na “in aid of election” sa 2016 ang mga programa at proyekto ngayon ng pamahalaan. ‘Yun bang lahat ay “in aid of fund raising” at “in aid of the administration candidates.”
Hindi masisi ang mga mamamayan na mag-isip ng ganito at magduda sa kasigasigan ng mga mambabatas at taga-Malakanyang na isulong ang P136.3B pondo sa anti-climate change.
Bakit? Sapagkat sa sarili nilang karanasan sa halalan at batay sa mga lumalabas ngayong anomalya na hindi na pupwedeng ibato sa mga nakaraang administrasyon, buhay na buhay ang diskarte sa salaping bayan ang mga makakapal ang mukha na mga politiko.
SERYOSOHIN LAHAT
Magkagayunman, kung talagang isusulong ang programa, dapat maging seryoso ang lahat.
Alalahanin na taon-taon, marami ang namamatay dahil sa napakasamang epekto ng climate change. Nagmumula rin dito ang pananatili o lalong pagdarahop ng dumaraming Pinoy.
Nawawalan din ng pag-asa sa kinabukasan ang milyon-milyong mamamayan.
Sino nga ang hindi mamamatay, magdarahop at mawawalan ng kinabukasan sa mga taon-taon at sunod-sunod na kalamidad sa mahal kong Pinas dahil sa tumitinding mga super-bagyo, super-baha at storm surge at super El Niño?
Pero dapat ding seryosohin ang problema sa mga halang ang kaluluwa at hindi hahayaang mamayani ang mga ito.
Sa bawat paglabas ng usok ng korapsyon at pandarambong, dapat na alamin kaagad ang pinagmumulan nitong apoy o baga.
At huwag na huwag magtago ang mga kinauukulan ng mga papeles o transaksyon na may usok ng katiwalian o nakawan sa salaping-bayan!

ULTIMATUM/BENNY ANTIPORDA



