MAYOR ERAP UMATRAS SA BATA NI LIM?

PARA yatang walang nangyari sa katarungang hinihingi ng mga nasaktan at nawalan ng kanilang paninda na mga vendor sa Blumentritt sa kamay ng barangay chairman na sinasabing malakas at bata ni dating Mayor Alfredo Lim.
Pawang umiiyak at nanginginig sa takot ang mga vendor ng Blumentritt na winalanghiya ni Chairman Rodrigo “Rody” Cruz nang lumapit ang mga ito upang humingi ng tulong kay Mayor Joseph Estrada sa pamamagitan ni City Administrator Atty. Simeon Garcia.
Dahil ayaw na may naapi sa kanyang teritoryo, umaksyon si Asiong Salonga at pilit na bibigyang katarungan ang pagkaapi ng mga taong nagpapatulo ng pawis.
Ipinahanap upang hulihin si Rody Cruz, may-ari ng Punerarya Cruz sa Rizal Avenue sa Sta. Cruz.
Pero bahag yata ang buntot ng mga inutusan ng alkalde sa pamamagitan ni Atty. Garcia kaya kahit nasa barangay hall tuwing umaga at punerarya sa hapon itong si Chairman Cruz ay hindi mahuli at makita.
baka naman nalagyan na ang mga huhuli, alam ng lahat na magaling sa “lagayan” itong nasabing chairman na ito na ayon sa mga nakakikilala sa kanya ay hindi raw marunong sumulat at bumasa.
Ang nakapagtataka ay kung paano ito nakapasa sa Commission on Election? ’Di ba’t requirement sa pagtakbo sa halalan ay “able to read and write?” Baka naman nakapaglagay na naman itong si Roding Kabayo? dapat yata nating paimbestigahan ito.
Sa madaling salita, walang nangyari sa utos ni Mayor Estrada na hulihin at iharap sa kanya si Cruz. Bakit?
Kawawa na naman ang vendor dahil pinagbabantaan ni Cruz na papatayin kapag may nagsumbong pa kay Mayor Estrada na ayon sa chairman ay walang kuwentang mayor at hindi kasing galing ng tatay ng kanyang kumpare at kapwa manunugal na si Roland Lim.
Ibig bang sabihin nito, ipinagmamalaki ni Cruz na nabahag ang buntot ni Erap at mga alipores nito sa kanya?
Teka nga, ano na ba ang nangyari sa imbestigasyon ng Manila Police District homicide section kaugnay sa pagkakasangkot ni Cruz sa pagpatay sa dating chairman sa kanilang barangay na si Armando Cruz?
Nakalimutan na rin ba ito o baka naman nabayaran na rin?



