TAMA SI SEN. GRACE, SAKA NA…

MAHUSAY na mambabatas kahit bago pa lang sa Senado. Pinag-aaralan ang bawat harapan, sa Komite man o regular na kapulungan. Iyan si Senadora Grace Poe, anak ni Da King – Fernando Poe, Jr.
Tama ang mga reaksyon ni Senadora Grace Poe laban sa mga nagsusulsol sa kanya para tumakbo sa mas mataas na puwesto sa eleksyong 2016 – President o Bise. Marami na ang nahulog sa bitag ng panunulsol sa mga politikong mapangarapin din naman. Sa huli, buntot kulelat sila matapos ang eleksyon.
Hindi sapat na batayan ang ratings sa mga survey, lalo na kung ito ay binayaran lang ng nagpakonsumo ng surbey. Madali ang mangapital, paano babawiin? Puwesto sa kalaunan. Tanungin ninyo sina Sec. Albert Del Rosario ng Foreign Affairs, DTI Greg Domingo at iba pa.
Malaki ang tubo!
Hindi biro ang maging President kung hindi sapat ang paghahanda. Tingnan natin si Pang. Benigno Aquino III. Dahil lang sa emosyon ng taumbayan na sinamantala naman ng mga “negosyante” sa politika, nakumbinse si presidentiable Mar Roxas na bumaba sa pagka-Bise at si Aquino ang itinulak.
Nagtagumpay ang mga “negosyante ng politika” at ngayon, nasa puwesto na sila na kumakabig ng todo sa kapangyarihan at salapi. Hayan ang DOTC, DWSD, DPWH, DA, DOH, PNP, etc. Bilyon ang usapan!
Tama ka, Sen. Grace sa iyong pasya na saka na. Bata ka pa naman at marami ka pang dapat na matutunan. Mahirap mahulog sa patibong ng mga kapwa mo politiko. Kapag hindi ka magiging maingat, baka sa huli ay talunan ka na, mala-pulubi ka pa sa paghihirap.
Kongkretong halimbawa riyan si Mar Roxas hindi ba? Tiniyak na wagi ang Liberal Party tandem pero ano ang nangyari? Mas matimbang ang BINOY – Binay – PNoy – dahil angkan ng Cojuanco-Aquino ang nagbuhos ng kapital para matiyak na ang tapat nilang alagad, si VP Jejomar Binay ang dapat na manalo – sa huli – tagapagmana ni PNOY sa 2016!
Ang patibong ay maaaring mula sa kampo ng Cojuangco-Aquino o kay Binay mismo. Garapal kasi kung sina VP Jojo at Roxas ang maglalaban lang. Nakita naman natin na lalo pang nababaon sa surbey si Boy Interior. Kailangan nila ay masabing malakas din ang kalaban.
Sa ngayon, mas makabubuti, Sen. Grace Poe, na harapin mo lang ang iyong trabaho bilang mambabatas ng Senado. Gumawa ka ng mga makabuluhang batas na ang angkop sa panahon para sa bayan at mamamayan. Naniniwala tayo sa iyong kakayahan.
Hayaan mo silang maglabo-labo sa 2016. Darating ang takdang oras mo na kargado na ng karanasan at kaalaman. Saka na Madame Senator Grace Poe. BALETODO/ED VERZOLA



