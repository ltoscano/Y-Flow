Blackwater umiskor ng 2nd win sa Malaysia By Elech Dawa June 6, 2016 Kumawala sa second quarter ang Blackwater sa tulong ng kanilang bench players upang sikwatin ang pangalawang sunod na panalo sa 2016 Penang Chief Minister Cup International Basketball Invitational Championships kahapon sa Han Chiang Indoor Stadium sa Penang, Malaysia.
Namuno sa opensa ng Elite si Raphael Reyes na may 16 markers habang nagtala si Carlo Lastimosa ng 14 markers upang tulungan ang Blackwater na kaldagin ang Thailand Pea Basketball Club, 89-76 at ilista ang 2-0 karta.
Bumanat sina Reyes, Juami Tiongson at rookie Almond Vosotros ng pinagsamang pitong triples sa second canto upang hawakan ng Elite ang 57-39 bentahe sa halftime. Kailangan naman ng Blackwater na doblehin ang ipinakikita nilang tikas sa laro kung gusto nilang masilat ang mga dambuhalang Zhejiang Chouzhou Commercial Bank ng China.
“Basing it from the performances of Malaysia and India, siguro tingin ko China din yung malakas, pero sana we can play our very best against them,” saad ni Blackwater coach Leo Isaac, alisto sa matangkad na front court ng China nina Zhang Yong Peng, Zhang Dayu at Lai Jung.
Ayon pa kay Isaac, magtutulong-tulong ang kanyang big men sa pangunguna ni 6-foot-8 center JP Erram para matapatan ang tikas ng China team.
Makakatuwang ni Erram ang matatangkad na sina James Sena, Kyle Pascual at undersized energy player Gilbert Bulawan.
“Again, we emphasized the importance of team defense because our tallest player is about 4 to 5 inches shorter than the Chinese’s big guys so definitely, mapapakinabangang talaga yung outside shooting natin,” sabi pa ni Isaac.
Nilampaso ng China ang Thais, 89-68.



