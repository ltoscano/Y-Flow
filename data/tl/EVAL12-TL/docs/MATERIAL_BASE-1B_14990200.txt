tagapag-alaga

Tagapag-alaga (Jn. 10: 22-30) Sa isang kwentuhan sa ordinary bus narinig ko ang kwentong ito.

Nagkita ang dalawang magkumare at nakakumustahan. Yung isa pala ay galing sa ibang bansa at kinumusta siya. Sumagot naman yung ale: “Ilang buwan na ako ditto sa Pilipinas. Tapos na ang aking kontrata sa Singapore pero nag-aaply ulit ako upang makabalik sa dati kong amo.

Nagustuhan kase nang amok o ang aking trabaho na pag-aalaga nang kanilang anak. Tatlong taon ko din yung inalagaan. Napamahal na sa akin yung bata at napamahal na din ako sa kanya. Noon ngang ako ay paalis na, umiyak yung bata. Hindi mapatahan kahit na nung mga magulang niya. Gusto pa ngang sumama sa akin dito sa Pilipinas. Sinabi na lang noong kanyang magulang na magbabakasyon lang ako at babalik din.” Ang mabuting tagapag-alaga ay napapamahal sa kanyang inaalagaan at ang inaalagaan ay mahal nang mabuting tagapag-alaga.

Si Hesus ay mabuting tagapag-alaga, inaalagaan niya ang kawan nang Diyos. Ang sabi niya: “Buhay na walang hanggan ang ibinibigay ko sa kanila at hinding-hindi sila mapapahamak ni walang aagaw sa kanila mula sa kamay ko.” Sana lagi tayong makinig sa ating tagapag-alaga sapagkat siya ang higit na nakakaalam nang kung anong mabuti para sa atin. Mahirap man minsan unawain ang kanyang plano pero ang mahalaga ay naniniwala tayo na hindi niya tayo dadalhin sa kapahamakan. Sundin lagi natin ang kanyang mga bilin sapagkat ito ang ating gabay upang makarating sa magandang pastulan, ang kanyang kaharian.



