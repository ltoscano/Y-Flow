
MALAPITAN ISUNOD KINA ROXAS; SUGALAN SA MALABON

DAPAT nang patunayan ng gobyernong Aquino na desidido ito sa pagsasampa ng kaso laban sa tiwaling tauhan o opisyal ng pamahalaan.
Ito ang dapat patunayan ng PNoy administration dahil hanggang ngayon ay hindi pa nakakasuhan sa milyon-milyong pisong Priority Development Assistance Fund itong si Caloocan City Mayor Oscar Malapitan na gumamit din ng isang NGO na kung tawagin ay KACI o Kaloocan Assistance Council Inc. na pinamumunuan ng isang Cenon, isang politiko rin sa lungsod.
Malinaw sa report ng COA na naglaan si Malapitan, dating kinatawan sa Kongreso ng unang distrito ng Caloocan, ng P25.3 milyon sa KACI na kung saan dapat niya itong ipaliwanag kung saan ito napunta.
Dapat ding ipaliwanag ng KACI kung saan napunta ang mahigit sa P130 milyong PDAF na inilaan nina Senador Juan Ponce Enrile, DILG Sec. Mar Roxas, dating Quezon City Representative Bingbong Crisologo, dating Malabon-Navotas Rep. Alvin Sandoval, dating Caloocan Rep. Luis “Baby” Asistio at dating Cong. Mitch Cayajon ng Caloocan.
Malinaw sa datos ng COA na may paglabag na naganap sa paggamit nina Malapitan ng kanilang PDAF dahil lumabas sa pagtatasa ng COA na nagamit ang pork barrel nina Malapitan et al, sa salary at operational expenses ng KACI.
Lumabas din sa pagsusuri ng COA na mahigit sa kalahati ng naturang halaga na katumbas ng P50 milyon ang hindi pa nali-liquidate nang maayos sa naturang NGO na dahilan kung bakit nagtatanong ang mamamayan,
KItang-kita kasi na ang mga NGO gaya ng kay Janet Lim-Napoles ang lalagyan ng mga mambabatas ng kanilang pork barrel upang ito ay maging pera.
Lumabas sa pagtatasa ng COA na ang KACI ang pang-11 sa mga NGO na nakaparte ng malaki sa PDAF ng mga mambabatas dahil umabot sa mahigit P130 milyon ang nakuha nito sa PDAF.
Ito ang dapat tutukan ng COA at DoJ dahil posibleng ang mga ari-ariang naipundar ng mga ito ay galing ng PDAF gaya na lamang ni Malapitan na napabalitang may mansion sa Don Antonio Subdivision sa Commonwealth Avenue, QC.



