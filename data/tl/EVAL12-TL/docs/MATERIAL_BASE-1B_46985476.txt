DO-OR-DIE GAME 3
Ambush ikinakasa ng Cavs June 9, 2016
Dalawang araw na naghanda ang Cleveland Cavaliers para depensahan ang teritoryo sa pagdayo ng defending champion Golden State Warriors.
Sinikwat ng Warriors ang unang dalawang laro ng NBA Finals sa Oakland, umuwi ng Cleveland ang Cavs na naghahanap pa ng solusyon kung paano makakaisa sa serye.
Pero hindi pa sumusuko si LeBron James at ang Cavs, posibleng maglaro ngayon na wala ang kamador ding si Kevin Love na inabot ng siko sa likod ng ulo noong Game 2 at hindi tinapos ang laro matapos sumailalim sa concussion protocol. Inoobserbahan pa si Love at hindi sigurado kung lalaro sa Game 3 ngayon.
Sa West finals ay naiwan ang Warriors 3-1 laban sa Oklahoma City pero nakaahon para manaig sa serye at bumalik sa Finals.
Ito ang pinaghahandaan ng Golden State, dahil kung kinaya nilang bumalik mula sa 3-1 hole ay kakayanin din ng Cleveland na umahon mula 2-0 deficit.
Kaya lang, krusyal na sa Cavs ang Game 3 kung gusto pa nilang humaba ang buhay.
“It’s a do-or-die game for us. We can’t afford to go down 3-0 to any team, especially a team that’s 73-9 in the regular season,” giit ni James.
At para kay Cleveland coach Tyronn Lue, mas mahirap umahon sa 3-1 kumpara sa 2-0.
Huling team na nakabangon mula 2-0 sa NBA Finals ay ang 2006 Miami laban sa Dallas. Tinalo ng Heat ang Mavericks sa anim na laro. Ang dalawa pang teams na natalo sa first two games sa Finals pero bumalikwas para agawin ang titulo ay ang 1969 Boston Celtics (7 games) at 1977 Portland Trail Blazers (6 games).

Pero wala pang nakakabalik mula 3-0 down.



