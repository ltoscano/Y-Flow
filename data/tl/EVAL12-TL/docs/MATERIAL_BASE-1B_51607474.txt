Laban kontra EDCA, umabot na sa Korte Suprema

ni Hans Christian E. Marin
Matapos kastiguhin ng Korte Suprema ang Disbursement Acceleration Program ni Pangulong Benigno Aquino, ipinababasura naman ng mga progresibong grupo sa mataas na hukuman ang Enhanced Defense Cooperation Agreement (EDCA).
Naghain nang magkahiwalay na petisyon ang grupo ng Bagong Alyansang Makabayan (BAYAN), Kilusang Mayo Uno (KMU) at sina dating Senador Rene Saguisag at Wigberto Tanada upang humingi ng Temporary Restraining Order (TRO) laban sa panibagong kasunduan sa pagitan ng US at Pilipinas na nilagdaan ni Aquino noong Abril.
Kinundena ng grupo ang tahasang paglabag ng EDCA, sa Section 7, Article II ng Saligang Batas na nagbabawal sa mga dayuhang hukbo, base militar o anumang pasilidad sa bansa liban na lamang kung pinahihintulutan ng Senado ang kasunduan.
“Aquino betrayed public trust when he approved a pact that violated national sovereignty, so lopsided and disadvantageous [to our] national interest,” ani BAYAN Secretary General Renato Reyes.
Sa ilalim ng EDCA, binibigyang pahintulot ang hukbong Amerikano na mamalagi at magtambak ng kanilang mga armas sa mga base militar ng Pilipinas. Nakasaad din sa kasunduan na hindi maaaring idulog sa korte ang anumang alitan sa pagitan ng US at Pilipinas.
Batay sa Section 25, Article XVIII ng Saligang Batas, rekisito ang pagsang-ayon ng Senado para sa pagpapatayo ng mga dayuhang hukbo, base militar, o pasilidad sa bansa.
Isang executive agreement lamang umano sa pagitan ng Malacanang at US ang EDCA kung kaya’t hindi ito nangangailangan ng ratipikasyon mula sa Senado, ayon sa administrasyong Aquino. Ngunit hindi ito sinang-ayunan nina Saguisag at Tanada, dalawa sa itinuturing na “Magnificent 12” na nagpasara ng mga base militar ng US sa bansa noong 1991.
[The contents of] EDCA [hold like a treaty] and must therefore comply with the constitutional requirements for the validity of a treaty,” nakasaad sa petisyon nina Sauisag at Tanada.
Simula nang ipatupad ang RP-US Mutual Defense Treaty noong 1951 sumailalim sa isang kasunduan ang dalawang bansa na ipagtatanggol ang bawat isa sa panahon ng digmaan. Sinundan ito ng Visiting Forces Agreement noong 1998 na nagbigay pahintulot sa militar ng US na malayang makapasok sa teritoryo ng Pilipinas.
Samantala, nilagdaan ng kasalukuyang administrasyon ang EDCA—pangatlong kasunduan sa pagitan ng US at Pilipinas.
“The president, thru EDCA, have once again put the country at a disadvantage. It essentially caters to the need of the US to position its military across the pacific,” ani UP Student Regent Neill Macuha.
Sakaling hindi maglabas ng TRO ang Korte Suprema laban sa EDCA, malaya nang magagamit ng US ang mga dati nitong base militar sa Clark, La Union at Quezon City kasama ang tatlong pang pasilidad ng Armed Forces of the Philippines (AFP) – Oyster Bay Naval Base sa Palawan, Fort Magsaysay sa Nueva Ecija at San Miguel Naval Station sa Zambales, ayon kay dating AFP Chief of Staff Emmanuel Bautista.
Kaugnay nito, naglaan ng P500 milyon ang gobyerno para sa pagpapatayo ng mas malaking daungan sa Oyster Bay Naval Base.
“Hindi maikakaila na tuta ng US si Aquino [sapagkat] isinusuko na niya sa mga dayuhang militar ang kontrol nating mga Pilipino sa sarili nating bansa,” ani Menchani Tilendo, konsehal sa University Student Council ng UP Diliman.
Isa ang EDCA sa mga batayan ng inihaing impeachment complaint laban kay Aquino noong Hulyo 21.
“With the raging fundamental problems that our country is faced with, it is high time that we arrest this kind of administration that allows US to hold a strong grip of it,” ani Tilendo.



