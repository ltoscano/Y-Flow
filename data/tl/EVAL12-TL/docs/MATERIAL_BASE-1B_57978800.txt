Sa parokya ni Chito Miranda

Bilang mamamayang Filipino, relihiyoso man siya o hindi, naniniwala man siya sa Diyos o hindi, Katoliko—sarado o bukas-laya man siya hindi—Born Again man o Baptist o Iglesia ni Kristo o Ang Dating Daan o Sabadista o Muslim at iba pang relihiyon, agnostiko man siya o hindi, sa pulitikal na ekonomiya na pagkakahati-hati ng mga tao sa lipunan sa ngalan ng pananampalataya, may nakakasakop na parokya kay Chito Miranda, ang bokalista ng Parokya ni Edgar.
Ang parokya ay katumbas ng lokal para sa INK at ADD o sa iba pang organisadong paniniwalang ispiritwal.
Ang parokyang ito ang nagsesensus kundi man nagmomonitor—sapilitan man o taus-puso (halimbawa’y pagtatanung-tanong o random na pagkuha ng impormasyon iniutos man ng awtoridad o hindi)—ng mga mamamayan ng lugar.
May kapangyarihan ang parokya sa pagbuo o pagsira ng isang mamanampalataya o ng isang basta nabubuhay lang sa loob nito kaya may kontrol din ito sa kanya.
Sa kanyang parokya, nandoon ang papeles ng kanyang pagkatao bilang patotoo na siya ay legal na miyembro nito sa eklesiyastikong pamantayan, patakaran at panuntunan—mula pagsilang hanggang pagkamatay—na hindi makikita sa ibang parokya liban na lang kung dodoktorin ang mga opisyal na kasulatan.
Tiyak na magbabayad siya ng baptismal certificate o nagbayad na siya ng sertipikong ito para sa pagkuha ng iba pang dokumento kaugnay sa kanyang propesyon kabilang ang pagkanta o pagpunta man lang sa ibang bansa lalo na kung kinakailangan.
Sa parokya ring ito siya maaaring kumuha ng marriage contract ng kanyang mga magulang kung nagpakasal ang mga ito sa ilalim ng batas ng napiling pananampalataya.
O ng pinagsanib na kolerasyon at koleksyon ng mga impormasyon ng simbahan at pamahalaan kaugnay halimbawa sa pag-iisyu ng death certificate ng kung sinumanng may koneksyon sa kanya na maaaring kailanganin niya sa anumang okasyon at pagkakataon.
Sa maikling salita, bahagi si Chito ng kultura ng isang parokya o lokal sa siyudad man o sa probinsiya o lalo na sa mga bayan o munisipalidad.

Ngayon pa lang, sa paglabas ng maeskandalong sex video ni Miranda kasama ang batang aktres na si Neri Naig, may bulung-bulungan na sa kanyang parokya, mga tsika, opisyal man o kadaldalan lang.
Si Neri man ay miyembro rin ng isang parokya.
Pero ang tiyak, ginigisa na si Chito, Alfonso Miranda sa tunay na buhay, sa mantika ng tsikahan at tsismisan sa simbahan ng pantutusta sa kanyang akrobatikong pakikipagromansa sa publiko kay Neri dahil ang parokya ay kailangang sumunod sa mga dogmatiko, konserbatibo at makadiyos na hakbangin at tunguhin at ang pakikipagtalik niya nang mapusok sa kanyang girlfriend na hindi naman niya asawa sa makabatas na pagsunod ay lisya sa paniniwala ng parokya.

Patuloy pa ngang pinag-uusapan ang sex video nina Chito at Neri, ang isa sampung pasado sa Star Circle Quest ng ABS-CBN noon kung saan at kailan ay kasabay niya sina Roxanne Guinoo, Sandara Park, Joseph Bitangcol, Joross Gamboa, Melissa Ricks at iba pa.
Nakita ng publiko ang masigabo at agresibong pagtatalik na seksuwal nina Chito at Neri kung saan kapwa hubo’t hubad ang dalawa na nakikipaglandian pa sa mga mata ng kamera na kung tutuusin ay atat na atat sila at gustung-gusto ang narsisistikong akto ng romansa.
Sasabihin ng mga manang at manong sa kanyang parokya; mapupunta sa impiyerno sina Miranda at Naig; masusunog sila sa apoy ng diyablo, maglulumunoy sila sa kumukulong asupre; magtatalsikan, manunuot o mandudurog sa kanilang balat at buong katawan ang maiinit, matutulis, magagaspang at nagbabagang mga buhangin habang humahalakhak at sumasakop sa kanila si Satanas.
‘Yan ang kinamulatan ng parokya at matagal malusaw ang tradisyon at aral na ‘yan dahil ‘yan ang pananakot o pananampalataya laban sa mga makasalanan sa mata ng Diyos at ng tao.
Wala nga bang takot ang magsyota o wala silang paniniwala o wala lang magawa o talagang walang diyos sa kanilang katawan?
May nais ba silang tuyain o pamukhaan sa kanilang ginawa?

Maaaring maitanong kung may pag-ibig ba sa pagitan nina Neri at Chito nang ginagawa nila ang animalistikong lingkisan sa kama.
Umaatikabong pre-marital sex.
May pag-ibig man o wala, ang parokya ay tutol dito pero nang gawin ba nila ito ay ipinaglaban nila ang Reproductive Health Bill o RH Bill para sa kapakanan ng kanilang kalusugan bilang mga nilalang na nangagalaga ng kanilang kapakanang pisikal para makapaglingkod pa sa Panginoon para sa kalayaan o katarungan o kaginhawahan una ng kanilang mga sarili at ng higit na nakakarami?
Nakiisa ba sina Neri at Chito sa laban ng mamamayan para sa mabuting pamamalakad ng kalusugang pangmadla o sinarili lang nila ang kanilang pagsuporta o wala silang pakialam?
Marahil ay hindi nga dahil maraming machismo at pasatodong pamamaraang ginagamit si Chito sa kanyang pakikipagtalik kay Neri kabilang ang hindi paggamit ng condom sa pakikipagtalik sa batang aktres.
At ang pagbi-video sa kanilang mga sarili ay kanilang kalayaan o kahalayan pero para ano at para saan?
Ano ang mga motibo ng mga kasangkot sa kontrobersiyang ito?
Sa pagkakataong ito, ang mas makakaantig ng damdamin ng publiko o ng mga may kaugnayan, personal man o propesyunal, sa kanila ay pagpapakasal ni Chito kay Neri o kung hindi man ay ang matapat at maganda nilang pagsasamahan sa likod at harap ng kamera bilang babae at lalaki, live-in man ito o hindi.
Bilang mga pampublikong pag-aari, masusubaybayan ng madla ang kanilang pribadong pagsasama sa tulong ng media at makakalaya lang sila sa mapait at marahas na paghuhusga ng mga tao pag napatunayan nilang sila ay may katinuang magsama nang maluwag sa habang panahon.
Ang mga madlang-pipol, mga kasapi rin ng mga parokya o lokal o anumang katawagan sa kolektibong organisasyong pananalig ng isang grupo at ang mga miyembro rin ng iba’t ibang parokya o lokal ay mga bahagi ng pamayanan ng Internet o ang tinatawag na netizens.
Sa takbo ng mga pangyayari, repleksiyon ng establisimyento ng parokya o lokal ang netizens at sila man ay naghuhusga kina Chito.
May sumusumpa. May nakakaunawa. May nakikisimpatya. May nakikisakay. May nakikisawsaw. May nakikiaway.
Dahil demokratiko ang sistema ng gobyerno, kung anu-ano ang mga komento at sentimiyento ng mga ito—may lohikal, may katawa-tawa, may singaw ng inggit, may lambong ng ngitngit.

Sa mga kasarian sa lipunan, mas agrabyado ang babae sa ganitong sitwasyon kaya kailangang ipaglaban ni Naig ang kanyang mga karapatan.
Bilang babae, may mga alas pa siyang nakatago sa kanyang mga manggas na kailangan niyang ingatan pag si Miranda ay nagloko laban sa kanya.
May pansariling katatagan at kapangyarihan ang isang babaing tulad ni Neri para lumaban kung kinakailangan o kaya naman ay makialyansa siya sa mga kababaihang nagsusulong ng kanilang mga kapakanan laban sa kaapihan ng isang tulad niya.
Ito naman ay kung hindi mapapanindigan ni Chito ang kanilang pinagsaluhan.



