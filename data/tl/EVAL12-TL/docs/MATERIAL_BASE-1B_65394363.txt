
SI BINAY AATRAS SA 2016? NGAYON PA, KAYO ANG AATRAS!

TAMA ang sinabi ni Rep. Sherwin Gatchalian na bakit magwi-withdraw si VP Jojo Binay sa pagtakbo nito sa pagka-Presidente gayung patuloy ang pagiging No. 1 presidential contender nito sa Pulse Asia at Social Weather Station sa surveys kahit kaliwat-kanan ang demolition job laban sa kanya.
Ito ang sinabi ni Gatchalian sa dalawang gigil na gigil na senador na kinabibilangan ni Sen. Alan Peter Cayetano na kapwa kapanalig ni SILG Mar Roxas na nagsabi na ‘di na dapat na tumakbo bilang Presidente si Binay.
Ang tama lang daw na mag-withdraw ay ang mga senador na nagpapagamit kay Roxas para durugin si Binay sa Senate Blue Ribbon sub-committee.
Titiyakin ko sa inyo, sa pagbagsak ng rating ni Cayetano mula sa 5% sa 1%, kahit barangay kapitan ang takbuhan niya ay hindi siya mananalo na ang dahilan nito ay kanyang garapalang pamumulitika, sabi ni Gatchalian.
Hindi manhid ang taumbayan para hindi makita ang ginagawa nilang paninira kay Binay sa mga hearing na isinasagawa nila sa komite na gamit ang mga talunang kandidato gaya nina dating Vice Mayor Ernesto Mercado at Renato Bondal na puro suntok sa buwan ang alegasyon nila kay Binay.
Lumilitaw na hindi naman parking building lang ang Makati City Hall Building 2 at walang overpricing sa pagtatayo nito.
Ang matindi ng lumantad si Antonio Tiu at mas lalong nabutata ang lahat ng tanong ng mga senador na sinasabi nila na ‘dummy’ ni Binay ang huli na hindi naman pala totoo.
Kaya ngayon lumalabas tuloy na mas may kredibilidad pa si Tiu kaysa kampo nina Cayetano. Dapat na sigurong tumigil ang kampo ni Roxas sa ginagawa nilang demolition job.
Kung tutuusin at siya namang katotohanan, napakaraming problema ng bansa na dapat nilang bigyan ng pansin ‘di ‘yung naninira sila ng kanilang mga kapwa.
‘Yang mga mahihirap lang parami nang parami kahit sinasabi ng gobyerno na mayaman na ang PIlipinas.



