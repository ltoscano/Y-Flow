TURISMO NG CORON AT BUSUANGA INIIPIT NG NCIP

SA nakaraang SONA ni Pangulong BSA3, hinikayat nito ang foreign at local investors na mag-invest ng kanilang mga negosyo rito sa bansa kaya pinaglaanan nito ang construction ng Busuanga Airport para nga naman hindi sila mahirapan, pati ang mga turista.
Ang nakapagtataka lang, bakit panay ang panawagan ni BSA3 sa investors na maglagak ng kanilang puhunan dito gayong hindi naman niya napagtutuunan ng pansin ang dayuhan at local investors na namuhunan na rito, lalo na sa turismo.
Halimbawa na lang ang grupo ng Northern Palawan Tourism Investors Council na pinamumunuan ni DR. ORLANDO SAKAY. Ang mga miyembro nito ay pawang resort owners ng Boracay at na foreign at local investors na talagang namuhunan na ng malaki dahil sa paniniwala nila na ang mga isla rito sa Coron ay hahatak ng milyon-milyong turista kaya ito ay lalo pa nilang pinagaganda.
Kung tutuusin, hindi na dapat pang manghikayat si BSA3 ng investors partikular na sa turismo dahil marami na ang nag-invest. Ang problema nga lang ay itong mga tao mismo ng Pangulo na nasa ilalim ng National Commission on Indigenous Peoples o NCIP.
Sinasabing ang NCIP ang balakid o sagabal sa investors para ituloy ang kanilang mga nasimulang development sa Coron at Busuanga na pag-aari na nila o nabili na ng mga investor.
Ginagamit daw nitong NCIP ang ilang Indigenous People para angkinin ang pagmamay-ari ng kanilang mga nabiling lupa sa pamamagitan ng pagpapa-aplay ng Certificate of Ancestral Domain Title (CADT).
Habang hindi pa inilalabas ang CADT ay ni-recognize na ng NCIP ang pag-angkin ng mga IP sa nasabing mga lupain kaya ang mga nasimulang development ng investors ng Coron at Busuanga ay hindi matuloy-tuloy dahil sa LINTIK na mga TRO na ipinalabas nitong si KISSACK GABAEN, ang Regional hearing officer ng Region 4-B.
Marami ang gustong mamuhunan dito sa Pilipinas pero kung ganito namang parating hinaharang ng NCIP ang kanilang mga development at project, aba eh, ako man, kahit gaano karami ang pera ko ay hindi ako mag-i-invest at mag-aaksaya ng panahon dito.
Alam kaya ni BSA3 ang pinaggagawa ng NCIP na nasa ilalim pa naman ng Office of the President? O sadyang nagbubulag-bulagan na naman ito dahil kaibigan niya ang nakaupo rito.
‘Yan ang hirap sa gobyerno natin ngayon. Kapag kaibigan, kabarilan, kamag-anak o katropa, pinababayaan na lang kahit mali ang ginagawa.
At ito namang NCIP, lumugar naman kayo, kung ano sa tingin ninyo ang ikagaganda ng nakararami ay ‘yun ang gawin ninyo hindi ‘yung papaboran ninyo ang iilan.
Katulad na lang ng ginawa nitong NCIP sa Two Seasons Resort sa Coron. Habang nasa kalagitnaan ng pagde-develop nito, nagpalabas ng TRO si Gabaen, at dahil ayaw ng may-ari na mabawi ang kanyang biniling isla, napilitan itong magbayad ng lease rental sa IPs na nagkakahalaga ng P2.5-million plus P500,000 kada taon at 2% ng kanilang gross sales.
Ang tanong: saan dinala ng NCIP ang mga halagang nabanggit gayon ang tinanggap lang daw ng 30 na IPs na nag-claim ay tig-P500.00 lang. Hmmmmmm para yatang may aalingasaw na namang bulok o masangsang na amoy sa gobyernong Aquino. LILY’S FILES/LILY REYES



