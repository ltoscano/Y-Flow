
Opisyal ng NEDA positibo na susuportahan ng bagong administration ang 'AmBisyon Natin 2040'

June 22, 2016 Jennifer P. Gaitano

BUTUAN CITY, Hunyo 22 (PIA) - Positibo at naniniwala si director Nerrisa Esguerra ng National Economic and Development Authority (NEDA) - central office na susuportahan at ipagpapatuloy ng bagong administrasyon sa pamumuno ni President-elect Rodrigo Duterte ang nasimulang 'AmBisyon Natin 2040' ng nasabing ahensya.
Sa ginanap na Regional Development Council (RDC) Caraga meeting dito sa lungsod, sinabi ni director Esguerra na napaabot na umano nila sa bagong uupong director general at iba pang bagong opisyales ng NEDA ang tungkol sa programang eto.
Ibinahagi rin ni director Esguerra na ang ‘AmBisyon Natin 2040’ ay isang long-term vision at aspirations ng mga Pilipino para sa kanilang sarili at kanilang pananaw sa bansa sa susunod pang 25 taon.
Pinapakita anya dito kung anong uri ng buhay ang gustong makamtan ng mga pinoy pati na rin umano ang posibleng kalagayan ng bansa sa taong 2040.
Nananawagan din si director Esguerra sa publiko na suportahan ang layunin ng ‘AmBisyon Natin 2040’. Magagamit din anya ng publiko ang mga Information, Education and Communication (IEC) materials ng nasabing programa sa pag-aaral para sa academe sector at maaari ring maging basehan sa anumang goal-setting para sa mga proyekto at programang makakabuti sa komunidad.
Ayon naman kay NEDA Caraga regional director Mylah Faye Aurora Cariño, na may gaganapin silang information caravan sa ibat-ibang probinsya sa rehiyon upang mapalaganap pa ang adbokasiya ng ahensiya patungkol dito. (JPG/PIA-Caraga)



