Iba talaga ang talentong Pinoy!

Posted by: Jerry Yap
on August 20, 2015
in Bulabugin

KAMAKALAWA ng gabi ay nagkaroon tayo ng pagkakataon na mapanood ang HITMAN David Foster & Friends Asia Tour 2015 sa Araneta Coliseum.
Itinampok ng henyong singer, composer, songwriter ang mahuhusay na Filipinong mang-aawit na pinangungunahan ni Charice, Gerphil Flores at X-Factor Finalist Mark Mabasa.
Kasama rin nila sina Natalie Cole, Boyz II Men, at ang Amercian Idol winner na si Ruben Studdard.
Lahat sila ay magagaling. May kanya-kanyang timbre at katangian ang boses. Pero ang nakatutuwa, noong kumanta si Charice, talaga namang iba ang ‘power’ ng kanyang boses.
Umugong hanggang lumakas ang palakpakan at sa huli ay iginawad sa kanya ang standing ovation matapos itanghal ang mga awiting Through the fire, Lay me down, I will always love you at sa encore ay Bukas na lang kita mamahalin.
Nang mapanood at mapakinggan nang personal ng inyong lingkod ang performance nina Charice, Gerphil at Mark, lalo tayong nakombinsi na iba talaga ang talento ng mga Pinoy.
Lalo nang sabihin ni David Foster na bilib siya sa husay ng mga Pinoy sa pag-awit.
At natutuwa siya na nagkaroon siya ng pagkakataon na makasama si Charice sa kanyang mga concert at show.
Mababang loob din na sinabi ni Foster, na kahit wala siya, ay hindi malayong sumikat sa buong mundo si Charice dahil sa kanyang husay sa pagkanta.
At dahil na rin kina Ellen DeGeneres at Orpha na walang sawang nagpakita ng suporta sa batang singer.
Bukod kay Charice, nagbigay din ng makulay na performance sina Gerphil Flores at X-Factor Phils. Finalist Mark Mabasa at iba pang random Filipino guests from the audience.
All praises talaga si Mr. Foster dahil sa kakaibang talent ng mga PINOY!



