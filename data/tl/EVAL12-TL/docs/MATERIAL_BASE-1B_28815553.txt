OH LABAN KA?!: Coco at Julia, matagal nang MAGDYOWA!
'Di ba, Onyok?
By Rey Pumaloy October 28, 2016 Ibinuko nga ni Onyok ang relasyon nina Coco Martin at Julia Montes, na matagal na rin namang natsitsismis na magdyowa. Pero, bigla rin nitong binawi ang tsika niya.
Nakapanayam namin si Onyok sa opening ng Klinika Dentista (2nd floor ng Tony Galvez Bldg. 9th Avenue Murphy, QC) at mabilis nga nitong sinagot ang tanong namin kung magdyowa ba ang kuya Coco niya at si Julia.
Opo nga ang sagot niya. Pero nu’ng mapatingin ito sa kanyang ina, biglang binawi nito ang sinabi at sumagot na… “Hindi ko po alam!” Puwedeng seryosohin ang pambubuking ni Onyok sa matagal na ngang tsismis tungkol sa romantic relationship daw nina Coco at Julia, dahil bukod nga sa magkasama sila sa teleseryeng FPJ’s Ang Probinsyano sa ABS-CBN, close na close rin silang dalawa.
Paborito ni Coco si Onyok at katunayan madalas itong mag-post ng mga photos at videos nilang dalawa sa kanyang Instagram. Kinagiliwan ni Coco ang kakyutan at pagiging bibo ng bata kaya naman naging close siya rito.
Sa mga naunang interview naman ni Julia, hindi nito direktang sinasagot ang mga tanong tungkol sa kanila ni Coco. Madalas ay itinuturo niya ang aktor na siya na lamang daw kausapin tungkol doon.
Sa murang edad ni Onyok, nag-aalala lang siguro ito na baka magtampo at sitahin siya ni Coco sa pagiging matabil ng bibig niya, kapag nagsalita talaga siya tungkol kina Julia at Coco.
Mabait at maasikaso ang deskripsyon ni Onyok kay Coco. Dalawang laruan na ang naibigay sa kanya ni Coco.
Samantala, isa sa mga wish ni Onyok nitong birthday niya ay magkaroon na ng front teeth. Puwede nga ‘yun ayusin ni Dr. Riza Ramos de Leon, pero hindi na muna niya gagalawin ang bungi ng bata dahil sa mga taping nito.
Nakakatuwa si Onyok dahil siya rin ang nagsabing hindi siya puwedeng magpatubo pa ng ngipin o magsuot ng temporary dentures dahil sa continuity ng mga eksena niya sa taping ng serye nila.

Natatakot daw ang bata na baka biglang kumonti ang mga eksena niya kapag inayos na ang ngipin niya. Alam ni Onyok na malaki ang impluwensya ng kanyang pagiging bungi para makilala at sumikat siya sa serye.
Maghihintay na lang daw ng isa pang taon si Onyok bago niya ipagawa ang kanyang mga ngipin.



