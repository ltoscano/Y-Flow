OrMin, Calapan LGUs magkaagapay sa pag-aayos ng nasirang dike

January 13, 2016

CALAPAN, Oriental Mindoro, Enero 13 (PIA) – Nakahanda ngayong magtulong ang pamahalaang lokal ng lungsod ng Calapan at pamahalaang panlalawigan sa pagsasaayos sa nasirang dike sa may bahagi ng Brgy. Buhuan. Ang nabanggit na dike ay isa sa mga naka-alarma sa mga mamamayan partikular sa mga taga-Calapan nang kasagsagan ng bagyo ang kumalat na balitang nasira ito. Ang pagkasira ng dike ay labis na pinangangambahang mangyari kapag nagtutuluy-tuloy ang malakas na pag-ulan. Kaya naman ang Pamahalaang Panlalawigan at Pamahalaang Panglungsod ay magtutulong ngayon upang kaagad ay maresolba ang pinangangambahang baha sakaling tuluyand masira and nasabing dike. Matatandaan na noong gabi ng Disyembre 15, 2015 ay nagbigay ng babala ang Pamahalaang Lungsod sa mga tao na magtaas na ng mga gamit dahil may dalawang kilometro na bahagi ng protection dike ang bumaba dahil hindi nito kinaya ang pwersa ng tubig na rumagasa mula sa mga bundok kung kaya umawas na ng may dalawang pulgada ang tubig dito. Ayon kay Engr. Ernesto Padilla ng Provincial Engineer’s Office, kahit walang bagyo ay nangyayari naman ito kapag nagtutuluy-tuloy ang malakas na pag-ulan kaya aniya may isang kilometro na rin ang na-repair nila rito. Dahil walang kasiguruhan ang panahon kahit pa natapos na ang bagyong Nona, napagkasunduan sa ipinatawag na pagpupulong na pagtutulungan na ng Pamahalaang Panlalawigan at Pamahalaang Lungsod ng Calapan na magawa ito sa madaling panahon. Binigyang-diin ni Executive Assistant Dr.

Romeo Infantado ng kapitolyo na kinakailangan ang mabilisang pagre-repair sa dike para sa immediate solution ng problema. (CPRSD/LTC/PIA-Mimaropa/Calapan)



