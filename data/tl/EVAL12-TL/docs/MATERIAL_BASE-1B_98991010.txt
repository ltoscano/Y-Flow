KALAHI, Pantawid Pamilya magpapatuloy sa Ilokos sa Administrasyong Duterte– DSWD

July 26, 2016 Ben P. Pacris

CAOAYAN, Ilocos Sur, Hulyo 26 (PIA) - Patuloy ang pagpapatupad ng mga proyekto sa mga liblib ana pook sa Ilokos sa pamamagitan ng Kapit-Bisig Laban sa Kahirapan- Comprehensive and Integrated Delivery of Social Services (KALAHI-CIDSS) sa pamahalaan ni Presidente Rodrigo Duterte para mapaunlad ang pamumuhay ng mga mahihirap na pamilya.
Ito ang idiniin kamakailan ni Iryn Cubangbang, regional information officer ng Department of Social Welfare and Development (DSWD)- Region 1, sa naganap na Kapihan iti Amianan Media Forum sa Alad Bar Resort dito.
“Sa bagong administrasyon, papaigtingin pa ng DSWD and mga pro-poor programs tulad ng KALAHI at ang Pantawid Pamilyang Pilipino Program o 4Ps para maiangat ang uri ng pamumuhay ang mga kababayan nating maituturing na poorest of the poor,” ani Cubangbang.
Para sa KALAHI-CIDSS, naglaan ang kanilang ahensya ng P47 milyon para sa mga 47 identified priority sub-projects sa buong Ilocos Region kung saan napili ang mga pinakamahirap na barangay na nangangailangan ng mga proyektong pangkabuhayan.
Ang 47 proyektong nabanggit ay kinabibilangan ng tatlong sub-projects sa Bagulin, lima sa Pugo, tatlo sa San Gabriel at pito sa Santol sa probinsiya ng La Union. Sa Ilocos Sur naman, apat na proyekto ang sa Alilem, siyam sa Burgos, isa sa Nagbukel, tatlo sa Quirino, tatlo sa Sigay at dalawa sa Sugpon. Pitong proyekto naman sa Burgos, Pangasinan.
Ang mga proyektong gaya ng installation ng water systems, pagpapatayo ng tulay at kalsada, school buildings, health stations at livelihood projects na pandagdag na income ng mga residente ay nasimulan na sa ibang mga barangay.
Inaasahang matatapos ang mga proyektong ito bago magtapos ang taon para mailunsad pa ang iba pang proyekto sa mga upland towns sa Ilokos, aniya.
Samantala, naglulunsad din ang DSWD, sa tulong ng iba’t-ibang lokal na pamahalaan, ng Municipal-Inter-Barangay Forum for Participatory Resource Allocation na naganap sa Burgos, Ilocos Sur kung saan ang community volunteers ang pipili ng mga angkop na proyekto na nakakatulong sa mga mahihirap na mamamayan. (JNPD/BPP/PIA-1, Ilocos Sur)



