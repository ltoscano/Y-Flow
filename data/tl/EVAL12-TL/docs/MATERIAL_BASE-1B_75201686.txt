
Bidyo: Mural ni Ka Roger iniladlad sa Mendiola, sa paggunita ng ika-43 anibersaryo ng NPA

by Ilang-Ilang D. Quijano March 26, 2012

Mural ni Gregorio "Ka Roger" Rosal, sa raling iglap para gunitain ang ika-43 na anibersaryo ng New People's Army (Ilang-Ilang Quijano) Isang raling iglap sa Mendiola ang isinagawa ng mga kasapi ng Pambansang Katipunan ng mga Magbubukid-Timog Katagalugan (PKM-TK) kaninang umaga bilang paggunita sa ika-43 na anibersaryo ng New People’s Army (NPA). Iniladlad ng mga demonstrador ang isang higanteng mural ni Gregorio “Ka Roger” Rosal, ang pumanaw na tagapagsalita ng Communist Party of the Philippines. Tumagal ng mahigit-kumulang 15 minuto ang raling iglap ng tinatayang 15 kasapi ng PKM-TK, isang samahan ng mga magsasaka sa ilalim ng National Democratic Front of the Philippines. Bukod sa mural ni Ka Roger, nagladlad sila ng mga istrimer na may mga katagang “Cherish the New People’s Army!”, “Serve the People!”, at “Join the Revolution!” “Pinakamataas na pagpupugay ang ibinibigay ng mamamayan sa hukbong tunay na naglilingkod sa bayan. Kaiba sa reaksiyunaryong AFP (Armed Forces of the Philippines) na nagtatanggol sa interes ng mga mapagsamantala sa lipunan, ang NPA ay matapang nagtatanggol sa mahihirap at inaapi sukdulang buhay man ay ialay,” ani Eduardo Labrador, tagapagsalita ng PKM-ST, sa isang pahayag na ipinamahagi sa midya.

Itinatag noong Marso 29, 1969, ipagdiriwang ng NPA ang ika-43 na anibersaryo nito ngayong taon. Tinatagurian itong pinakamatagal na Maoistang insurhensiya sa Asya.

Nagsagawa ng maikling martsa ang mga demonstrador patungong Bustillos St.

(Ilang-Ilang Quijano) May sukat na 15 x 36 ft. ang mural ni Ka Roger na iniladlad ng mga demonstrador at may mga katagang ‘Bayani ng Uring Api.’ Namatay sa sakit sa puso ang kilalang lider-rebelde noong nakaraang taon.

“Tulad ni Ka Roger Rosal, Ka Armando Teng at iba pang rebolusyonaryong martir, ang mga NPA ay mga simpleng tao na piniling ialay ang buhay para mag-ambag sa pagbabago sa lipunan. Sa araw-araw, integrado ang hukbong bayan sa karanasan at buhay ng naghihirap na mamamayan,” ani Labrador. Nanawagan ang PKM-TK ng patuloy na pagsusulong ng “demokratikong rebolusyong bayan” sa gitna ng lumalalang krisis pang-ekonomiya at pampulitika ng bansa.

Ayon sa grupo, sa gitna ng kawalan ng sariling lupa ng mga magsasaka sa kanayunan, malaganap na ipinatutupad ng NPA ang “minimum na programa sa rebolusyong agraryo at ang piling pagkumpiska at pamamahagi ng lupa.” Mula Mendiola, nagmartsa ang mga demonstrador ng ilang metro hanggang sa Bustillos St., bago tuluyang nag-disperse.



