3 lalawigan sa SOCCSKSARGEN nangunguna sa pagpapatupad ng Sikat Saka

March 30, 2016

LUNGSOD NG KORONADAL, South Cotabato, Mar. 30 (PIA) -- Kasama ang mga lalawigan ng North Cotabato, Sultan Kudarat at South Cotabato sa mga lalawigan na nangunguna sa pagpapatupad ng Sikat Saka, programang pautang ng pamahalaan nasyunal. Inihayag ni Department of Agriculture 12 Regional Executive Director Amalia Jayag-Datukan na sa buong bansa, pumangalawa ang North Cotabato sa Nueva Ecija sa laki ng halaga ng napautang sa mga magpapalay, batay sa ulat ng National Technical Working Committee ng naturang programa. Sa kabuuan, ayon kay Director Datukan, umabot na sa Php163.42 milyon ang napautang sa mga magsasaka ng palay sa North Cotabato sa ilalim ng Sikat Saka Program. Kabilang din sa top 5 performing provinces ang mga lalawigan ng Occidental Mindoro, Isabela at Pampanga. Samantala, sa buong Visayas-Mindanao Cluster, pang-apat sa top performing provinces ang Sultan Kudarat at pang-siyam ang South Cotabato. Ayon naman kay Cecilia Parcon, Region 12 Provincial Action Team (PAT) secretariat for Sikat Saka, sa Vis-Min Cluster, 20 sa mga best performing irrigators ay nakabase sa SOCCSKSARGEN Region. Sa 72 na outstanding farmer-borrowers sa buong Vis-Min Cluster, 54 na magsasaka ay taga-SOCCSKSARGEN Region. Binigyang-diin ni Director Datukan na ang mga naturang datos ay patunay na maraming magsasaka sa buong Rehiyon 12 ang nakinabang sa tulong pautang ng pamahalaan. Nangangahulugan din ito na maayos magbayad ang mga magsasaka sa rehiyon. Ang Sikat Saka ay programa ng pamahalaan na nagpapautang ng pondo sa mga magsasaka ng palay sa napakababang interes. Sa ilalim ng program makakautang ang isang magsasaka ng palay ng Php40,000 hanggang Php 50,000 kada ektarya. Babayaran ang utang sa interes na 1 porsiyento kada taon.

Kasama ng DA sa pagpapatupad ng programa ang Land Bank of the Philippines (LBP), National Irrigation Administration, National Food Authority, Agricultural Training Institute, Philippine Crops Insurance Corporation (PCIC), at mga lokal na pamahalaan. (DEDoguiles-PIA 12)



