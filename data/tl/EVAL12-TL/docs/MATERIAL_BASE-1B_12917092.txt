Kaya Natin: Matapang talaga si De Lima
By Harvey Keh October 4, 2016 Kahit na anong gawing paninira ni Presidente Rody Duterte at nang kanyang mga kaalyado sa Senado at Kongreso ay ‘di pa rin natitinag si Senadora Leila De Lima sa pamumuna sa mga pagkukulang ng kasalukuyang administrasyon. Hindi natitinag si De Lima na patuloy na paalalahanan ang mga nasa gobyerno na hindi pwedeng ipagpatuloy lamang ang pagsasantabi ng karapatang pantao sa kanilang laban sa iligal na droga.
Noong nakaraang buwan ay may lumabas na namang balita ng isang kababalik lamang na overseas Filipino worker (OFW) na kinuha ng ilang pulis sa checkpoint pero pagkalipas ng isang araw ay natagpuan na ang OFW na ito na isang bangkay na. Hanggang ngayon ay hindi pa rin mapaliwanag kung ano ang tunay na nangyari sa OFW na ito. Ang tanong ng marami ay ang pulis kaya ang pumatay sa OFW na ito dahil sila ang huling nakitang kasama niya? Sana naman ay hindi. Kung magpapatuloy kasi ang mga ganitong pangyayari ay mas matatakot ang mga ordinaryong mga mamamayan na lumabas at mas mawawalan pa sila ng tiwala sa ating mga kapulisan.
Inamin na mismo ni Duterte na nagkamali siya sa kanyang pagbunyag ng ilang pangalan sa kanyang drug list. Bilib ako kay Duterte dahil inako nito ang pagkakamali at humingi ng paumanhin. Makikita natin dito na ang isang maayos na pinuno ay marunong umamin ng pagkakamali.
Dito ay makikita natin na dapat ay mas maging maingat na ngayon ang ating pamahalaan sa pagtugis ng mga hinihinalang mga drug pusher at drug lord. Pwede kasing magkamali rin sila at ang mapatay nila ay isang inosenteng Pilipino. Kailangan ng mas maayos na imbestigasyon para talagang matukoy at masigurado kung sino talaga ang tunay na kriminal at sino ang napagkamalan lamang.
Sa totoo lang ay mahirap din pagkatiwalaan ang mga kriminal gaya ni Herbert Colangco na nagpunta sa Kongreso para idiin si De Lima. Paano mo naman mapagkakatiwalaan ang isang kriminal na pumatay ng 10 inosenteng mga empleyado ng bangko ng walang kalaban-laban?
Siyempre gagawin ni Colangco at nang kanyang mga kasama ang mga gustong ipagawa at ipasabi sa kanila ng ating Department of Justice (DoJ) dahil kapag hindi sila sumunod ay baka kung saan na lamang sila pulutin sa loob ng New Bilibid Prison.
Hindi rin ako sang-ayon sa gustong gawin ni Speaker Pantaleon Alvarez na ipalabas ang sinasabing sex video raw ni De Lima. Unang-una sa lahat, wala itong kinalaman sa kahit anong imbestigasyon na kinakaharap ni De Lima at pangalawa, hindi natin alam kung si De Lima nga ba ang nandun sa sex video na ‘yun.
Pero ang pinakamahalaga ay pambabastos sa mga kababaihan ang planong pagpapalabas nito sa Kongreso. Kung matutuloy ang balak ni Alvarez, siguradong marami na ang mawawalan ng tiwala sa ating mga mambabatas sa Kongreso.



