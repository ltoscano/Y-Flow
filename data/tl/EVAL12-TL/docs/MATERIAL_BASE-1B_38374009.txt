PETRON NAUBUSAN NG KRUDO By Elech Dawa November 9, 2016
Nangailangan ng limang sets ang Foton para ubusin ang krudo ng Petron at tuluyang pasukuin, 25-18, 23-25, 25-14, 19-25, 15-13 at manatiling malinis ang karta sa Asics Philippine Superliga, (PSL) Grand Prix sa The Arena sa San Juan kahapon.
Pinangunahan nina American imports Lindsay Stalzer at Ariel Usher ang panalo ng Tornadoes upang ilista ang 4-0 baraha at ipalasap sa Tri-Activ Spikers ang unang talo sa limang laro.
Nakatuwang nina Stalzer at Usher ang mag-ate na sina Dindin at Jaja Santiago para makuha ang mahirap na panalo ng Foton. Dikdikan ang naging labanan sa deciding set, tabla ang iskor sa 13-all bago umiskor ng block si Maika Ortiz at mauna sa match point ang Tornadoes.
Pero para kay Foton Serbian coach Moro Branislav hindi pa rin siya masyadong nasiyahan sa ipinakita ng kanyang mga alaga.
“I’m not impressed,” ani Branislav.
Tumipa si Stalzer ng 29 points mula sa 23 kills at apat na blocks at dalawang service aces habang si Jaja ay nag-ambag ng 19 markers.
May 15 puntos naman si Usher at 10 ang binakas ni Ortiz para sa Foton.
Samantala, nagwagi ang Cignal laban sa Generika, 22-25, 25-19, 21-25, 25-20, 15-4 sa unang laro.



