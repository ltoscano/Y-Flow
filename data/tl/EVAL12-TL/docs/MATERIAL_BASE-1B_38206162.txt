
TIWALA SA PAMAHALAAN IBALIK

KUNG mayroon mang nasisira sa mahal kong Pinas sa kasalukuyan, isa na riyan ang pagtitiwala ng mamamayan sa pamahalaan.
Kung tuloy-tuloy ang pagkasira ng kredibilidad ng pamahalaan sa mata ng taumbayan, walang makapipigil sa huli na magsagawa ng mga pagkilos na maitutulad sa mga pagkilos bago bumagsak ang diktadurya mahigit dalawang dekada na ang nakararaan.
Maaaring idaan ng taumbayan ang pagkilos sa halalan o iba pang anyo ng pag-aalsang EDSA.
Kaya naman, dapat na marunong na makiramdam ang pamahalaan at ituwid nito ang liko-liko nitong landas para aayon sa kagustuhan ng mamamayan para sa tunay na Daang Matuwid.
SINTOMAS NG ‘DI PAGTITIWALA
Maraming palatandaan o sintomas ng kawalan ng tiwala ng mamamayan sa pamahalaan.
Posibleng makikita lang ang mga ito sa iilang lugar at ang iba ay malawak o sa buong bansa.
KRISIS SA ZAMBOANGA
Kabilang sa mga maituturing na iilang lugar ang nagaganap sa Zamboanga City na may lumiliyab na iringan sa pagitan ng pamahalaan at Moro National Liberation Front.
Pero hindi dapat na maliitin ang saklaw ng kaguluhang ito dahil damay sa krisis sa Zamboanga ang mga lalawigan ng Basilan at Sulu na pinanggalingan umano ng ilang puwersa ng MNLF na nag-landing at nagtangkang mag-takeover sa Zamboanga City Hall at iwagayway roon ang bandila ng MNLF bilang simbolo ng umano’y Moro Independence mula sa ating Republika.
Isa pa, sino ang nakatitiyak na hanggang sa ilang lugar lang sa Mindanao ang pag-aalburuto ng MNLF?
Alalahaning mayroon ding mga miyembro at tagasuporta ng MNLF na nasa Metro Manila at maraming lungsod na nakakalat sa buong bansa.
Sira ang pagtitiwala ng MNLF sa pagkilos ng pamahalaan para sa malawak na kapayapaan sa Mindanao dahil sa pagbalewala umano nito sa kanila at pagpili lang nito ng gustong kausapin at kasunduin.
PORK BARREL SCAM
Maganda noong una ang pork barrel scam dahil nalantad muli ang kabulukan ng pamahalaan na kailangang ituwid.
Lalo na nang sabihin ni Pangulong Noynoy na bubuwagin na ang Priority Development Assistance Fund ng mga kongresman at senador.
Pero, anak ng tokwa, mabilis na naging kasuka-suka ang aksyon ng pamahalaan nang sa huli ay pangalan lang pala ang bubuwagin at hindi ang pork barrel o PDAF mismo.
At lalong umasim ang mukha ng mamamayan nang ang PDAF mismo ng Malakanyang na bininyagang Special Purpose Fund ay ayaw bitiwan mismo ng Pangulo.
P24 bilyon lang ang pork barrel ng mga kongresman at senador samantalang nasa P450 bilyon-P1 trilyon ang pork barrel ng Malakanyang.
10% NA LANG ANG KIKBAK
Nakapaninindig-balahibo rin ang sinasabi ng ilang taga-Malakanyang na lumiit na ang kikbak ng mga kongresman at senador mula sa 20 porsyento sa 10 porsyento.
Paano ka hindi titindigan ng balahibo kung bilyones pa rin pala, nasa P2.4B mula sa P24B sa mga miyembro ng Kongreso, ang kikbak nina Kong at Sen?
Lalong nakapaninindig-balahibo ang 10% kikbak sa P450B-P1T na pork barrel ng Malakanyang.
Ang ng pitong putakte, sisiw lang pala ang kikbak nina kong at sen samantalang nasa P45B-P100B ang sa mga nasa Palasyo.
Very-very bad, ‘di ba Budget Secretary Butch Abad, Presidential Management Staff chief Julia Abad at Congresswoman Henedina Abad?
PAGBEYBI SA KAWATAN
Isa rin sa nagiging kasuka-suka ang misteryosong pagbeybi ng mga taga-Malakanyang kay Ma’am Janet Lim-Napoles.
Una, sinundo si Ma’am Janet ng mga taga-Malakanyang mula sa Heritage Park at dinala sa Malakanyang nang buong ingat at ineskortan patungo sa Camp Crame ng mga taga-Malakanyang din nang walang posas.
Ikalawa, lahat ng gusto nito na ginhawa sa pagkakabilanggo ay sinusunod ng Malakanyang mula sa pagkakaroon ng aircon hanggang sa pagkakaroon ng katulong at magandang pagkain habang naging malupit ito kina Mang Atong Corona at Aling Gloria.
Lahat ng pahirap ay dinanas ng dalawang ito.
At lalong hindi makatao ang nagiging pagtrato ng mga nasa pamahalaan sa mga ordinaryong mamamayan na inaakusahang smalltime na kawatan.
‘Yung iba nga, eh, sinasalbeyds na lang o tinotortyur.
Sino ang hindi masusuka sa ganitong kalakaran?
SARI-SARING HIKE
Bukod sa liko-likong pagtrato sa pork barrel scam at sa mga suspek dito, isinusuka rin ng mamamayan ang kawalan ng nagagawa ng pamahalaan sa sari-saring hike na labis na nagpapahirap sa kanila.
Wala itong nagagawa sa pagnanakaw ng mga higanteng telephone companies sa load ng mga cellphone at ganito rin ang sinasabi nito sa oil price hike, power hike o pagtataas ng halaga ng kuryente, water rate hike, toll hike sa mga superhighway, rice price hike, iba pang mga hike gaya ng sa buwis na expanded value added tax at kontraktuwalisasyon sa empleyo.
At ngayon, nais pang dagdagan ang hike sa anyo ng fare hike sa mga tren na LRT at MRT.
PAGBABAGO
Nais ng mamamayan ang tunay na pagbabago hindi lang sa pamahalaan kundi sa kanilang pagdarahop at gutom.
Kung makapagpakita ang pamahalaan ng tunay na pagbabago, maaaring babalik ang tiwala rito ng mamamayan at masasabi natin sa huli, “Everybody happy.”



