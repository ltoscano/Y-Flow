
MAS MALALAKI SA 3 ITLOG PALINAW NANG PALINAW

UNTI-UNTI, dahan-dahan na lumilitaw ang katotohanan sa mga iskam sa Priority Development Assistance Fund.
May mas malalaki talaga na korap o mandarambong kaysa sa tatlong itlog sa oposisyon na pinag-iinitan ng mga may hawak sa poder.
Sumbong ng ating Uzi, umaabot na nga umano sa pagpapatahimik sa ilang whistleblower ang nagaganap.
Gaano kaya ito katotoo?
2 SIKAT NA WHISTLEBLOWER
SIKAT na sikat ang ilan sa mga whistleblower na ating binabanggit.
‘Yung isa, pinatatahimik ng mga taga-Kamara. At ‘yung isa, pinatatahimik ng taga-Senado.
Anak ng tokwa, akala ko ba, gusto ninyong linisin ang Kamara at Senado!
Para hindi masira ang dalawang kapulungan ng Kongreso sa mata ng mga mamamayan!
13-19 NA SENADOR
HINDI natin bibitiwan ang sinasabi ng mga whistleblower na may 13 hanggang 19 na senador na sangkot sa iba’t ibang pandarambong.
Kabilang sa mga senador ang tatlong hindi na nakaupo.
Kung may tatlong itlog na gusto ng mga senador na alisin umano sa Senado, sino-sino naman ang higit na nakararaming senador na kasingdumi o mas malaki pang mga korap at mandarambong sa tatlong itlog?
Sila ba ang may gustong patahimikin ang whistleblowers? Bakit?
200 KONGRESMAN
SA Kamara naman, may 200 kongresman ang mga korap at mandarambong din, ayon mismo sa Commission on Audit.
May mga pinangalangan na nga ng COA.
Pero ‘yung malalaki at bespren ng mga taga-Senado at taga-Malakanyang ay napag-iiwanan yata ang mga pangalan sa mga ulat mismo ng COA.
At sila na rin ang gustong tumahimik ang mga whistleblower? Bakit?
HANDANG KASUHAN
SABI ng mga taga-Malakanyang, handa nilang kasuhan ang mga binabanggit na kaalyado nila na kasama sa mga iskam ni Napoles o may sariling iskam.
Pero nakapagtatakang walang nakikitang pagkilos ang mga taga-Malakanyang.
Hindi katulad ng kanilang kilos laban sa tatlong itlog ang kilos ng mga ito sa mga kaalyado nila.
Sa bawat kibot, may mga ebidensya ang mga taga-Malakanyang laban sa tatlong itlog.
Ngayong nasasalang sa bulgaran ang mga kaalyado nila, wala lang.
Kinakausap lang umano nila ang mga ito ukol sa mahahalagang programa ng pamahalaan.
O kinakausap ang mga ito ukol, halimbawa, sa katulad ng pagdating ni US President Barack Obama o ukol sa sakit na kagaya ng Middle East Respiratory Syndrome.
KAILAN KAKASUHAN
NAG-AANTAY ang mga mamamayan ng pagkilos ng pamahalaan, lalo na ang Malakanyang sa pamamagitan ng Department of Justice, laban sa mga korap at mandarambong na kongresman at senador na kaalyado ng Palasyo.
Pero hindi lang ukol sa P10 bilyong iskam ni Janet Lim-Napoles ang pinag-uusapan dito, mga Bro.
Dapat na isama rin ang P15 bilyong iskam sa P15 bilyong Agricultural Competitiveness Enhancement Fund.
Kung masasama ang kontrobersiya sa ACEF sa iskam sa PDAF at Malampaya, nakupo, napakalalaking baboy na kaalyado ng Malakanyang ang madadale.
Ngayon, kailan sisimulan ng Malakanyang na ipakalkal ang korapsyon at pandarambong ang mga baboy na ito?
MAGHANDA-HANDA NA SILA
NGUNIT anoman ang kahihinatnan ng mga kasong kinasasangkutan ng mga senador at kongresman na alyado ng Malakanyang, tila may mga namumuo nang kaisipan ng mga mamamayan dito.
Sa survey na ginawa ukol sa mga posibleng lalabas na senador para sa 2016, nakapagtatakang kulelat sa 24 “senador” si TG Guingona.
‘Yun bang === kung umasta ay nagkasala na ang tatlong itlog.
Nagdadaldal ito, nagpalabas ng ulat ukol sa tatlong itlog kahit pa hindi nakikita at napipirmahan ibang mga senador ang resulta ng imbestigasyon ng kanyang komite.
Aba, parang bad omen ito hindi lang kay Senador Guingona kundi sa barkadahan ng mga nasa Palasyo.
HAMON KAY GUINGONA
MAY malaking leksyon ang ibig palabasin ng survey, mga Bro.
Malinaw na gusto ng mga mamamayan na hindi makatarungan na tatlong senador lang ang dapat na makasuhan ng pandarambong.
Dapat ding maisama na maimbestigahan ng komite ni Guingona ang 9 hanggang 16 senador na kasama sa Napoles scam at iba pang scam na ngayong lumalantad sa madla. At dapat ding makasuhan ang mga ito.
Kung matutupad ang kagustuhang ito ng mga mamamayan, baka makabawi pa si Guingona.
URONG-SULONG
ANO ang pinakahuling balita sa Senado?
Bantulot na magpatawag ang Senado ng imbestigasyon ukol sa Napoles scam.
Rason ng mga hinayupak diyan, wala na umanong mapupulot pa biglang dagdag na leksyon para sa paggawa ng batas ukol sa korapsyon at pandarambong.
‘Yan ba talaga ang dahilan? O baka naman takot na takot ang mga senador na ipagtuturo sila ni Napoles.
Aba, sobrang kahihiyan nga naman ‘yan.
Ang mga nag-iimbestiga pala sa iskam sa PDAF at Malampaya ay mga kakosa ng tatlong itlog sa korapsyon at pandarambong at may mas malalaki pa kaysa sa tatlong itlog.
Anak ng tokwa talaga!



