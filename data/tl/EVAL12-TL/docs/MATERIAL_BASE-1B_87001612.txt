GAANO MAN KAHIRAP, MAGBABAGO RIN ANG BUHAY

LAHAT ng bagay dito sa mundo ay panandalian lamang, kung baga lahat ay darating, subalit, aalis at lilipas din. Sabi pa nga ng nakararami walang permanente, dito sa lupa. Katulad ng pagbabago sa buhay nating mga tao, mula sa pagkabata, hanggang sa tayo ay mag-asawa at magkaroon ng sariling pamilya.
Ang napapansin ng inyong lingkod sa mga kabataan ngayon, sa murang edad ay nag-aasawa at nagdaranas ng hirap sa buhay. May mga nagsasabi naman na “ang pag-aasawa ay parang “sugal” kapag mabait, masipag at mabuti ang napangasawa mo ay nanalo ka raw sa sugal ng pag-aasawa. Subalit, kapag “iresponsable at walang bait sa sarili, natalo ka raw sa sugal ng pag-aasawa.
Maging anoman ito, marapat lamang na mag isip-isip, lalo na ang mga kabataan. H’wag magpadalos-dalos sa nararapat nilang gawin, lalo na sa punto ng pag-aasawa. Palagi nilang ilagay sa gitna nila ang Diyos, upang hindi sila maligaw ng landas.
Para makatiyak sila ng magandang kapalaran sa pag-aasawa, una, “Hingiin nila sa Diyos ang kanilang mapapangasawa, sa pamamagitan ng taimtim na “panalangin”.
Pangalawa, matutong sumunod sa mga magulang, kapag pinagbabawalan sa mga hindi kanais-nais na gawain, makinig, maging mabait at mapitagan sa pagsunod, nang sa gayon ang pagpapahalagang naituro ng magulang ay matupad ninyo, sapagka’t tunay na malulugod ang Diyos sa inyo. Ang balik nito ay pagpapala sa buhay, galing sa Diyos.
Para naman sa mga nakapag-asawa na at mayroon nang sariling pamilya, pagbutihin ninyo ang pagdadala ng pamilya. Maging mapagtiis, masinop at palaging maging positibo sa buhay may-asawa, ito ang dapat maging damdamin ng bawat-isa. kung may problemang dumarating sa buhay may-asawa, lutasin ng may-kaayusan at palaging magtiwala sa Diyos, na siyang aayos ng lahat upang ang buhay na dating may kaguluhan ay mabago at tuloy-tuloy na kapayapaan ang manatili sa loob ng pamilya, na nagmamahalan hanggang sa wakas.
Tunghayan natin ang isang magandang k’wento ng karanasan sa buhay ng isang ina,
na naging biyudad sa murang edad at nagdaan sa napakaraming pagsubok ay matatag pa rin na nakatindig at nagtagumpay sa buhay.
Simula sa kanyang kabataan ay nakaranas na siya ng kalungkutan sa buhay, sapagkat, may maayos man na kabuhayan ang kanilang pamilya. Nagdalaga siya na laging may hinanagpis at naghahanap ng pagmamahal at atensyon ng magulang. Nag-iisa lamang siyang anak na babae, ngunit, mas mahal ng magulang nya ang kanyang apat na kapatid na lalaki.
Tunay namang makapangyarihan ang pag-ibig, dahil sa kabila ng kanyang kabataan ay nahuli ni kupido ang kanyang puso, siya ay umibig sa isang lalaki, na kasing gulang niya. Naging masalimuot ang mga pangyayari sa pag-iibigan nilang dalawa, dahil tutol ang kanilang mga magulang, sa maraming kadahilanan. dumaan sila sa mga pagsubok na halos hindi nila matagalan. Ngunit, sadyang mahiwaga ang pag-ibig, dahil kahit tutol ang lahat, ay nakapagpakasal pa rin sila.
Lalong tumindi ang mga pangyayari, at halos panawan ng pag-asa ang babae, nang magkaroon ng Nasopharyngeal CA Stage III. Naging malubha ang sakit ng kanyang asawa sa edad 27 lamang. Ibayong hirap ng loob ang kanyang naranasan dahil, sa kasamaang palad, binawian ng buhay ang kanyang asawa.
Sa gitna ng kanyang paghihinagpis ay may 2 batang nangangailangan ng kanyang katatagan upang maitaguyod ang mga ito. Dalawang batang lalaking, 3 taong gulang at 6 na taong gulang ang naiwan ng kanyang namatay na asawa.
Naging lalong miserable ang kanilang buhay, dahil hindi nya makasundo ang kanyang in-laws at tiniis. Sa mga pangyayaring naturan, napilitang magpakatatag ang ina, na tanging pag-asa ng 2 batang lalaki upang mabuhay at magkaroon ng magandang kinabukasan.
Nagsumikap siya sa buhay, nagtrabaho dahil siya naman ay nakapagtapos ng pag-aaral. Talagang mabait ang Diyos, sapagkat, nagtagumpay ang naturang ina at napag-aral at nakapagtapos na may honor ang kanyang mga anak.
Nagkaroon siya ng pangalan sa public service at ngayon ay taas noong binalikan ang mga taong nanghusga sa kanya, hindi upang maghiganti, kundi upang ipamata sa kanila na anoman ang mangyari, sapagkat, mataas ang pagkilala niya sa magagawa ng Diyos.
Sa kanyang payak na pagsisimula, naranasan niya ang ibat’-ibang uri ng pakikisalamuha sa kapwa. Naging matatag siya sa bawat pagsubok na kanyang nakakasalunga upang lalong maging bukas ang kanyang kaisipan sa uri ng propesyon na kanyang pinasok.
Ang akala nya noong una ay hindi nya makakayanan subalit sa patnubay ng Diyos naging matagumpay ang pakikipagsapalaran nya sa larangan ng radyo. Nagustuhan ng mga tagapakinig at mga naging panauhin ang kanyang programa.
Di lamang sa radyo nagtatapos ang magagandang pangyayari sa kanyang napiling propesyon. Siya ay nagkaroon din ng pagkakataon na makasulat sa Remate Diaryo ng Masa at Remate Online (www.remate.ph), mula lunes hanggang linggo sa sarili niyang kolum, “Ang Inyong Lingkod”.
Ang laging nasa kanyang puso at kaisipan, basta’t tumawag at dumalangin ka ng taimtim sa kanya, ay matatamo at ibibigay niya sa iyo ang mga hinihingi mo. Sa mga hindi inaakalang pagkakataon, panahon at lugar ay ilalapit ng Diyos na makapangyarihan sa lahat ang para sa iyo. Dahil ikaw ay sumusunod sa kanyang mga panuntunan at utos.
Nand’yan lamang siya palagi nakatingin sa iyo handang sumaklolo at tumulong. Kailanman ay hindi ka niya iiwan, dahil ikaw ay tapat at mananatili siya palagi sa iyong tabi upang ikaw ay kanyang alalayan.



