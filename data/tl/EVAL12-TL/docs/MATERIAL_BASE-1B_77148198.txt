
ALBANO TO NCRPO? WHY NOT? I SECOND THE MOTION

NABASA ko ang kolum ni Ateng Lily Reyes ng Lily’s Files dito sa Remate. Ang titulo niya, PNP National Capital Region Police Office (NCRPO) needs an Albano. Ang tinutukoy niya ang kasalukyang District Director ng Quezon City Police District (QCPD) na si PCSUPT. RICHARD ALBANO.
Kaagad pumasok sa isip ko, why not? I second the motion as written by my fellow opinion writer. Apple of the eye si Director Albano ng media, hindi lang ‘yung mga nakatoka sa Kyusi kundi maski lahat ng radio at television anchors, kasama na ang mga taga-print.
Katulad ni Ateng Lily, mahigit na dalawang dekada na ako na nakatutok sa QCPD, noon ay CPDC o Central Police District Command. Lahat ng district directors ay naging kabigan at kaaway ko. Sa kanilang mga press conference, palagi raw maaanghang ang mga tanong ko. Gusto ko kasi ng totoong istorya ng kaso!
Lahat ng DD ng QCPD/CPDC noon ay may kanya-kanyang katangian. Matatalino, mahuhusay at mayroon din sa kanila ang may maraming bisyo!
Sa ngayon, sobra ang taas ng kriminalidad sa buong bansa. Dito sa Metro Manila, kaliwa’t kanan sa araw-araw ay putok sa balita ang iba’t ibang krimen. Robbery hold-up, murder, shooting rampage, carjacking, kidnap-for-ransom, rape – name it all and you have it.
Sa NCRPO bilang sentro ng PNP command, halos minu-minuto ang nangyayaring krimen.
Okay, magaling din naman si NCRPO RD Carmelo Valmoria pero kulang siya sa taktika at posibleng pati sa liderato.
Ganyan na rin ang tingin ng taumbayan kay PNP Chief Alan Purisima hindi lang ng mamamayan kundi mga political leader natin lalo na sa Senado. Nanawagan na nga sina Senator Grace Poe at Chiz Escudero na magbakasyon muna si General Purisima.
Pero para kay dating senador at PNP Chief Panfilo Lacson, mas makabubuti na magbitiw na si Purisima.
Ang siste, ayaw siyang pakawalan ni Pangulong Benigno Aquino III. Nakita natin iyan noong ipagtanggol niya sa Malacañang si Hepe. Nasundan pa ang pagtatanggol ng punong ehekutibo kay chief Alan habang bumibisita siya sa Amerika. Paano na iyan?
Kaya kung nakasandal sa pader si Purisima sa kanyang pwesto, kailangan niya ng epektibong katuwang sa trabaho partikular sa NCRPO na sentro ng kapangyarihang pampulisya.
Diyan pumasok ang kolum ni Ateng Lily na sinesegundahan ko. Italaga si PCSUPT ALBANO bilang Hepe ng NCRPO. Si Manong Richard ay mayaman sa ideyang kontra krimen. ‘Yung numbered vest na lang para maitigil ang patayan gawa ng motorcycle riding criminals (MRC) ay mabisa sa KYUSI.
Inspirado ang lahat na operatiba ng QCPD kay Gen Albano. Pamilya kasi ang turing at todo-suporta sa lahat ng miyembro ng pulis niya. May kukuwestyon ba sa very high performance ng QCPD Tsamba police force?
Kung nagagawa niya ito sa QCPD, tiyak, walang duda, gagawin niya iyan sa NCRPO!
PNOY? BALETODO/ED VERZOLA



