
PATAY KUNG PATAY AT MGA KORAP ISUBO SA MERS

BAHALA na ang mga Pinoy na doktor, nars at iba pang mga overseas Filipino worker na pumunta at magtrabaho sa mga bansang may Middle East Respiratory Syndrome o MERS.
Lalo na sa mga bansang Arabo na pinuputakti ng kamatayang dulot ng MERS.
Ito ang lumabas na katotohanan sa kawalan man lang ng consuelo de bobo na pagpigil sa mga ito ng pamahalaan.
18 BANSA MAY MERS
SINASABI ng World Health Organization na may 18 nang bansa na may MERS.
Sa mga Arabong bansa, sinasalanta ng nakamamatay na sakit ang Saudi Arabia, United Arab Emirates (UAE), Qatar, Oman, Jordan, Kuwait, Yemen at Lebanon.
Mayroon na rin ang mga bansang United Kingdom (UK), France, Tunisia, Italy, Malaysia, Turkey, Greece, Egypt, United States of America (USA) at Netherlands.
Sa mga Arabong bansa nagkakaroon ng maraming kamatayan na umaabot na sa 168 sa nakalipas na dalawang taon, kabilang na ang isang namatay sa Malaysia kamakailan lang.
Hindi makontrol ang paglaganap ng MERS at parami nang parami ang mga namamatay sa kasalukuyan.
BATAY SA SABI NG WHO
NABABAHALA man ang World Health Organization, hindi pa rin ito nagdedeklara ng kalamidad. At ito ang nagiging gabay ng mahal kong Pinas sa pagtrato sa sakit.
Pero kailangan pa bang magkaroon ng peste sa hanay ng mga OFW bago maghigpit ang pamahalaan sa pagpunta-punta ng mga OFW sa mga bansang sinasalanta na ng sakit?
Hindi pa ba sapat na babala ang pagkamatay sa MERS ng tatlong OFW para sana mag-isip-isip ang pamahalaan at magsagawa ng mahigpit na babala?
REMITTANCE MAS MAHALAGA
SA maluwag na pagtrato nito sa MERS, tila mas gustong pag-usapan ng pamahalaan ang remittance o padala ng mga OFW kaysa pagtaya ng buhay ng mga ito sa kamatayan.
Mas mahalaga ang pera kaysa buhay ng mga OFW o mamamayang Filipino?
Kasi naman, ang mga nars lamang na nagtatrabaho sa mga Arabong bansa ay sumasahod ng $12,000 kada taon o $1,000 kada buwan.
Eh, paano ang nakararaming iba pang OFW?
Kapag nagpadala ang milyon-milyong OFW sa mga Arabong bansa ng remittance sa Pinas, aba, bilyon-bilyong piso nga naman ang halaga.
Mahigit sa $21 bilyon ang padala ng kabuuang nasa 13 milyong OFW at nagkakahalaga ito ng halos P1 trilyon.
Malaking bahagi ng P1 trilyon ang galing sa mga OFW sa mga Arabong bansa at laman tiyan nga naman ito ng pamahalaan.
Tiyak namang mayroong perang OFW sa mga bilyon-bilyong ninanakaw ng mga opisyal ng pamahalaan gaya ng nabubunyag sa kasalukuyan.
PATAY KUNG PATAY
SA isipan naman ng maraming OFW, hindi bale nang mamatay sa ibang bansa kaysa mamatay sila sa Pinas sa gutom at hirap.
Sa ibang bansa kasi, kapag namatay sila, kahit papaano ay may maiiwan silang kaunting panghahawakan ng kanilang mga pamilya para sa kanilang kinabukasan.
Dito sa Pinas, wala na silang maipamamana sa pamilya, mababaon pa ang mga ito sa utang para sa pagpapaospital at paglilibing.
Kaya naman, patay kung patay ang sasapitin nila sa ibang bansa.
Sabay paniniwalang 30 porsyento lang naman ang namamatay sa 100 porsyento kinakapitan ng MERS.
At malas na lang kung mabibilang sila sa tatlong OFW na namatay sa MERS.
DOKTOR, NARS CARRIER NG MERS
ITO ngayon ang ikinababahala ng WHO.
Malamang na ang mga doktor, nars at iba pang health professional ang magsisilbing tagadala ng MERS sa iba’t ibang bansa.
Sa rami umano ng mga health professional na nagtatrabaho sa mga Arabong bansa at sa pag-uwi ng mga ito sa kani-kanilang bansa sa bakasyon o pagtatapos ng kanilang mga kontrata, sila tiyak ang pinakamabisang MERS carrier.
Sila kasi ang naaatasang manggamot sa mga maysakit at dahil dito, tiyak na sila ang kauna-unahang nahahawaan ng sakit.
DAPAT NA MABAHALA
DITO dapat na mabahala ang ating pamahalaan.
‘Yun bang === mismong ang ating mga doktor, nars at iba pang mga health professional ang mag-uuwi sa bansa ng sakit na mas matindi pa kaysa sa SARS o Severe Acute Respiratory Syndrome na pumatay ng kulang-kulang sa 8,000 katao noong mga taong 2002-2003.
Ngayon, mga Bro, ano-ano na ang ginagawa ng ating pamahalaan sa mga dumarating na health professional na maaaring nagkaroon ng kontak sa mga may MERS sa ibang bansa?
Isa itong katanungan at dapat isama na rin sa katanungan ang ukol sa iba pang mga OFW.
Hindi pupuwedeng magpabaya ang pamahalaan sa mga usaping ito at kumilos na lang kung nagkandehetot-hetot na sa MERS ang buhay nating mga Pinoy sa loob mismo ng bansa.
KORAP IHALO SA MAY MERS
NAIISIP lang natin, mga Bro, bakit hindi natin ipadala ang mga opisyal na sangkot sa korapsyon at pandarambong sa mga nagkakasakit ng MERS?
May tatlo nang namatay na OFW at mayroon pang ibang naoospital dahil sa MERS.
Paano kaya kung sila ang mag-asikaso sa mga maysakit at gamitin nila ang salaping-bayan para rito kaysa pagnanakawin at waldasin ito para sa kanilang sariling bulsa at interes?
Tiyak na matatauhan ang mga ito kahit hindi uso ang parusang bitay sa mga katulad nila. Hehehe!
oOo
Anomang reklamo o puna ay maaaring iparating sa www.remate.ph o i-text sa 09214303333.



