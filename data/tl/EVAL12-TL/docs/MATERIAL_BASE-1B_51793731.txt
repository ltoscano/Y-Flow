Editorial: Mga nasimulan ni PNoy na itutuloy
By Abante June 9, 2016 Ngayong nahuhulma na ang gabinete ng susunod na Pangulong Rodrigo Duterte, isa-isa na ring naglalatag ng kanilang mga balak gawin at isulong na programa at polisiya.
Nakakatuwa lang na marami ring nasimulang programa sa ilalim ng PNoy administration ang itutuloy.
Isa na rito ang K to 12 education system. Siniguro ni incoming Education Sec. Leonor Briones na suportado niya ang programa at desidido siyang ituloy ito sa kabila ng mga pagtutol ng ilang grupo. Ang mga sinimulang anti-crime operations ng Philippine National Police (PNP) gaya ng Oplan: Lambat-Sibat at pati na ang ‘One Time, Big Time’ na nailarga sa ilalim ng administrasyon ni dating Sec. Mar Roxas sa Department of Interior and Local Government (DILG) ay ipu-push pa rin daw ni incoming PNP chief _______ ‘Bato’ dela Rosa. Aminado mismo ang uupong hepe ng pambansang pulisya na base sa rekord ay naging epektibo ang mga anti-crime strategies na ito.
Kita naman sa sunud-sunod na malalaking anti-drug operations, lalo sa mga lalawigan, kung gaano naging masigasig ang pulisya sa ilalim ng pamumuno ni outgoing PNP chief Director General Ricardo Marquez.
Ipinahiwatig din kamakailan mismo ni President-elect Rodrigo Duterte ang pagkiling na tukuran ang EDCA, isang dagdag na defense agreement sa pagitan ng Pilipinas at Amerika, sa salitang “kailangan ito ng Pilipinas.”
Maging ang umarangkadang modernization ng AFP at PNP sa ilalim ng PNoy administration ay dudugtungan at lalo pa raw pabobonggahin.
Maging ang matatag na economic formula ay tila susundan din ng uupong Duterte government.
Sana lang iyong napakagandang ‘Clark Green City’ project sa Pampanga ay ituloy din dahil isa ito sa pilot project na bahagi ng pagpapalakas ng ekonomiya ng mga rehiyon at probinsya para hindi na tumambak sa mga lungsod ang mga negosyo at populasyon.
Maraming nakabuwelong mahuhusay na programa at proyekto. Harinawang mai-push ito nang todo at lalong mapalawak ng susunod na administrasyong Duterte.



