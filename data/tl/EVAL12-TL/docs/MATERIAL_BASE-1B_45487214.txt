
Final Testing at Sealing ng mga VCM, isinagawa kahapon ng COMELEC-Romblon

May 08, 2016 Dinnes M. Manzo

ROMBLON, Romblon, Mayo 8 (PIA) --- Matagumpay na isinagawa sa 332 cluster precincts sa lalawigan ng Romblon ang final testing at sealing (FTS) ng mga Vote Counting Machine (VCM) na gagamitin sa halalan. Sinabi ni Provincial Election Supervisor Atty. Fernando C. Besi√±o na layunin ng FTS na tiyaking gumagana at nasa maayos na kondisyon ang mga makina bago sumapit ang botohan sa Lunes. Paliwanag pa ng opisyal, sinubukan ang lahat ng mga VCM kung maayos at tamang makakabasa ng boto bago ito sinelyuhan at mananatiling sarado hanggang sa mismong araw ng eleksiyon. Napakahalaga rin aniyang malaman ng maaga kung may aberya sa makina at masigurong tugma ang mababasa at mabibilang ng makina ang bawat botong nakalagay sa balota. Ang mga Board of Election Inspectors (BEI) sa bawat polling precinct ay kumuha ng sampung indibidwal na nagsagawa ng mock voting at isinalang ang kanilang boto sa VCM gayundin ay ipinagkumpara ito sa naging resulta ng mano-manong pagbilang ng boto. Sa isinagawang final testing at sealing kahapon ay siniyasat ng mga BEI at ng ilang election watchers ang magiging daloy ng botohan simula sa pagbukas ng makina, pagboto, pagsalang ng mga accomplished ballot sa VCMs hanggang sa pag-imprenta ng election returns. Tiniyak naman ng Comelec na kung sakaling magkaroon ng problema sa mga makina ay mayroong nakahandang VCM Technicians na magkukumpuni at siyang magrerekomenda kung kinakailangang palitan ang mga kagamitan. Ayon sa Comelec-Romblon, wala namang naiulat na malaking aberya sa mga VCMs na isinalang kahapon sa final testing at sealing sa mga voting center.(DM/PIA-IVB/Romblon)



