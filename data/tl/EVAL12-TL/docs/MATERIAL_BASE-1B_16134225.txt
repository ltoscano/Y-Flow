BATAS INUTIL vs OSPITAL

NAKALULUNGKOT ang sinapit ng 10-anyos na babae sa kamay ng pribadong Butuan Doctors Hospital sa Agusan del Norte.
Namatay siya makaraang hindi siya tanggapin dahil sa kakapusan ng kanyang mga magulang ng salaping pandeposito at pagpapalusot ng kawalan ng emergency sa kanyang kaso.
Namayapa si Jannary ‘Yanna’ Chan sa sakit sa puso, diabetes at kidney nitong Hulyo 16.
Unang inasikaso si Yanna sa San Francisco Doctors Hospital sa Agusan del Sur ngunit inilipat siya, kasama ang dalawang nurse sa ambulansya, tamang mga medical certificate at referral at tawag mismo sa Butuan Doctors Hospital na may mas kumpletong kagamitan.
Dito na lumala ang kalbaryo ng ina ni Yanna na si Tutz Salarda-Chan nang sa admission ay hindi sila papasukin dahil sa P10,000 lang ang dala nila at hindi nila maibigay kaagad ang P30,000 na deposito na patakaran dahil pribado ang ospital.
Binalewala ng admission ang tawag ng doktor mula sa San Francisco at hindi pinakinggan ang pagmamakaawa ng ina ni Yanna na tanggapin ang kanyang anak at ang panimulang deposito at kinabukasan na lang nito pupunuan dahil wala nang bangko sa gabi.
Pinaggigisa rin ang ina ng bata ukol sa hanapbuhay nito at kung saan ito kukuha ng salaping pambayad at nang wala talagang mapiga, tuluyan nang tinanggihan ang pasyente sa pagsasabing hindi emergency ang kaso ng bata.
Nawalang saysay ang isang oras o nasa 70 kilometrong biyahe ng mga biktima at kinailangan pa nilang tumakbo sa Davao Hospital na halos 300 kilometro ang layo at umuubos ng 4-5 oras na biyahe.
Sa daan pa lang, nalagutan na ng hininga si Yanna.
Dito natin naalaala, parekoy, ang batas na nagbabawal sa doktor o ospital na tumanggi sa isang pasyente na walang pandeposito.
Sinasabi ng Republic Act No. 8344 na umiiral na simula pa noong 1997 na bawal maningil ng deposito bago tanggapin ang pasyente sa kasong emergency.
Makukulong ng 6 buwan – 2 taon ang opisyal ng ospital, doktor o empleyado na lalabag dito at kung patakaran ng ospital ang pagdedeposito, makukulong ang director ng 4-6 taon.
King-ina, sa totoo lang, maraming kasong ganito ngunit walang kakayahan ang karamihan sa mga biktima na magsampa ng kaso lalo’t pinagbabayad na sila sa korte, bukod pa ang malaking gastos sa mga paglilitis at kina atorni na galing kahit sa Public Attorney’s Office.
Tila malala at emergency ang sakit ng gobyerno sa pagpapatupad ng batas na ito. BURDADO/Jun Briones



