EDITORIAL: Kasinungalingan!
SSeptember 13, 2016 Nakakahiya itong taong nanghihimasok at nag-iimbento ng impormasyon dahil lamang sa kanyang personal na ‘loyalty’ sa isang dating pangulo.
Hindi pa nabubura ang henerasyon ng mga biktima ng Martial Law para mapayagan ang ganitong kasinungalingan!
Ang pagpapahayag ng tamang detalye at mga pangyayari na nasulat na sa kasaysayan ay hindi kalapastanganan sa isang namayapa na. Pero ang pagbaluktot sa nakaraan, gamit ang pasilidad ng gobyerno na tinutustusan ng kaban ng bayan dahil lamang sa personal na pananaw ay isang kasalanan sa sambayanan. Bagama’t nauunawaan at iginagalang ng lahat ang patuloy na paghanga at pagsuporta ng ilang kababayan kay yumaong diktador at Pangulong Ferdinand Edralin Marcos, hindi tama na baluktutin ang nangyari at mga kaganapan sa kasaysayan ng bansa para lamang maibangon ang nasirang imahe nito.
Gawing personal ang pagtatanggol at hindi ito pakikialaman ninuman. Pero kung gagamitin ang education system at pati na ang official government journal para pihitin ang ilang impormasyon patungkol sa yumaong diktador, hindi ito katanggap-tanggap.
Mali na sabihin na kusang bumaba si yumaong Pangulong Marcos para maiwasan ang pagdanak ng dugo nang mag-alsa ang taumbayan sa kauna-unahang EDSA People Power.
Ang totoo, pinabagsak siya ng People Power. Hindi siya kusang bumaba dahil hanggang sa kahuli-hulihang pahayag niya sa Malacañang ay wala siyang intensyon na kusang umalis sa kapangyarihan.
Bagama’t totoo na ang katwiran noon ni Pangulong Marcos nang ideklara ang Martial Law ay para sugpuin ang insurhensiya, mayroong mga datos noon at may mga panayam sa mga opisyal ng militar na nagsasabing hindi totoo na ‘out of control’ ang sitwasyon.
Kayang-kaya raw noon ng sandatahang lakas na supilin ang mga maka-kaliwang rebelde at hindi kailangan ang Batas Militar.
Bakit kailangang lasunin ng kasinungalingan ang publiko? Bakit binabago pati ang nangyari na at bahagi na ng kasaysayan?

Moralidad at integridad. Dapat ay tumatayo at naninindigan sa katotohanan.

Dapat ay tumatanggap ng kamalian, kahit pa mataas ang pagtingin at suporta sa isang lider.
Oras na ipikit ang mga mata sa nakikita, naririnig at nasasaksihang kamalian dahil lamang sa pagkagusto at paghanga sa isang tao, dito mag-uugat ang napakaraming problema ng isang lipunan.
Panahon na para patunayan ng sambayanang Pilipino na hindi tayo lahi ng mga ‘blind followers’.

Hindi tayo mga fans na walang sariling isip at sunud-sunuran at sumasamba sa lahat ng ginagawa, sinasabi at pasya ng ating idolo.
Tayo ang dapat na nagpapasunod sa mga taong dapat ay nagsisilbi sa atin at hindi ang kabaligtaran.
Doon sa isyu ng artikulo noong Setyembre 11, ang tanong: Ano ang gagawin sa mga taong nasa likod ng kasinungalingang artikulo ng Official Gazette tungkol kay Pangulong Marcos? Palalagpasin na lang ba ang kalapastanganang ito sa ating kasaysayan?



