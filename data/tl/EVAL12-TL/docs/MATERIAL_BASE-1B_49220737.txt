
Kamakailang pag-aresto sa isa na namang konsultant ng NDFP , ibayong pagsabotahe sa usapang pangkapayapaan

Alan Jazmines Consultant, NDFP
SSeptember 01, 2013

Ang National Democratic Front of the Philippines (NDFP) at ang iba’t
iba pang lokal at internasyunal na organisasyong nagtutulak ng prosesong
pangkapayapaan ay puspusang nagsusulong ng pagsisikap para sa isang
tunay, pangmatagalang kapayapaan sa pamamagitan ng pagkakamit ng mga
mutwal na kasunduan, ng mga saligang sosyo-ekonomiko at pagbabagong
pulitikal-konstitusyunal, at seryosong wakasan ang mga labanan.

Taliwas dito, ang Gubyerno ng Republika ng Pilipinas (GPH) — sa
partikular, sa panig ng kasalukuyang rehimeng Aquino — ay pataksil na
minamaliit at malalang binabalewala (hanggang sa puntong
nilalapastangan) ang mga kasunduan na napagkaisahan simula pa at sa
proseso ng usapang pangkapayapaan ng NDFP-GPH.

Nangyayari ito kahit sa mga kaso ng mga kasunduang lubhang krusyal sa
pagpapatuloy at pag-usad ng usapang pangkapayapaan, tulad ng
Comprehensive Agreement on Respect for Human Rights and International
Humanitarian Law (CARHRIHL) at ng Joint Agreement on Safety and Immunity
Guarantees (JASIG). Dapat ay tiyakin ng CARHRIHL ang pagrespeto at
proteksyon (ng karapatang-tao) ng magkabilang panig sa kasalukuyang
tunggaliang sibil sa bansa. Dapat namang tiyakin ng JASIG na ang mga
konsulatant sa usapang pangkapayapaan at mga istap ng magkabilang panig
ay pinoprotektahan mula sa paniniktik, pag-aresto, detensyon,
prosekusyon at iba pang antagonistikong aksyon na lalabag sa kanilang
mga karapatan o makasasagabal sa kanilang epektibong partisipasyon at
paggampan ng gawain sa prosesong pangkapayapaan.

Subalit hindi humihinto ang militar, paramilitar, pulis at mga pwersa
sa paniktik ng GPH sa paniniktik, pag-aresto, pagdetine, pagtatambak ng
mga gawa-gawang kasong kriminal at paglabag sa karapatang-tao, ligal at
iba pang karapatan ng mga konsultant pangkapayapaan ng NDFP at iba pang
pwersa ng NDFP na protektado ng JASIG.

Ang pinakuhuling konsultant pangkapayapaan ng NDFP na biktima ng
ganitong patraydor na gawain ng mga pwersa ng GPH ay si Ma. Loida
Magpatoc, isang konsultant pangkapayapaan ng NDFP na kumakatawan sa NDFP
Far South Mindanao.

Si Magpatoc ay 52 taong gulang, may-asawa at isang “Lola” sa kanyang limang apo.

Sa kabila ng pagiging protektado ng JASIG, naglabas ang Armed Forces
of the Philippines (AFP) ng P500,000,00 pabuya para sa kanyang
ikadarakip.
Sa paggampan niya ng kanyang gawain bilang konsultant pangkapayapaan
ng NDFP, nakikisalamuha at nakikipagkonsultahan si Magpatoc sa mga lokal
na komunidad sa mga barangay sa Far South Mindanao kaugnay sa isyu sa
lupa, produksyon at iba pang sosyo-ekonomiko at usaping pulitikal, nang
matunugan siya ng 1002nd Brigade (1002ND Bde) ng 10th Infantry Division
ng Philippine Army (10th ID PA) sa Brgy. Zone III, Digos, Davao del Sur
at inaresto siya nang ala-4 ng umaga ng Hulyo 28.

Nang agad nalaman ng buong komunidad ang sitwasyon, lumabas ang mga
nasa komunidad para protektahan siya at hadlangan ang 1002nd Bde.
Iprinisenta ni Magpatoc ang kanyang Dokumento ng Impormasyon ng JASIG sa
1002nd Bde at iginiit ang proteksyon niya sa pag-aresto. Subalit
kinumpiska lamang ng 1002nd Bde ang dokumento niya ng JASIG, binalewala
ang iginigiit niyang proteksyon sa pag-aresto at inaresto pa rin siya.
Pumalag ang mga tao mula sa komunidad na nakapalibot sa kanya na dalhin
siya ng 1002nd Bde dahil duda silang baka may masamang gawin sa kanya.
Tinanong ni Magpatoc at ng mga taga-komunidad kung may mandamyento de
aresto para sa pag-aresto sa kanya subalit walang maipakitang anuman ang
mga pwersa ng 1002nd Bde.

Nangyaring naaresto na siya, nang dumating ang Philippine National
Police (PNP) sa Davao del Sur ng araw na iyon para kunin siya, sa
pagkakataong ito, mayroon nang mandamyento de aresto (batay sa mga
gawa-gawang kaso ng “panloloob,” “paninira ng ari-arian” at “double
homicide”), at dinala siya sa kanilang punong himpilan sa Digos. Mula
roon, inilipad siya noong Agosto 4 sa Metro Manila at ikinulong siya sa
Kwartel ng Kababaihan sa Camp Bagong Diwa sa Taguig City.

Matapos ang pag-aresto sa kanya, umakyat na agad sa P5.6 milyon ang pabuya ng AFP para sa kanyang ikadarakip.



