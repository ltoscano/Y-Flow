Kumpisal

Paano ba naman magkakapuwang ang mga legit na isyung panglipunan kung may namumuo palang pag-iibigan kina Kris at Bistek. Dyusme santisima.
Kumpisal ni Kris, “Let’s go on this journey together but please allow us our privacy para naman magkaroon kami ng chance at forever.”
Kung totoo ito, para itong pag-iisang dibdib ng namumuong bagyo sa tag-init. Isang nagmula sa pamilya ng hasyendero at isang numero unong kontrabida sa buhay ng mga maralita at manggagawa sa komunidad.
Parang batayang alyansa ng naghaharing-uri laban sa batayang alyansa ng pinagsasamantalahan.

Kapag ganitong buwan ng Abril hindi maaring hindi ko maaalala ang isang kuwento.
Kahit opinion kolum dapat itong pitak na ito, kukunin ko ang pribilehiyo para magbahagi sa mga mambabasa ng isang maikling kuwento tungkol sa mga aktibistang dinukot ng mga di-kilalang armadong kalalakihan na kalaunan ay mga pulis at sundalo pala.
Kahit nasa bingit-ng-kamatayan, sinikap ng mga bida na panatilihin ang kanilang katinuan at bigyang-katwiran ang nasadlakan nilang impyerno.
Maaring isipin ninyong kuwentong-gasgas na ito. Gagamitan kayo ng shock-and-awe writing technique para maging kahindik-hindik at kakila-kilabot ang eksena ng interogasyon at tortyur.
Pero nag-aalok ang kwento ng panibagong perspective sa mga audience na umiismid, nagtataas ng kilay, bumibelat at bumubuti-nga-sa-iyo sa kwento ng mga aktibista at rebolusyunaryong kamakailan ay kabi-kabila na naman kung dakpin ng walang pakundangan.
Mahirap magalit sa kuwentong ito dahil manaka-naka kang patatawanin. Hindi ka rin naman mapapatawa dahil sa ngitngit.
Ang pamagat ng kuwento ay Kumpisal ng Lalakeng Kinidnap at Ninakawan ng mga Bandido at saka Itinago ng Tatlong Gabi’t Dalawang Araw sa Lumang Impyerno
Bukod sa titulo, mahaba ang maikling kwentong ito. Gagawin nating installment. Mala-cyber-serye.
Narito ang una sa apat na bahagi.

Kumpisal ng Lalakeng Kinidnap at Ninakawan ng mga Bandido at saka Itinago ng Tatlong Gabi’t Dalawang Araw sa Lumang Impyerno
WALA itong iniwan sa isang eksena ng action movie. Kaming lima ang mga tauhang sakay ng isang kakarag-karag na box-type Lancer. Iyon bang laging pinapasabog. Pagabi na noon. Takbong hindi nagmamadali ang oto namin. Nang biglang sumagitsit pabalandra ang isang puting L-300. Puno ng kontrabida. Mga batikang goons at stuntman ang porma. May naka-type B military uniform. May naka-bonnet. Tantyado at eksakto ang mga kilos nila. Bumukas ang isinalyang pintuan ng van sa hulihan. Dala-dalawa ang orkestradong paglukso pababa. La-landing nang paluhod. Aabante sa nauna ang stuntman na kasunod. Nakatutok sa amin ang riple at machine pistol na sa pelikula ko pa rin lamang napapanood. Kasabay ng maaksyong tagpo ang pagsulpot ng isang lalaking mestisuhin, bansot at tabain mula sa unahan ng van. Naka-polo shirt at may sakbit na Uzi. Yun siguro ang lider ng sindikato. Ang kanyang dayalog: Baba! Dapa! Taas ang kamay!
Kahit hindi namin alam ang script napilitan kaming sumunod sa direktor nang pwersahan na kaming pinalabas sa kotse.Pinadapa sa mainit-init pang kalsada.Pana-panabay na kinapkapan, pinosasan sa likod at inapakan sa batok. Ang dayalog: Walang lilingon! Nasilip ko bago ako itinayo at biniyabit, meron pang hindi bababa sa tatlumpung armadong extra at stuntman sa likuran ng kotse namin. Aakalain mong isang perpektong tableau ang pormasyon nila. Pero hindi. Totoo sila. Malaki ang cast. Malaki rin siguro ang budget.
Dragging at predictable na ang mga sumunod na eksena. Di na kami binigyan ng pagkakataong mag-isip. Sa loob ng van, habang para akong kakataying baboy, dun na ako nakabawi ng takot at gulat. Matipid sa linya ang scriptwriter. Paulit-ulit na “Putang ina! Walang maingay!” lamang ang memoryadong dayalog ng mga kontrabida. Nag-a-adlib lamang sila ng mga sound effects: Kalabog ng boots sa hita namin at lagapak ng rifle butt sa mga likod at braso namin. Matipid rin ang dayalog na ibinigay sa amin: mga impit na daing at pag-iyak lamang. Bawal ang magtanong dahil wala iyon sa script. Nakakamatay palang kimkimin ang maraming tanong sa isip habang naghihintay ng kamatayan.
Iyon ang una kong nilutas.
Pagpapapayapa ko sa mga naghahabulang-daga-sa-dibdib. Sa isang true-to-life-and-death story, pananagumpay ito ng kahandaan sa sakripisyo at kamatayan. Iyon na ang pagkakataon ko para sa isang greatest performance – ang malaon nang panata sa pakikibaka ng sambayanan – “…buhay man ay ialay…” Dramatiko.
Pero teka, sino ba ang mga dumukot sa amin? Baka naman hindi bagay sa kanila ang drama ko sa buhay. Nagkasya na muna ako sa itinakdang script. Daing at aray.
MAHABA ang biyahe. Mahirap tukuyin ang itinagal. Lalupa’t ninakaw na ng makapal na suson ng diyaryo at masking tape na piring ang natitirang liwanag ng hapong iyon. Lalong di ko na malaman kung saan kami dinala. Tumigil ang van. May umimik na kung bakit di pa raw tinodas ang mga NPA na yan. Kaya pala, sa loob-loob ko. Tahimik, pero nakakabingi kapag nagpaparoo’t parito ang tila naghahabulang yabag ng mga combat shoes. Sa puntong iyon, tantya ko ay nakaupo kaming lima nang pabilog. Mga buntong-hininga at iyak ang dumuduweto sa combat shoes. Sumabat sa tila nabulunang gabi ang isa sa mga kasama ko. Lipas na nga naman ang panahon ng silent movie. Nagsimula siyang magpalagutok ng tunog-martsa sa sahig habang humihimig ng popular na Sumulong ka Anakpawis. Sumabay ako. Naki-kanta na rin ang isa. Tatlo na kaming umaawit sa pagtatangkang gawing musicale ang pelikulang nasalihan namin. Sa una’y mahina. Daig pa ng huni ng kuliglig ang mga boses namin.Unti-unting nagkalakas-loob ang awitin. Palakas nang palakas. Malakas na malakas. Kahit ratratin kami ng putok ay hindi na namin maririnig.
Natigil lamang ang pagkanta namin nang isalang kami sa isang group interrogation. Maiksi lamang ang tanungan. Pangalan, tirahan at trabaho. Hinigpitan ang piring at posas ko at isinakay na ulitkami sa van.
BYAHE ulit. Mas matagal. Mas malayo rin siguro. Yun ay kung hindi kami iniikut-ikot lamang. Pero mukhang malayo nga. Humihiwa sa piring ko ang mga pamilyar na ilaw at tunog sa lansangan. Idinuduyan din ang puwit kong di-komportable sa pagkakaupo sa mga kakilalang lubak at aho’t lusong ng kalsada. Paluwas kami ng Maynila, pagtitiyak ko sa sarili. Siguro’y para iligaw ang mga maghahanap sa amin.
“Aruykupu! Dyusku, dyusku! Wag n’yo pung tapakan ang sugat ku.”
“O may tama pa ng bala yung isa rito.” Kumander siguro ‘to. San ka napalaban?”
“Hindi pu, ser. Natarian pu aku ng manok. Kristo pu aku sa sabungan”
Napailing ako. Gusto kong sang-ayunan at ipagtanggol yung kasama ko. Inaasahan ko na ang ganitong plot. Inihanda ko na ang sarili ko sa mas marami pang kababalaghan at kathang-isip. Huminto na ang sasakyan. Pero hindi pa humihinto sa pag-iyak ang “Kumander”. Maaring gawa ng sugat. Maari ring dala ng katatakutang napasukan n’ya.
Parang gusto ko nang takasan ng katinuan habang biyabit ako sa magkabilang braso. Ganun pala ang pakiramdam nang nakapiring at nakaposas at kumikilos ka nang laban sa kagustuhan mo. Nangyari na sa akin ang ganoon kapag nalalasing ako at di-makalakad. Ayus lang ‘yun dahil walang pagtutol ang katawan ko. Pero iba ang kalagayan ko sa pagkakataong iyon. Para bagang inaagaw na ang lahat sa akin tuwing madadapa at mabubunggo ako. At iyo’y habang mulat-na-mulat ang wisyo. Halos marinig ko ang agos ng pawis ko sa noo. Ramdam kong nanunuot ang hangin ng tag-araw sa nag-aalburutong presyon ng dugo ko. Kung kaya ko lamang sanang i-execute ang mga tamang galaw at self-defense sa ganoong pagkakataon. Binigyan ko na sana ng magkabilang pamatay na bira iyong mga nasa tabi ko. Sabay sirko para mailagay ang mga kamay ko sa harapan. Agawin ang kanilang baril. Putukan sila. Magtatakbo habang nakikipagbarilan at sa wakas ay makatakas papuntang kaligtasan. Pero ang kaya ko lamang noon ay umaray tuwing madadapa. Pinalakad ako nang payuko sa isang makitid na pasilyo. Iyon na yata ang lagusan sa pagitan ng katinuan at kabaliwan.
Kung hindi pa sa nakakatulig na lagapak ng padlock hindi ko pa siguro maaapuhap ang katotohanang sadyang umiiral ang mga pangyayari noong oras na ‘yon. Ako’y bihag. At kailangan kong panatilihin ang wisyo. Bago ako ipinasok sa pakiwari ko ay selda, may kumapa-kapa sa baywang at kamay ko. Itinaas ang damit at ibinuka ang mga palad ko. Sinagot na rin ng kumapkap sa akin ang pagtataka ko sa tagpong yun, “Walang kalyo, a. Walang marka ng maiksi.”
HATINGGABI na siguro. Inilabas ako ng selda at may gusto raw kumausap sa akin. Sabihin ko lang daw ang totoo para hindi ako mahirapan. Hindi pa sinabing para i-interrogate at tortyurin. Ninerbyos ako. Agad akong binabahan ng banta ng cariño brutal. Naalala ko ang kuwento ng mga kasamang dumaan sa ganoong karanasan. Kuryente.Water cure. Bunot-kuko. Plastik sa ulo. Biting-patiwarik. Subo-ng-granada. A, kinaya’t nalam!!pasan nga nila ang mga iyon. Ako rin! Napalunok ako’t nahirinan sa sariling laway. Parang sinusukaan ang sikmura ko. Alam kong may umaagos na pawis, siguro ay luha rin papunta sa pisngi. Hanggang sa malasahan ko ang alat nito. Ramdam ko rin ang mga daliri kong di-mapalagay kung uunat o kukuyom. Mas pinili kong ikuyom. Hinihigop na ng sasapnan ang bayag ko.



