ANTAS

PANAHON na naman ng gawaan ng mensahe para sa magtatapos sa school year 2013-2014. Sa aming mga public servants, ganitong panahon dumadating ang mga requests na magbigay kami ng mensahe para sa mga graduating students, puwedeng isulat at puwede rin bigkasin ang mensahe sa mismong okasyon ng graduation.
Hindi madali ang gumawa ng mensahe para sa mga estudyante. Ang mga salitang bibitawan ng isang inspirational speaker na kadalasan ay mga local government leaders nila ay mahahalagang salita na titimo sa kanilang isipan. Kaya bago gumawa ng mensahe, matamang pinag-iisipan ito.
Sa panahon ngayon ay mas challenging ang messaging para sa mga bata. Marami silang reklamo, marami silang hinaing sa gobyerno and at the same time, bagong mundo ang kanilang haharapin pagkatapos ng graduation – maging elementary man, high school, o college graduates.
Para sa akin, mahalaga na maigiit sa graduates ang importansya ng edukasyon para sa ikaaayos ng buhay. Pero dapat malinaw na ang edukasyon ay hindi natatapos sa isang antas. Pagkatapos ng college, may after studies pa at may mga Masterals at kung puwede ay Doctorate. Oo at mahal ang tuition, oo at mahal magpa-aral pero walang mawawala kung bubuksan natin ang isipan ng kabataan sa lawak ng edukasyon at sa kalakihan ng maidudulot nito.
Nariyan din ang mga balita tungkol sa kawalan ng trabaho. Pero puwede din na ang ibig sabihin ng kawalan ng trabaho ay maaring kawalan ng tamang tao para sa available na jobs. Issue ito na kinakaharap ng gobyerno, yung tinatawag na job-mismatch.
Narinig ko na tinututukan ito ng TESDA sa pamumuno ni TESDA Chief Joel Villanueva. Iba rin ang anggulo ng TESDA sa kanilang slogan na – Sa TESDA May Choice Ka. Para naman ito sa mga vocational courses.
Ang sabi ni Villanueva, hindi pa rin nila gustong palitan ang college diploma para sa mga kabataang Pinoy pero sa TESDA ay nabibigyan ng pagkakataon ang mga hindi kayang mag-college o ayaw mag-college at nabibigyan sila ng tamang edukasyon. Kaya ang mahalagang mensahe para sa mga graduates – mahalaga ang edukasyon at hindi dapat maputol sa isang antas lang ang edukayon ng ating mga kabataan.



