Bulldogs dumikit sa badminton crown By Elech Dawa October 14, 2016
Lumapit sa three-peat title ang National University matapos kalusin ang Ateneo 3-0 sa LXXIX Season ng UAAP men’s badminton tournament nitong Miyerkules.
Pinagpag nina Mike Minuluan at Alem Palmares ang Blue Eagles pair nina Jan Mangubat at Hanz Bernardo 17-21, 21-13, 21-18 sa first doubles at humaba pa sa 26 ang winning streak ng Bulldogs.
Sinopla ni Keeyan Gabuelo si Mangubat 21-10, 14-21, 21-17 sa first singles, tinalupan ni Leenard Pedrosa si Bernardo 21-19, 21-10 sa second singles para sa NU. Pakay ng Bulldogs na tapusin ang serye at makuha ang fourth title sa last five years bukas ng umaga sa Rizal Memorial Badminton Hall.
Sakaling magkaroon ng rubber match, ilalaro ito sa susunod na araw.
Nahaharap sa do-or-die ang Ateneo na umahon sa step-ladder nang patalsikin ang University of Sto. Tomas, La Salle at twice-to-beat UP para umabante sa title round.
Samantala, humirit ang University of the Philippines ng women’s championship decider matapos angkinin ang 3-2 panalo kontra Ateneo.
Sinelyuhan ni Poca Alcala ang panalo ng Lady Maroons nang paluhurin sa third singles si Trixie Malibiran ng Lady Eagles 21-10, 21-14.
Magkikita ulit sila bukas. Nakatanaw ang UP sa third consecutive title.



