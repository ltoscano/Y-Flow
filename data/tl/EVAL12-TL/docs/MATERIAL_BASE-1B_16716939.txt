
WALANG KUWENTANG BATAS LABAN SA PANINIGARILYO

NAPAKARAMING batas ang ipinapasa ng Kongreso taon-taon pero napansin ko na kung wala rin lang itong kinalaman sa panibagong buwis at ang tanging layunin nito ay mailagay sa ayos ang ating lipunan ay tila napakatamad ang ating pamahalaan na ipatupad ito.
Nakapanghihinayang tuloy ang limpak-limpak na salapi at isang tambak na oras na nagugugol ng ating mga mambabatas upang maisabatas ang mga ito. Labas pa riyan syempre ang bilyon-bilyong pondo para sa ating mga mambabatas na masigasig gumawa ng mga batas na hindi naman pala naipatutupad.
Isang halimbawa rito ang Republic Act No. 9211 o ang “Tobacco Regulation Act of 2003” na nagbabawal sa paninigarilyo sa ating mga pampublikong lugar. May naparurusahan na ba talaga dahil sa paglabag sa batas na ito?
Halos araw-araw ay nakikita natin ang mga drayber o dili kaya ay mismong mga pasahero ng mga pampasaherong jeep at bus na naninigarilyo sa loob mismo ng naturang sasakyan.
Kuwento pa nga ng isa nating kaibigan na noong sinita niya ang isang pasaherong naninigarilyo ay pinandilatan pa siya at tinanong kung pulis ba siya.
Lantaran ang ginagawang paglabag sa batas laban sa paninigarilyo sa mga pampublikong lugar dahil madalas ay kaharap pa ang mga pulis o kaya ay mga traffic enforcer. Kulang ba sa ngipin ang batas o sadyang hindi alam ng mga kinauukulan na may ganito palang batas?
Talamak din ang paninigarilyo sa loob ng mga restaurant at bar lalong-lalo na sa Makati at sa Pasay City at batid naman ito ng ating kapulisan. Sa katunayan nga, eh, may mga nakatambay pang mga unipormadong pulis sa may HK Plaza sa Pasay City na kung saan dikit-dikit dito ang mga inuman subalit wala naman silang pakialam.
Punong-puno rin ng usok ng sigarilyo ang mga bar sa Roxas Boulevard na gaya ng Bachelor Mansion Club na kung saan talamak na talamak din ang bold show at bentahan ng laman sa kanilang mga VIP room.
Mukhang tolongges at batugan talaga ang bagong upong hepe ng Pasay City Police na si Senior Supt. Renz Ortilla.
Aba’y kung ang simpleng batas ay ‘di kayang ipatupad, paano na lang kaya ‘yung mga mas mabibigat na mga batas? Magkano kaya ang dahilan at tila itong si Supt. Ortilla ay nagbubulag-bulagan?
Alam kaya ito ni NCRPO Director Chief Supt. Leonardo Espina o baka naman napalulusutan lang siya nitong si Supt. Ortilla?
***
Para sa inyong komento at suhestyon, mag-email lamang sa gil.bugaoisan@gmail.com.



