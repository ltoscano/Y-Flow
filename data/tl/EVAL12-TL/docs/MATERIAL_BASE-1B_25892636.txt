20 paaralan sa South Cotabato binigyan ng net na panlaban sa lamok

June 15, 2016

LUNGSOD NG KORONADAL, South Cotabato, Hun. 15 (PIA) -- Nabigyan ng insecticide-treated nets na pananggalang sa lamok ang 20 paaralan sa South Cotabato. Ang pamamahagi ng insecticide-treated nets ay bahagi ng pagsisikap ng Department of Health 12 at pamahalaang panlalawigan ng South Cotabato na palakasin ang proteksyon ng mga batang mag-aaral laban sa mga sakit na dala ng lamok, lalung lalo na ang dengue. Kinilala ni Jose Barroquillo, mosquito-borne disease focal person ng South Cotabato ang mga paaralan na nabigyan ng insecticide-treated nets. Kabilang dito ang Lamian Central Elementary School (ES), Tubi Allah ES, Lambontong ES, at Colonggolo ES sa bayan ng Surallah; Acmonan ES at Kalkam ES sa Tupi; Reyes ES, Rizal ES, Upong ES, Sancho ES, El Nonok Integrated School, at Lambingi ES sa Banga; Afus ES at New Dumanggas ES sa Tboli; Panay ES, Guinsang-an ES at Poblacion Central ES sa Sto. Nino; Dumadalig ES sa Tantangan; and Marbel 7 ES at Carpenter Hill ES sa Koronadal City. Nagkakahalaga ang pinakahuling naibigay na insecticide-treated nets ng Php1.7 milyon. Gagamitin itong kurtina sa mga bintana ng mga silid-aralan. Paliwanag ni Barroquillo, mamamatay ang mga lamok na dadapo sa kurtina at epektibo ito hanggang 5 taon. Mula Enero nitong taon, ulat ni Barroquillo, umabot na sa 605 na rolyo ng insecticide-treated nets na nagkakahalaga ng P4.5 milyon ang naipamahagi ng DOH 12 at pamahalaang panlalawigan ng South Cotabato. Ipinagdiriwang ngayong buwan ang Dengue Awareness Month. Nakatalaga namang ASEAN Dengue Day ang ika-15 ng Hunyo. (DEDoguiles-PIA 12)



