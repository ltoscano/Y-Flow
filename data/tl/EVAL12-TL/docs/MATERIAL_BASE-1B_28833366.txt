
30 pamilya sa Quezon, lumikas dahil sa militarisasyon

(Unang nalimbag ang balitang ito sa isyu 11-12 ng Philippine Collegian noong 05 Setyembre 2012.)
ni Vienna De Francia
Tinatayang 30 pamilyang magbubukid sa Bondoc Peninsula, Quezon Province ang napilitang lumikas mula sa kanilang mga tahanan bunsod ng dumaraming mga paglabag ng karapatang pantao sa ilalim ng militar na nakahimpil sa kanilang mga komunidad.
Nasa 100 katao na ang lumikas sa Bondoc Peninsula mula nang ilunsad ang Oplan Bayanihan, programang kontra-insurhensya ng gobyerno, noong Enero 2011, ayon sa tala ng Save Bondoc Peninsula Movement (SBPM), alyansa ng mga organisasyong nananawagan ng hustisya para sa mga biktima ng karahasan sa Bondoc Peninsula.
“Napakaraming insidente ng pagto-torture [sa mga residente] ng mga sundalo ang nagaganap sa mga barangay namin. Hindi naman kami miyembro ng [New People’s Army (NPA)], pero iginigiit [ng militar na] mga rebelde kami,” ani Ramos.
Walong batalyon ng Armed Forces of the Philippines ang kasalukuyang nakadestino sa dalawang distrito ng Quezon Province upang hulihin umano ang mga miyembro ng NPA, ayon sa Kasama-TK, grupong nagsusulong ng karapatang pantao ng mga magsasaka sa Timog Katagalugan.
Sa halip na makipagsapalaran sa panganib na dala ng mga sunud-sunod na insidente ng karahasan sa kanilang mga barangay, nagpasya na lamang ang mga residenteng iwan ang kanilang mga tahanan at kabuhayan, ani Aida Ramos, isa sa mga lumikas.
Lima sa mga pamilyang lumikas ang pansamantalang nakatira sa headquarters ng All-UP Worker’s Union sa UP Diliman, habang ang iba naman ay nakituloy sa tahanan ng kanilang mga kaanak sa Maynila.
Matatagpuan ang Bondoc Peninsula sa timog-silangang bahagi ng Quezon, na binubuo ng mga lupaing sagana sa yamang agrikultural at mineral.
Mga kaso ng karahasan
Mula Enero hanggang Hunyo ngayong taon, umabot sa 99 ang bilang ng mga biktima ng pulitikal na pamamaslang sa buong bansa habang 17 sa mga ito ay naitala sa Timog Katagalugan, ayon sa tala ng Karapatan – Alliance for the Advancement of People’s Rights.
Samantala, tatlong nawawalang mga magsasaka sa Bondoc Peninsula ang pinaghihinalaang dinukot ng militar, habang humigit-kumulang 200 na ang naiulat na biktima ng karahasan sa iba’t ibang komunidad sa Quezon Province ngayong taon, ayon sa SBPM.
“’Yung anak ko, sapilitang pinaaamin ng mga militar na isa [siyang] NPA. Dinala siya sa ibang barangay at doon tinutukan ng baril at itak,” ani Ramos.
Matapos ang insidente, dinala umano ng isang saksi ang anak ni Ramos sa barangay hall upang humingi ng tulong, ngunit wala ring nagawa ang mga opisyal ng barangay dahil sa takot sa mga sundalo, saad ni Ramos. Sa takot na maulit pa ang nangyari, ipinagbigay alam na lamang ng pamilya ni Ramos sa pulisya ang nangyari at saka nagpasyang lumikas kinabukasan.
Kasamang lumikas ng pamilya ni Ramos ang pamilya ni Roger Cruz, isang magsasakang residente ng Bondoc Peninsula mula pagkabata. Pauwi siya ng bahay noong ika-5 ng Hunyo nang bigla siyang harangin ng mga sundalo at pagbintangang nagtatago umano ng granada at baril, ani Cruz.
Pinasok umano ng mga sundalo ang bahay ni Cruz at saka dinala sa talahiban kung saan siya binugbog at iniwan. Bagaman naiulat ang nasabing insidente sa pulis, wala pa ring resolusyon ang kaso hanggang ngayon, ayon sa asawa ni Cruz.
Samantala, anim na buwan na ang nakalipas nang huling makita ni Maria Laston, residente ng Bondoc Peninsula mula pagkabata, ang kaniyang asawang si Carlo Laston, isang magsasaka. Maagang umalis si Carlo ng kanilang bahay upang ibenta ang inaning kopra, isang araw noong Marso at hindi na muling nakita mula noon, anang kanyang asawa.
“May mga nagsasabi[ng] nakita daw nilang kinuha ng mga sundalo ang asawa ko. Sana ay ibalik na siya ng [militar]. Kawawa naman ang anak namin [na] dalawang taon pa lang,” dagdag ni Laston.
Oplan Bayanihan
Kinundena naman ng grupong Karapatan ang mga paglabag sa karapatang pantao sa mga residente ng Bondoc Peninsula at pinanawagan ang kagyat na pagpapaalis sa mga batalyong nakahimpil sa nasabing lalawigan.
Sa ilalim ng Oplan Bayanihan, ang mga karahasang pinaiiral ng militar ay bahagi ng planong paalisin ang mga magsasaka sa kanilang lupa at bigyang daan ang pagpasok ng malalaking kumpanya, ayon sa Karapatan,
“Bata-batalyong sundalo ang nasa Bondoc Peninsula ngayon. Daig pa nito ang mga nakaraang bagyo sa pananalasa sa buhay at kaligtasan ng mga mamamayan,” ani Orly Marcellana, tagapagsalita ng SBPM.
Titigil lamang ang mga paglabag sa karapatang pantao kung ititigil ng gobyerno ang Oplan Bayanihan, ayon sa Karapatan. Ayon sa grupo, dapat din umanong magpatupad ng bagong mga batas na susupil sa paglabag sa karapatang pantao, isawalang bisa ang mga batas na nagbibigay daan sa pang-aabuso ng kapangyarihan, at makipagtulungan sa mga grupong pangkarapatang pantao.
“Itigil na ng gobyernong ito ang panlilinlang sa mamamayan. Kahit anong pilit ni Aquino na pagmukhaing pangkapayapaan ang Oplan Bayanihan, bistado na ng mga mamamayan na pananalanta ang hatid ng programang ito,” ani Marcellana. ●



