
NINOY AQUINO ERR-PORT

MATAPOS ibintang ang kaliwa’t kanan na kasalanan ni dating Pa-ngulo at ngayo’y Pampanga Congresswoman Gloria Macapagal Arroyo, patuloy pa rin ang paninisi ni Pang. Benigno Simeon Aquino III sa kanyang guro. Ang pinakahuli ay sa harap ng Foreign Correspondents Association in the Philippines. Bago ‘yan, ginawa rin nito ang kanyang sobrang pagwasak kay GMA noong kumain siya ng kimchi sa South Korea.
Lagpas tatlong taon na, si GMA pa rin ang nasa utak at bibig niya. Ang tanong, may nagawa na nga bang solido o kongkreto ang kanyang liderato sa bansa? Kung mayroon, pakituro nga! Ah, meron naman pala. ‘Yung binasbasan niya na underpass sa Quezon Avenue at Araneta Avenue.
Palakpakan ang mga sipsip.
Patong-patong na problema ang inaabot natin. Mga bagyong galit at lupa na gumuguho na nais ilibing ang kapatagan. Mga kalamidad gaya ng lindol sa Visayas. Isama pa ang giyera sa Zamboanga City sa Mindanao. Parang noong 1987-1992, ah. Pero mas nakapepeste ang patuloy na kawalan ng interes sa totoong serbisyo ng rehimeng Aquino. Sa kabila ng kanilang todo-kuwento na nagagawa sa iba’t ibang larangan ng programa, talaga naman kasing walang nakikita ang mga tao kundi mga papogi lang sa kamera.
Itong huli, matapos na isumbat sa nagdaang administrasyon ang kapabayaan daw sa ating mga paliparan, lalo na ang nakapangalan sa tatay niya – ang NINOY AQUINO INTERNATIONAL ERR-PORT! Hayan, naulit muli ang bansag sa NAIA bilang WORST AIRPORT in the WORLD. Saan kayo kumukuha ng kapal ng mukha ninyo para patuloy na pabayaan ang ating pintuan sa mundo? Ah, kasalanan pala ni GMA ‘yan?
Ano ang ginagawa ni GM Honradez? Anong liderato mayroon si DOTC Secretary Emilio Abaya Jr.? Anong kuwenta ng liderato ng Civil Aviation and Aeronotics Commission? Ano ang silbi ninyo sa bayan?
Komo ba tamad ang inyong boss, wala na rin kayong gagawin at naghihintay na lang kung ano ang ipag-uutos sa inyo? Aba, tinamaan kayo ng magaling. Ang tawag sa pagkatao ninyo ng mga taga-bay-bayin ay LUNO!
‘Yung ibang paliparan ay naluluma na rin. Kapag tinatanong ang mga namamahala ay wala raw pondo. Ibig bang sabihin na kinuha na rin ito ng DBM ni Butch Abad para isama sa kanyang Disbursement Acceleration Fund (DAP)?
Sa tingin ko, sa matinding galit ni Noynoy kay GMA kaya ayaw niyang galawin ang mga gusali at institusyon dahil alam niya na kung hindi gawa ni GMA ang mga iyon ay sa kagalit naman ng nanay niya na si dating Pangulong Ferdinand Marcos. Ganoon ba iyon?
Madali lang takpan ang mundo ng inyong mga inaaway G. Aquino. Gumawa ka ng mga proyekto at programa na makikita, mapakiki-nabangan at mananatili sa institus-yon ng aming mga mata at isipan.
Huwag puro sisi. Huwag puro galit. Gumawa ka naman! Unahin mo lang ang bantayog ng iyong tatay – ang pintuan natin sa mundo, ang NINOY AQUINO INTERNATIONAL ERR-PORT!



