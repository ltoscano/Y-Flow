THE CHOICE TO SUCCEED

ANG buhay ay punom-puno ng mga pagpili at pagdedesisyon, sabi nga- ‘life is a matter of choices and not of chances’.
Sa Malaysia ay nakilala ko si Felita Torres, ang Pilipinang nagdesisyong makipagsapalaran at harapin ang hamon ng buhay sa ibang bansa upang hanapin at abutin ang tagumpay na inilaan para sa kanya.
Sa lalawigan ng Ilocos Sur, isinilang at lumaki si Felita, hindi siya sinuwerteng mapabilang sa angkan ng mga mayayaman, kung kaya’t sa murang edad ay nakaranas siya ng kahirapan na naging dahilan upang naisin niyang makaahon mula sa kahirapan na kanyang kinalulugmukan.
Taong 1986 ay nagdesisyon siyang mangibang bayan at magtungo sa Malaysia upang doon hanapin ang kanyang kapalaran.
Baon ang pag-asa na sa nasabing bansa niya matatagpuan ang kanyang tagumpay, nakibaka at hinarap ni Felita ang mga hamon ng buhay.
Namasukan siya bilang isang domestic helper o DH at naranasan niya ang iba’t ibang klase ng pagsubok. Gaya ng pagtitiis sa kalungkutan at labis na pangungulila sa pamilyang iniwan sa Pilpinas.
Naranasan din niyang magutom at magtrabaho ng halos walang tigil kapalit ng kakarampot na suweldo. Ayon sa kanya ay iniiwanan at ikinukulong siya ng kanyang amo sa bahay kasama ang dalawang taong gulang na batang kanyang inaalagaan, ng wala man lamang iniiwanang pagkain para sa kanya.
Sa kabila ng pagkalam ng tiyan ay kinakailangan pa ring gampanan ni Felita ang kanyang mga tungkulin gaya ng paglalaba at pag-aalaga ng bata.
Dahil sa hindi makataong trato at hirap na tinitiis, hindi nagtagal sa kanyang pinapasukan si Felita.
Sa kabila ng mga nangyari ay nagdesisyon siyang manatili sa Malaysia at pinalad siya na muling makahanap ng trabaho nang minsang may isang DH na nagreklamo sa agency nila sapagkat masyadong makukulit ang mga batang kanyang inaalagaan.
Siya ang pumalit sa nasabing DH.
Labing-isang taon na rin ang itinatagal ni Felita sa kanyang pangalawang amo, nang isang aksidente ang maganap sa kanya.
Nalagay sa bingit ng kamatayan ang buhay niya nang bumangga ang sasakyang kinalululanan niya kasama ang kanyang mga amo sa isang poste ng ilaw na naging sanhi ng pagkasawi ng kanyang among lalaki at naging dahilan ng pagkasira ng mukha ng kanyang inaalagaang bata.
Tila napakabigat na pagsubok ang naganap subalit ito pala ang magiging daan upang matagpuan ni Felita ang kanyang kabiyak, sa katauhan ng isang kaibigan na nagboluntaryong mag-alaga sa kanya noong mga panahong nagpapagaling siya.
Sa kabila ng mga nangyari, pinili ni Felita na huwag sumuko at mawalan ng pag-asa, nagdesisyon siyang magtayo ng negosyo upang kahit papaano’y kumita ng pera.
Nagsimula siya sa pagbebenta ng maliliit na bagay gaya ng relo, na nang lumaon ay nadagdagan hanggang sa lumaki at maging matagumpay ang kanyang negosyo.
Dahil na rin sa pagsisikap at pagtitiyaga ay nakapagpatayo siya ng sarili niyang puwesto, hanggang sa unti-unti ay lumawak at nadagdagan ito ng restaurant, salon at maging coffee shop.
Maaaring nagsimula sa ibaba si Felita, naranasan niya ang iba’t ibang uri ng kahirapan, subalit nagdesisyon siya at piniling magtagumpay, at sa pamamagitan ng pagpupursige at patuloy na pagsisikap ay nakamit niya ang tagumpay na matagal na niyang pinapangarap.



