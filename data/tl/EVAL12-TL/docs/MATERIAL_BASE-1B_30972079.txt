State of Calamity, idineklara sa Oriental Mindoro

January 08, 2016

CALAPAN, Oriental Mindoro, Enero 8 (PIA) â€“ Sa bisa ng Sangguniang Panlalawigan (SP) Resolution No. 2853-2015, idineklara ang buong Oriental Mindoro na nasa ilalim ng State of Calamity sa kasagsagan ng Bagyong Nona noong Disyembre 15, 2015. Sa kapasiyahang inakda nina Bise-Gobernador Humerlito A. Dolor, Bokal Rafael L. Infantado at Bokal Martin S. Buenaventura, inaprubahan ito on mass sponsorship ng lahat ng mga Bokal ng SP. Nasasaad dito, na batay sa naging pahayag ni Gobernador Alfonso V. Umali, Jr., sa kanyang liham sa Sanggunian, libu-libong residente na ang naapektuhan ng mga naging pagbaha dulot ng malalakas na pag-ulan at hangin sa iba't ibang panig ng lalawigan. Sa paunang ulat noon ng Provincial Disaster Risk Reduction and Management Office (PDRRMO), nasa mahigit 20,000 kabahayan ang nasira ng bagyo, o katumbas ng mahigit sa 100,000 indibidwal. Libu-libong ektarya rin ng mga lupaing pansakahan at bilyong pisong halaga ng mga produktong agrikultural ang apektado ng mga pagbaha sa may siyam na bayan sa lalawigan. Sa pamamagitan ng idineklarang State of Calamity ng SP, mabilisan ang naging paghahatid ng mga paunang tulong at suporta sa mga biktimang nasalanta ng bagyo. Ang malawakang pinsala ng Bagyong Nona ay isa na sa pinakamatitinding kalamidad na sumalanta sa Oriental Mindoro at nangangailangan ng agaran at sama-samang pag-aksyon mula sa pamahalaan, sa iba't ibang ahensya nito at maging mga pribado at pansibikong samahan sa loob at labas ng bansa. (CPRSD/LTC/LBR/PIA-Mimaropa/Calapan)



