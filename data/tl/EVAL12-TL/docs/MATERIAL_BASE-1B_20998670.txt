Ikalawang AHYD Short Film Festival sa OccMin, nagsimula na

August 08, 2016

SAN JOSE, Occidental Mindoro. Agosto 8 (PIA)—Pinasimulan kamakailan ng Provincial Social Welfare and Development Office (PSWDO) ang ikalawang Adolescent Health and Youth Development (AHYD) Short Film Festival ng lalawigan sa Labros Ridge and Waterfront, sa bayan ng Calintaan.

Dalawampu’t limang pampublikong paaralan ang lumahok sa tatlong araw na pagsasanay sa basic scriptwriting, directing at editing. Layunin ng aktibidad na mabigyan ng kasanayan ang mga magaaral na makagawa ng maikling pelikula na tatalakay sa tema ngayong taon na “Kabataan, Kalusugan, Kalikasan…Magkakaugnay”.

Matapos ang kanilang pagsasanay ay pinagsumite ang mga kalahok ng kanilang script. Ayon kay John Mulingbayan ng PSWDO, 19 lamang na paaralan ang nakapagbigay at makakasali sa short film festival na ipapalabas sa 66th Founding Anniversary ng lalawigan sa buwan ng Nobyembre. Ang tatanghaling Best Picture ay magsisilbing entry na lalawigan para sa regional level.

Sa kasalukuyan naman ay isinasagawa na ng mga kalahok ang film shooting, matapos ma-finalize ng PSWDO at Population Commission (POPCOM) ang kanilang mga script.

Nanguna noong nakaraang taon ang Occidental Mindoro sa isinumite nitong pelikulang Tanikala, sa isinagawang Regional Level AHYD Short Film Festival ng POPCOM.

Ang Tanikala ay likha ng mga magaaral ng Rizal National High School (RNHS) kung saan binigyan ng kulay ang buhay ng isang katutubong Mangyan na tumalikod sa kanilang kultura upang maipagpatuloy ang pagaaral at abutin ang kanyang pangarap. Pumangatlo ito ng ilahok sa National Level. Tinanghal namang best actress si Melnie Rose Urbina, isang magaaral sa RNHS. (VND/PIA 4B/Occ Min)



