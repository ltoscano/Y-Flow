Mahigit 100 baril nakumpiska ng PNP-OrMin sa pagpapatupad ng Gun Ban

May 12, 2016

CALAPAN, Oriental Mindoro, Mayo 12 (PIA) – Mahigit 100 baril na ang nakumpiska ng PNP alinsunod sa ipinatutupad na Election Gun Ban sa lalawigan. Seryoso ang Philippine National Police (PNP) sa pagpatupad ng gun ban bilang pagseguro sa katahimikan at kapayapaan ngayong panahon ng halalan. Ito ang ipinahayag ni PNP Provincial Director P/SSupt. Florendo C. Quibuyen sa pakikipanayam dito ng Kapitolyo Para Sa Mamamayan o KPSM kamakailan lamang. Ayon kay Quibuyen, sa naturang bilang mahigit 50 ang personal na isinurender ng mga may-ari ng baril. Binubuo ang mga baril ng iba’t ibang kalibre na may mahahaba at maiikli ang sukat. Kalimitan aniya, nasasabat ang mga iligal na pagdadala ng baril sa kanilang one time-big time operations tulad ng Operation Katok, search warrant, at PNP Comelec checkpoint. Inaasahan naman na ang balitang ito ay magsisilbing paalala sa mga gun owners na pinagbabawal pa rin ngayon ang pagdadala ng baril paglabas ng bahay alinsunod na rin sa patuloy na pagpapatupad ng election gun ban. (CPRSD/LTC/PIA-Mimaropa/Calapan)



