Si Jose Mari Chan, manghaharana sa Bulacan By Jun Borlongan SSeptember 12, 2016
Haharanahin ng Filipino-Chinese singer at songwriter na si Jose Mari Chan ang mga kawani ng pamahalaang panlalawigan ng Bulacan at kanilang mga pamilya sa gaganaping konsiyerto na bahagi ng aktibidad sa gaganaping Singkaban Festival bukas, ganap na alas-sais ng gabi sa Bulacan Capitol Gymnasium, Malolos City, Bulacan.
Sinabi ni Gov. Wilhelmino Sy-Alvarado na magsisilbi din itong treat o handog na kasiyahan ng pamahalaang panlalawigan para sa mga masisipag nitong empleyado na buong pusong sumusuporta at naglilingkod sa mga kapwa Bulakenyo.
“Ang Singkaban ay pagpapakita ng kung ano ang meron ang Bulacan, lalo’t higit ang pinakamahalaga nitong kayamanan, ang mga Bulakenyo mismo, kaya naman itong buong linggo ay para sa kanila kasama ng mga turista. Ngunit naglaan tayo ng isang araw para naman iparamdam sa mga empleyado natin, sa mga taong nasa likod ng pagtakbo ng pamahalaang panlalawigan ng Bulacan, na pinahahalagahan sila ng lipunang pinagsisilbihan nila,” wika ni Alvarado. Sinabi naman ni Eugenio Payongayong, panlalawigang tagapangasiwa, na ayon na rin sa tagubilin ni Alvarado, prayoridad ang mga kaanak ng mga empleyado na siyang pumuno sa bagong renoba na gymnasium na may 3,020 seating capacity ngayon mula sa dating 2,000 lamang.
“Bukas naman ito para sa lahat, uunahin nga lang muna ‘yung mga empleyado at pamilya at pagkatapos pwede nang pumasok ‘yung ibang mga gusto ding makinig ng musika ni Chan,” pahayag ni Payongayong na ang ilan sa mga pinasikat na awitin ni Chan ang ‘Christmas in our Hearts’, ‘Can We Just Stop and Talk a While’, ‘Beautiful Girl’ at Constant Change.



