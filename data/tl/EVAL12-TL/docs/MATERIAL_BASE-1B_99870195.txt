PRANGKAHAN: Nakabuti ba sa bansa na makasama sa listahan ng mga iniimbestigahan ng ICC?
By Ellen Tordesillas October 16, 2016 Hindi masabi na hindi napagsabihan si Pangulong Duterte na maaari siyang litisin sa International Criminal Court (ICC) sa maraming patayan na nangyayari kaugnay sa kanyang kampanya laba sa iligal na droga.
Nasabi ito ng kanyang kakampi na si Rep. Harry Roque. Maaaring ayaw niya na manggaling kay Sen.

Leila de Lima ngunit sinabi rin ng senadaora na hindi niya dapat ipagyabang ang kanyang immunity from suits sa Saligang Batas ng Pilipinas dahil hindi siya immune o protektado sa ginagawang walang pakundangang patayan sa bansa ngayon ng mga suspek sa iligal na droga.
Marami ring kolumnista ang nakapagsulat na tungkol sa ICC. Umaabot na sa 3,000 ang napatay sa kampanya ng pamahalaang Duterte laban sa iligal na droga.
Noong Huwebes, mismo ang prosecutor ng ICC na si Fatou Bensouda ang nagpahayag ng pagkabahala sa nangyayari sa Pilipinas at sinabi niyang naaayon sa kanilang obligasyon sa Rome Statute, ang kasunduan na pinirmahan ng 139 na bansa kasama ang Pilipinas, oobserbahan nila nang masinsinan at idokumento ang nangyayari sa Pilipinas para sila makapagdesisyon kung ano ang magiging susunod nilang hakbang.
Sabi ni Bensouda, “Nababahala ako tungkol sa mga patayan na ito at ang mga sinasabi sa publiko ng mga mataas na opisyal ng pamahalaan na nagkukunsinti nitong patayan at sinusuportahan ang kawani ng pamahalaan at mga sibilyan na nagta-target sa mga tao gamit ang nakakamatay na lakas.”
Ipinaliwanag ni Bensouda na ang pagpatay na hindi naaayon sa batas ay maaaring mapasailalim ng ICC kung iyon ay bahagi ng malawakan at nakaplano na atake sa sibilyan na mamamayan at iyon ay kasama sa polisiya ng pamahalaan.
Sinabi ni Presidential Communication Secretary Martin Andanar na bukas ang Pangulo sa kung ano mang imbestigasyon.
Sinabi ni Bensouda na ang Pilipinas ay kasali sa ICC kaya sakop ang bansa sa mga kaso ng “genocide, crimes against humanity and war crimes” na naganap sa bansa o laban sa mga mamamayang Pilipino mula 1 November 2011, nang naging epektibo ang kasunduan sa Pilipinas.
Idiniin ni Bensouda na kahit sino sa Pilipinas na maghihikayat ng malawakang dahas ay maaaring litisin sa ICC: “Let me be clear: any person in the Philippines who incites or engages in acts of mass violence including by ordering, requesting, encouraging or contributing, in any other manner, to the commission of crimes within the jurisdiction of the ICC is potentially liable to prosecution before the Court.”

May mga naisakdal na sa ICC: ang pangulo ng Sudan na si Omar Hassan Ahmad Al Bashir at ang pangulo ng Kenya na si Uhuru Muigai Kenyatta.
Sabi ni Bensouda nag-iimbesitiga sila ngayon sa Uganda; the Democratic Republic of the Congo; Darfur, Sudan; Kenya; Libya; Côte d’Ivoire, Mali at Georgia.
Nagsimula na rin sila ng preliminary examinations sa sitwasyon sa Afghanistan; Burundi; the registered vessels of Comoros, Greece at Cambodia; Colombia; Gabon; Guinea; Iraq/UK; Palestine, Nigeria at Ukraine.
Nakakabuti ba sa mamamayang Pilipino na makasali ang Pilipinas sa listahan na ‘yan?



