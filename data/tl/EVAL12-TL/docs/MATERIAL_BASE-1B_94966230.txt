
SI SKYWALKER

MALUNGKOT ang balita na comatose pa rin hanggang sa mga oras na sinusulat natin ito ang dating sikat na basketbolistang si Samboy Lim – tinaguriang the Skywalker.
Sana bukas, okay na si Samboy, magising na sana siya at tuluyang gumaling.
Idolo ng maraming kabataan si Samboy Lim noong kasikatan niya. Isa ako sa masugid na tagahanga niya.
Kabilang si Samboy sa mga basketbolista na sikat noon at nakikita pa rin natin ngayon –bilang mga coach at trainor, may mga public servant at iba ay mga negosyante.
Pero may mga dating basketball superstar na pinahanga rin tayo at pinakitaan tayo ng galing ang naghihirap at dumaranas ng matinding hamon ng buhay.
Ang mga dating basketball star ay bahagi na ng kasaysayan ng Philippine Sports dahil sa kontribusyon nila sa larangang ito. At may mahalagang lugar na sila sa puso ng mga Pinoy.
Dapat lang siguro na suklian man lang natin sila kahit papaano ng konting pag-aruga at atensyon.
Ang mungkahi ko bilang isang tagahanga ay mabigyan ng bahagi ang pagkilala sa mga dating superstar sa bawat laro ngayon sa PBA.
Halimbawa ay magkaroon ng booth para sa dating superstar tuwing may laro.
Ang booth ay magdi-display ng mga larawan at video ng dating gilas ng nasabing dating superstar para makita ng fans ngayon.
Pwede rin na maimbitahan siya para mag-autograph signing at picture taking kasama ang fans.
Pwede ring magbenta ng souvenir items ang PBA at ang kikitain ay pwedeng gawing incentives para sa ating mga dating superstar para makatulong sa kanila.
Sa pamamagitan ng pagkilala sa kanilang kontribusyon sa nakalipas na panahon ay maaaring maibalik ang dating kinang ng kanilang bituin.
Alam ko na ang mga dating kasamahan si Samboy ay nakaalalay sa kanya ngayon. Ipinagdarasal natin ang kanyang kaligtasan.
Sana’y magkaroon ng pagkakataon ang mga dating superstar ng PBA gaya ni Samboy Lim na makaramdam muli ng lubos na pagmamahal mula sa kanilang mga avid fan sa pamamagitan ng pamunuan ng PBA.
***
Mag-email ng reaksyon sa ariel.inton@gmail.com or text sa 09178295982 o 09235388984. SIBOL/ATTY. ARIEL ENRILE-INTON



