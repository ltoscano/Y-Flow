Pocari, BaliPure kumakaway sa finals By Elech Dawa November 6, 2016
Lumapit sa finals berth ang Pocari Sweat at BaliPure matapos sungkitin ang magkahiwalay na panalo kahapon sa opener ng semifinals ng Shakey’s V-League Season 13 Reinforced Conference sa PhilSports Arena sa Pasig.
Ginapos ng Lady Warriors ang UST Tigresses, 25-16, 25-18, 25-22, pinadapa ng Water Defenders ang Customs Transformers, 25-19, 25-18, 25-21.
Maaaring tapusin ng Pocari Sweat at BaliPure ang best-of-three series bukas. “Nakuha na namin ang Game 1 sana magtuluy-tuloy,” wika ni Pocari Sweat coach Rommel Abella.
Muntik masungkit ng Tigresses ang second set nang lumamang, 17-15, pero ipinaramdam ng Lady Warriors ang lakas para maagaw ang frame at mamuro sa match.
Sumandal ang Water Defenders kina American import Kate Morrell at local Amy Ahomiro para paluhurin ang Transformers at si Alyssa Valdez.
Kumana si Morrell ng 20 points, may 13 si Ahomiro.
“We have a good momentum, hopefully we can finish this in two,” masayang sabi ni Morrell. Tumapos si Valdez ng 15 points, may 10 si Kuthaisong sa Customs.



