Anong plano ng gobyerno sa mga magsasaka? By Bernard Taguinod October 18, 2016
Gusto kong palakpakan ang mga weather forecaster dahil sa kanilang advisories ukol sa paparating na bagyo ay nakakapaghanda ang mga magsasaka at kahit papaano ay nakakapag-ani sila.
Noong panahon ni dating Pangulong Benigno ‘Noynoy’ Aquino III ay pinag-initan niya ang Philippine Atmospheric Geophysical and Astronomical Services Administration (PAGASA) dahil sa palpak na forecast sa paparating na bagyo.
Magmula noon ay umayos na ang Pagasa at tumpak na tumpak na ang kanilang forecast sa paparating na bagyo kaya naman kahit papaano ay nakakapaghanda ang mga magsasaka. May mga magsasaka ang nakapag-ani ng maaga kahit papaano bago dumating ang bagyong Karen na nanalasa mula Bicol hanggang Cagayan Valley kaya hindi masasabing lugi.
Nakabawi ng puhunan ang mga magsasaka kahit papaano hindi tulad noong bago dumating si PNoy sa Palasyo ng Malacañang na mabubulaga na lamang ang mga tao sa mga paparating na bagyo at hindi natatantiya ang lakas nito.
Ang mga hindi lang nakabawi ay ‘yung medyo huli nang nagtanim kaya kailangang suportahan naman sila ng gobyerno para makabangon naman sila kahit papaano dahil tiyak na ang kanilang pagkalugi.
Pero kung mayroong dapat paghandaan ng mga magsasaka lalo na ang mga nagtatanim ng palay ay ang pag-alis ng quantitative restriction (QR) sa susunod na taon sa importasyon ng bigas.
Ang QR na ito ay itinakda para makontrol ang pag-angkat ng gobyerno sa bigas sa ibang bansa tulad ng Vietnam at Thailand na rice producing countries, upang hindi bumaha ng bigas sa bansa.
Kung bubuhos kasi ang murang bigas sa Pilipinas, mamamatay ang mga lokal na magsasaka dahil masyadong mahal ang produksyon ng palay sa bansa natin ngayon kumpara sa ibang bansa.
Mantakin niyo naman, walang ayuda ang gobyerno sa mga magsasaka kaya masyadong mahal ang seedling, masyadong mahal ang abono, masyadong mahal ang gasolina at higit sa lahat pinagbabayad ng irrigation fees ang mga magsasaka.
Ang matindi pa sa lahat ng katindihan, ay walang mga pasilidad para sa post harvest facilities, walang maayos na kalsada patungo sa mga bukid at dahil wala ngang tulong ang gobyerno, napipilitan ang mga magsasaka na isangla ang kanilang susunod na ani sa mga middlemen kahit may mataas na interes para makapagtanim lang.
Hindi ko alam kung papaano makasabay ang mga magsasaka kapag inalis na ang restriksyon na ito sa pag-aangkat ng bigas sa ibang bansa na mas mura na hindi hamak.
Kung wala pang ayuda ang gobyerno sa mga magsasaka sa susunod na taon ay hindi na ako magtataka kung mamamatay nang kusa ang naghihingalo na ngayon na industriya ng pagsasaka kapag tuluyang tinanggal ang restriksyon na ito sa susunod na taon.
Oo mura ang bigas dahil babaha na ng imported rice pero ang mabubuhay lang dito ay ang mga magsasaka sa ibang bansa lalo na sa Thailand at Vietnam at hindi sina Mang Juan na nasa bukid.



