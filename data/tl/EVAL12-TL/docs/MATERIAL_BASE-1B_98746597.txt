
Realty Tax Promo sa OrMin, inilunsad

February 22, 2016

CALAPAN, Oriental Mindoro, Peb. 22 (PIA) – Inilunsad dito kamakailan ng pamahalaang panlalawigan ang Realty Tax Promo na may temang “Buwis na inyong Binayaran, Sambayanang Mindoreño ang Makikinabang.” Buwis ang nagbibigay-buhay sa mga lokal na pamahalaan upang masuportahan ang mga proyektong pang-imprastraktura at paghahatid ng mga pangunahing serbisyo sa mga mamamayan.

Layunin ng programa na mahikayat ang mga mamamayan ng Oriental Mindoro na magbayad ng kaukulang buwis sa kanilang mga ari-arian, partikular ang mga nagmamay-ari ng mga ari-ariang di-natitinag. Ito ay isa sa mga pangunahing programa ng Provincial Treasury Office na pinamumunuan ni Provincial Treasurer Paz P. Fortunato na may layuning higit na mapalakas ang real property tax collection ng lalawigan. Inaaasahan din na sa pamamagitan ng programa, mababawasan, kung hindi man tuluyang mawawala ang delinquent taxpayers sa buong lalawigan ng Oriental Mindoro. Sa panukalang programa, hinihikayat ang lahat ng real property owners at administrators na magbayad ng kanilang buwis ng mga ari-ariang matatagpuan sa Oriental Mindoro, maliban sa Lungsod ng Calapan, mula ngayon hanggang Hunyo 30, 2016. Ang bawat buwis na binayaran ay may kapalit na raffle ticket at maaaring manalo sa alinman sa dalawang kategorya: Category A, para sa mga may real tax payment na mula P7,500.00 pataas, ang mga mananalo ay maaaring makatanggap ng P30,000, P25,000 at P20,000, para sa 1st, 2nd at 3rd prizes, ayon sa pagkakasunud-sunod; at Category B naman para sa mga magbabayad ng mas mababa sa P7,500, na may tsansang makapanalo ng premyong 6 cubic ft. refrigerator, 24" LED Colored TV, washing machine with dryer, DVD with USB, MP3 at MP4, at two-burner gas stove, para sa 1st hanggang 5th prizes, ayon sa pagkakasunud-sunod. Ang realty payments na updated hanggang sa 2nd quarter ng Calendar Year 2016, anuman ang halaga ay bibigyan ng isang raffle ticket na may tatak na "For Grand Draw" na may grand prize na Honda Wave Motorcycle. Magkakaroon din ng P1,000 consolation prizes para sa 140 mapapalad na taxpayers na tig-10 mula sa bawat munisipyo na may payment stubs mula sa Provincial Treasury Office (PTO) at mga munisipyo. Ang prizes ay maaaring kuhanin sa PTO, Lungsod ng Calapan sa loob ng 60 araw pagkatanggap ng written notice at kinakailangang personal na kuhanin ng mismong mananalo, dala ang kanilang valid identification papers.

(CPRSD/LTC/PIA-Mimaropa/Calapan)



