Valdez, BaliPure vs Iriga sa 3rd spot June 8, 2016
Dumating kahapon si volleyball superstar Alyssa Valdez, sakto sa laro ng kanyang koponan na BaliPure mamayang hapon laban sa Team Iriga sa Shakey’s V-League Season 13 Open Conference sa The Arena sa San Juan City. Pero nasa gilid lang muna siya habang nagkakaldagan ang Water Defenders at Lady Oragons sa alas-kuwatro ng hapon.
Kailangan pang magpahinga ni two-time UAAP MVP Valdez na kagagaling ng Europe kasama ang kakamping si Gretchel Soltones, naglaro sila ng exhibition games.
Pakay ng BaliPure na paluin ang pangalawang sunod na panalo at solo third sa event na suportado ng Shakey’s, Mikasa at Accel.
Ang tanging maitutulong ni 22-year-old Valdez ay ang kanyang presensya at pagbibigay ng pampalakas ng loob sa kanyang mga kakampi.
Si Soltones ang umakbay sa BaliPure sa come-from-behind five-setter win laban sa National Univeristy Bulldogs noong Lunes.
Humarabas ang dating NCAA back-to-back Most Valuable Player Soltones ng 23-hit performance, ang huling dalawang spikes ang nagpanalo sa Water Defenders para ilista ang 1-1 karta.
“I’m so proud of this team, all heart, all out. That’s what Team BaliPure is all about,” saad ni BaliPure player-coach Charo Soriano.

Bumangon din ang Team Iriga, tinalo nila sa straight-set ang Team Baguio nakaraan para makabawi sa pagkakadapa sa Pocari Sweat.
Samantala, haharapin ng University of the Philippines ang Baguio sa main game (6:30 p.m.). Sa Spikers’ Turf, tangka ng Instituto Estetico Manila sundan ang kanilang unang panalo laban sa Sta. Elena sa ala-una ng hapon.



