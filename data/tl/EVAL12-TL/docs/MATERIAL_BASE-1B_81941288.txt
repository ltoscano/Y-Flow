ISANG GABI NG ‘MUSIKANG MALABONIAN’

SA kasaysayan ng lungsod, noong Sabado (Disyembre 21, 2013) ang unang pagkakataon na nagkaroon ng concert sa harap ng Malabon Hall.
Dahil ako ay hindi naman talaga mahiligin sa musika, ‘di naging ‘big deal’ sa akin ang show, subalit dumalo ako para mag-obserba.
Pakiwari ko, kung ano ang nararamdaman ko ay kapareho ng iba dahil 6pm ang simula ng concert pero manaka-naka pa lamang ang tao.
Pero sa aking pagkamangha, matapos ang una at ilang patikim na musika, biglang nagdatingan ang tao at napuno ang harap ng City Hall.
Kung bakit dumagsa ang Malabonians sa lugar, ito’y dahil sa nakabibighaning talent ng Malabon Symphonic (Composite) Band 2013.
Mula sa pagiging tuod ko sa pag-appreciate ng musika, pakiwari ko’y naging instant music lover dahil sa galing ng banda.
Palakpakan ang audience sa bawat saliw ng iba’t ibang tugtuging pamasko, classical, POP, OPM, sound track at modern music.
Halos dalawang oras lang nag-perform ang Malabon Symphonic Band (MSB) 2013, pero nag-iwan ito ng ngiti sa mga dumalong Malabonian.
Madaling-araw na, subalit ‘di pa rin ako dinadalaw ng antok. ‘Di kasi mapukaw sa aking isipan ang nasaksihan kong konsiyerto.
Para bang nais ko pang maulit ang aking narinig na mga awitin ng MSB na lubhang nagpasaya sa akin kahit ilang oras lang.
Sa isang gabi ng musika, maraming taga-Malabon ang napasaya ng mga magagaling na musikero na bumubuo ng MSB 2013.
Ang ating panghanga kay Dr. Santiago ‘Sonny’ Yangco, kilalang flutist na nagsilbing maestro o konduktor sa naturang concert.
Gayundin kay Gener Agtarap, na nagsilbi ring maestro at isa sa personahe sa likod ng pagkakabuo ng naturang grupo ng banda.
Ang MSB na noong nakaraang linggo lang binuo ay kinabibilangan ng mga musikero mula sa iba’t ibang kilalang banda sa Malabon.
Nairaos ang matagumpay na concert sa pamamagitan ng ALAB (Aruga, Lakas, Aksyon, babae), isang grupo ng kababaihan sa lungsod.
Bravo MSB – 2013. Talentong Malabonians, hurrah.



