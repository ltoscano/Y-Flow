DND OFFICIAL NAKABILI NG 2 PRANGKISA NG FASTFOOD CHAIN

SAAN nga kaya galing ang P75-milyon na ipinambili ng isang opisyal ng Department of National Defense sa dalawang prangkisa ng isang fastfood chain na sinasabing kinakapos ngayon sa suplay ng manok.
Totoo kaya ang tsismis ng ating Lily’s Files spy sa nasabing DND official?
Wowww pasok na pasok itong si Sir sa kasong plunder dahil lagpas na ito sa P50-milyon, kaya asahan na sasakit na naman ang ulo ng ating mga katropa sa media dahil madaragdagan na naman sila ng babantayang kaso sa Sandiganbayan..
Walanghiya, talo pa nitong opisyal na ito ang isang “Tong-resman” na burger lang ang kayang bilhin gamit ang kanyang pork barel.
Sinasabing itong si Mr. Langhap Sarap pala ay miyembro ng Bids and Awards Committee ng DND at ayon sa ating source, may bidding pa ngayong araw na ito, Aug. 11 sa DND.
Ayon sa ilang militar, hindi naman naghihikahos sa buhay itong si Sir na kaapelyido pa ng isang broadcaster kung kaya maging sila man ay nagtataka kung bakit ito naging “gahaman.”
Tsk tsk tsk! Ayaw ni Jun Lozasa ng ganyan, sir.
Sinasabi pa ng ating source na itong si Mr. Langhap Sarap daw ay nakialam sa bidding sa pagbili ng Philippine Army ng armor vest gayong wala naman itong kinalaman.
Mabuti na lang at natalo sa bidding ang pinapaboran nitong kompanya.
Kung hindi ako nagkakamali, ganito rin ang ginawa nitong si Mr. Langhap Sarap sa isang European Company kung saan nagpresinta ito na maging local representative.
Maliwanag na maliwanang na itong si Mr. Langhap Sarap ay mayroong “conflict of interest” dahil siya na itong nagpa-bid ay siya pa rin ang representative ng bidder.
Sir, swapang nyo naman, magbigay naman kayo sa iba.
Pasok kaya sa paglabag sa Republic Act 3019 o Anti-Graft and Corrupt Practices Act at Republic Act 6713 o Ethical Standards for Public Officials and Employees ang gawain nitong si Mr. Langhap Sarap.
Ano sa palagay nyo, Madam Ombudsman Conchita Carpio?
Yari ka, sir, ‘pag nabasa ito ni Madam Ombudsman Carpio, baka madale ka ng moto propio power nila na ang ibig-sabihin ay pwedeng magsagawa ng imbestigasyon ang Ombudsman kahit na walang complaint.
‘Di ba ganyan din, sir, ang ginawa mo sa deal sa isang European company na nagpresinta ka na maging local representative.
Naku po! Maliwanag pa sa sikat na araw na “conflict of interest” ang ginagawa mo Mr. Langhap Sarap.
Ikaw na ang nagpapa-bid at ikaw rin ang local representative ng bidder.
Di kaya lugi ka niyan, sir?
Alam kaya nitong si DND Sec. Voltaire Gazmin, na may brand new “big bike” itong si Mr. Langhap Sarap na sinasabing ginagamit daw nito sa pag-inspection sa kanyang dalawang tindahan ng manok, kung tama ang aking source ang bagong laruan ngayon nitong si sir ay nagkakahalaga ng milyones.
Ginaya pala nitong si Mr. Langhap Sarap sa isang broadcaster na mahilig maglaro ng motorsiklo.
Saan kaya galing ang laruan na ito ni sir, sa European company kaya na sinasabing nagbenta sa DND ng 8 Polish-mada Sokol 921 military chopper noong taong 2012 sa halagang P2.8-billion?
Isa sa 8 Sokol helicopter ay bumagsak noong nakaraang Huwebes makaraang mag-take-off sa Camp Ranao sa Marawi City at noong nakalipas na Hulyo 2013, ang isang Sokol na magdadala sana kay SND Gazmin sa Clark Airbase Pampanga ang hindi pinayagang umalis ng Kampo Aguinaldo dahil umano sa mahina ang battery nito.
May bulong-bulungan ngayon sa Camp Aguinaldo na pinakikialaman daw nitong si Mr. Langhap Sarap pati bidding para sa Anti-Submarine Helicopter.
Sir, moderate your greed, baka matulad ka roon sa kanang kamay ng isang lokal na opisyal na pinatay matapos malamang mas mayaman pa ito sa elected official, tama po ba, mayor?
Sa nangyaring indulto sa mga Sokol na helicopter, hindi kaya karma ang nangyayari dahil ayon sa ating spy, may nangyari umanong ayusan sa pagbili ng mga nasabing helicopter.



