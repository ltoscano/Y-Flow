
PAPA PARA SA MGA MAHIHIRAP

MARAMI tayong karanasan at naibubulong sa atin ng ating Uzi ang tungkol sa Simbahang Katolika ukol sa kahirapan.
At ang mga ito ay iniuugnay natin sa sinasabing pagiging makamahirap ng bagong Santo Papa na si ex-Cardinal Jorge Bergoglio at ngayo’y si Pope Francis.
Paano nga ba magiging makamahirap si Pope Francis sa loob ng mahal kong Pinas?
HINDI MAGARBO
Hindi magarbo at hindi mahilig sa class na lifestyle ang bagong Santo Papa.
Una, sa halip na pumili siya ng purong ginto na St. Peter’s Ring bilang simbolo ng kanyang kapangyarihan at Punong Pastol o Supreme Pontiff, ang singsing na pilak na tinubog lang sa ginto ang kanyang pinili.
Ikalawa, tila pananatilihin niya ang kanyang ginagawa noong Cardinal pa rin siya sa Buenos Aires, Argentina.
‘Yun bang siya ang nagluluto ng kanyang sariling pagkain at naglalaba ng kanyang kasuotan at nagbu-bus lang kung bumiyahe sa halip na sumakay ng magarang kotse.
Ikatlo, nabalitang umayaw siya sa magarbong investiture o pagtatalaga o pag-uupo sa kanya bilang Santo Papa.
Sabi ng iba, kaiba si Pope Francis sa pinalitan niyang si Pope Benedict XVI na mahilig umano sa mga magagarbong buhay, kasuotan, sasakyan at iba pa.
PINAKAMAHIRAP KALINGAIN
Sa kanyang sermon, isa sa mga pinakasentro ng kanyang salita ang proteksyon ng mga pinakamahihirap na tao.
Kasunod nito ang umano’y proteksyon din ng kapaligiran na ginagalawan ng lahat.
At hiniling niya sa lahat ng mga kinauukulan, kabilang ang mga lider ng bansa, na gawin ang mga ito gaya ng ginawa noon ni Hesus.
Sa totoo lang, sa kasalukuyan, walang puwang ang mga mahihirap sa lipunan.
Gaya na lang ang katulad ni Kristel Tejada na kumitil na lang ng kanyang sariling buhay nang pigilan siyang mag-aral nang tuloy-tuloy sa UP-Manila dahil sa kakapusan sa salapi para sa kanyang tuition fee.
At ang pagkalinga ba ng katulad ni Kristel ang isang larawan ng kanyang pagiging makamahirap?
EDUKASYON SA CATHOLIC SCHOOL
May problema ang marami sa mga Catholic school ngayon sa Pinas.
Mahal ang tuition sa mga ito, lalo na sa mga sikat nilang eskuwelahan.
Isa sa mga may pinakamahal na Catholic schools pagdating sa tuition fee ang mismong ilang kontrolado ng religious order na pinanggalingan ni Pope Francis.
Bahala na kayo, mga Bro, kung anong order ang grupong ito.
PAANO MAGING MAHIRAP?
Balik tayo sa katanungang paano magiging makamahirap si Pope Francis sa Pinas.
Nabanggit na natin ang pagkamahal-mahal na edukasyon sa school ni Pope Francis.
Pero ganito rin ang sinasabi ng ating Uzi sa iba pang Catholic schools.
Hindi nakapapasok ang mga anak ng obrero, magsasaka, labandero at iba pang mahihirap sa mga Catholic school sa napakamahal na bayarin sa mga ito.
BAGO NANG BAGO
Ang nagpapamahal pa sa bayarin ng mga estudyante sa mga Catholic school ay ang mga libro.
Ang libro rito, mga Bro, ay hindi katulad ng mga libro sa public schools na pupuwedeng gamitin nang pabalik-balik ng mga magkakapatid na sunod-sunod na nag-aaral mula sa mga unang antas patungo sa mga mas mataas na antas.
Bawat enrollment, bago ang libro at hindi pupuwedeng manahin ng susunod na kapatid ng estudyante.
‘Yun pala, ginagawa ito ng mga awtoridad sa mga school upang tiyakin ang pagpasok ng salapi sa eskuwelahan.
Kaya naman, masasabi natin na walang mahirap na Catholic school at buhay hari at reyna karaniwan ang mga pari at madre na may kontrol sa mga ito.
MAHAL NA SAKRAMENTO
Sabi ng ating Uzi, hindi lang ang edukasyong Katolika ang mahal.
Mahal din daw ang mga sakramento. At kasamang mahal pati ang mga sementeryo kung saan inililibing ang mga pumapanaw na mahal natin sa buhay.
Pinakamahal na sakramento ang may halong obispo na gumawa ng sakramento gaya ng mga kasal at misa kantada para sa mga patay.
SARILING KAYOD
Sabagay, naiintindihan natin na ito ang isang paraan ng mga pari at madre upang sila’y mabuhay at makapagserbisyo.
Paano nga naman nila susuwelduhan ang kanilang mga guro at iba pa nilang empleyado sa kanilang schools kung puro charity at hindi mahal ang bayarin ng mga estudyante.
Paano nga naman ang mga kinakailangan na pagbabago sa mga school upang makaagapay ang mga estudyante sa mga pagbabago sa mundo na kailangang mapag-aralan?
MAGARBO
Dahil sa mahal na bayarin ng mga estudyante, nagiging magarbo sa pamumuhay ang mga pari at madre.
At hindi katulad ng mga ito ang mga paring misyonaryong puro hirap ang inaabot sa kanilang mga trabaho na pag-akay ng mga tao sa Diyos na kinikilala ng mga Katoliko.
MARAMING LIBRE
Sabi naman ng mga kakilala at kaibigan nating mga pari at madre, karaniwang hindi nakikita ang mga ginagawa nilang libreng serbisyo.
At naniniwala naman tayo dahil napapasama nga tayo sa mga gawaing ito na talaga namang ikinasasaid ng nasa bulsa nina bishop, father at sister.
God bless you, Pope Francis at lahat ng mga makamahirap na pari, madre at kanilang mga alagad sa simbahan.



