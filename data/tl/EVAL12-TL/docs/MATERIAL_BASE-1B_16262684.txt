Nietes pasado sa flyweight
SSeptember 26, 2016 CARSON, California — Pasado si Donnie Nietes sa flyweight division matapos halos turuan lang ng boxing lesson ang beterano at former world champion na si Edgar Sosa at idagdag sa humahabang listahan niya ng Mexican victims sa kanilang sagupaan sa StubHub Center dito Linggo ng umaga (Manila time).
Dinomina ni Nietes ang kabuuan ng 12-round clash tungo sa unanimous decision win – – 120-108 ang iskor ng tatlong hurado.
Ito ang unang laban ng 33-anyos na si Nietes sa 112-lb division, sa paghahangad na makahablot ng korona sa mas mataas na timbang. Target sana niyang hamunin ang isa pang Mehikanong si Juan Estrada, pero binitiwan na rin nito ang IBF at WBA crowns upang umakyat rin sa mas mataas na division – – ang super-flyweight.
Gayunpaman, nais ni Nietes na manatili at kumampanya muna bilang flyweight at maghintay ng pagkakataong makasabak sa world title fight.
Dahil sa panalo, umangat sa 39-1-4 (22 KOs) ang record ni Nietes. “Yung gusto ko na kalaban umakyat sa super-flyweight,” wika ni Nietes matapos ang laban na handog ng ALA Promotions at ABS-CBN.
Dalawa pang boksingero ng ALA Stable ang nagwagi sa undercard ng Nietes-Sosa fight.
Umiskor si Arthur Villanueva ng 2nd rd. TKO win laban kay Mexican Juan Jimenez sa rematch ng kanilang controversial fight sa Bacolod City noong Mayo.
Naitala rin ni Mark Magsayo ang ika-15 sunod na panalo, nang talunin si Ramiro Robles ng Mexico sa kanilang featherweight bout.



