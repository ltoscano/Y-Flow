Ya Baylahan pag-igal
1: Hap subu Maâ€™am. Diyah-e aku mitu ngah kasean haka mapasalan ya baylahan pag-igal. Makajari ka muwan kasean tahati nu?
2: Ahoh ba. Magtengkoh kita miin. Ya pag-igal dikayuh iya baylahan bay tagnah ma saga bangsa Muslim ma Mindanao, lamud na saga Sama Muslim mitu ma Tawi-Tawi. Tiyah-e tu iya beteh daran ni baylahan ma saddi-saddi  nihinang maka ma waktu paglami-lami. Sibuh du mandusiayh anak-baha-u maka mattoa bilahi maylahan ya pag-igal nan, hangkan na tahinang iya bantug baylahan ma saddi-saddi bahagian Pili[in. Ya pag-igal tu baylahan na salih iya palamma-lamma paghibal na maka iya ni papandah toongan iya kadjik langngon maka iya anak tangan nan.
1: Batiingga dikayuh aa maka-sayu baylahan ya pag-igal?
2: Min kadikih-dikih gih umulan, anak-anak gih pinanduan na iya kata-u maka panghati ma pagbayla ma pag-igal tu. Saga inggoh-mmah ngah iya aa manduh tu manduh ma saga kaanakan ya ngamayla ma pag-igal. Nayu baylahan ya pag-igal beteh dikayuh iya salih ya lan bontol ma saga kaanakan. Ya pagbayla magtagnah iya min lamma-lamma paghibal ma langngon maka ma anak tangan, pinahibal iya palamma-lamma meyah ma iya ongkaan eh ma pagkellok ma langngon maka ma anak tangan. Ya paghibal ma baran tu tasandalan, ya du kompang maka baha iya saga maghibal min ya lanuh paghibal na. Ya beteh pagbayla ya pag-igal salih ya tandah ta lu mag-usal siga janggay. Ya janggay tu anak pitang ya kuku anak tangan ni usal panugpat ma kamemon anak tangan nen. Ni ngah iya min basih poteh atawa walnah bulawan.
1: Niyah saga ginisan na baylahan tiyah tu?
2: Ahoh, niyah duwa heka na ginisan baylahan tiyah tu. Ya dahu-dahu ya na Sama umaral atawa ya igal, maka ya kasean na yana pag-igal ma pattung atawa bantug iya ma on ya pangasik. Ya igal mag-usal pattung takkop-takkop imbis na janggay. Ya takkop-takkop nan makapaluwas iya hilling ongkah maka ya pagbayla. Ya sab pag-igal pattung ngusal ya janggay beteh dikayuh iya panugpat ma anak tangan; maka ya saga karandahan magbabayla ta-u nogang ma gantanta baran siga mariyatah duwa batang pattung iya ingantanan eh mpat lalla nan.
1: sumilan maka mingga ya saga aa ngamayla tu magbataitu?
2: kamawmuhan na magbata-itu siga ma llaw kawin maka kasean iya paglami-lami. Maka kahekaan na aa ngamaylahan pag-igal batinaan karandahan atawa saga anak-anak danda.  Minsan sab batiin, makajari du sab iya ni baylahan eh saga ka-lallahan maka anak-anak lalla, atawa makajari karuwangan siga ngamayla. Sumilan ya pagbayla ma igal ma waktu kawin atawa paglami-lami, ya saga aa bay ni taabbit maka saga bisita nangon sin ma batawi atawa badjuh saga karandahan ya na ma waktu siga mag-igal nan. Ya sin nan tatabuk eh saga aa magbabayla na pamuwan iya ma ya aa baha-u bay kinawin nan atawa bang ya mag-nda-halla nan beteh niyah ma siga, ya aa magbabayla nen makajari na ngah siga sin eh ni baran siga. Niyah sab waktu lu mingga iya saga aa magpulitik niyah saga pagtipun-tipunan siga paglami-lami atawa parhimpunan; naabbit siga ya aa mag-iigal ngigal ma riyatah istedj nan masigak ma siga maka kasean ma saga bisita siga. Beteh m pangaddatan na, ya aa magpulitik maka iya saga bisista nan nangon sin ma batawi beteh tandah pagsarang sukul siga ma saga aa mag-iigal.
1: ma tagnaan sih bay tahaka nu pasalan batawi, makajari haka nu toongan pahap ma aku ya kalabbiyan tiyah tu?
2: ya batawi tu pagbadjuh atawa badjuh nisulug eh saga aa mag-iigal saddi sab min janggay eh. Beteh kaluud iya niyah saga ingahangdon batu-batu ma katilibut na. Bang iya nusulug, ya aa mag-iigal nan ni ndah iya beteh saga aa dayahan ma batawi na. Nulug sab siga ya nisulug ma kok ya makakah pangandah ma amnusiyah. Ya janggay ni usal iya mapahati toongan ma kalantikan kadjik tangan maka iya ma hibal anak tangan nan.
1: Batiingga sab iya saga ka-lallahan, ayyan lowa pagbadjuh siga?
2: Ya ka-lallahan atawa saga lalla ngusal siga sawwal ettom maka iya badjuh nisulu hukab mundaan na halam maglangngon. Ya sawwal maka badjuh nan ingahangdonan sab iya maka walnaan batu-batu mboh ni ndah iya makakah pangandah.
1: ya saga ka-lallhan tu ngusal du sab saga janggay tu panugpat kuku tangan siga nan?
2: Mbal, ya janggay tu ma saga karandahan du, iya anu naan ni usal pamatampal ma iya hibal kuku anak tangan. Ya saga ka-lallahan mbal siga nulug janggay
1: ya saga hibal atawa tekang pagbayla saga karandahan dalowa maka saga ka-lallahan, atawa niyah bineyah eh siga saddi-saddi istayl maka hibal?
2: na, ya hibal atawa tekangan pagbayla ma saga karandahan mbal dalowa maka ma ka-lallahan ma pagbayla pag-igal. Ya hibal ka-lallahan tu beteh lowa saga meyah sidja ma hibal karandahan nan; beteh du saga ya ka-lallahan tu nabang sidja ma hibal saga karandahan. Atawa ya karandahan nambung sidja ni hibal saga ka-lallahan, hati na beteh iya saga ka-lallahan tu salihngamilahi.
1: Mingga poonan na iya Pag-igal tu?
2: Pag-igal tu magpoon  iya min Suk.
1: Na batiingga iya bay tahinang bantug pagbayla mitu ma Tawi-Tawi?
2: Ma waktu ba Sultan ma Suk ya Tawi-Tawi tu bay mindeyoan siga, maka ya bowahan saga mUslim min Suk beteh nuwi dalowa ma saga mandusiyah mitu ma Tawi-Tawi. Sagoh mingga  ya Tawi-Tawi bay tahinang na iya palakkat min Suk, ya pagbayla bay na ta-ipat eh saga manusiyah Tawi-Tawi maka ni onan na eh siga umaral atawa igal. Ya pag-igal tu bantug iya ma beteh bayla ma kuku anak tangan min saga TAusug maka mandusiyah Sama. Ya on bay takah eh siga min mangalay mingga hatihan na ngamayla. Ya lalla maka danda mag-iigal ma ngamayla beteh makalantaan tiyah tu maka ngahinng na siga ya paghibal maka iya lowa lantik kuku anak tangan, daran iya ta-ndah ma Suk maka ma Tawi-Tawi. Ya baylahan  pag-igal tu ya istayl nihinang eh sga Sama Badjao, Tausug, maka Jama MApun. Ya Badjao atawa likta Pala-u bilahi toongan ngamaylahan igal ma waktu lantah bulan damlag ma deyoh kalantaan bulan. Iya meh ma tangngah tahik ma riyatah pelang atawa baggoh.
1: niya saga tumpukan mitu ma Tawi-Tawi beteh iya mahap ma panawuh baylahan tiyah tu?
2:Halam, ma batinaan halan niyah, sagoh niyah saga iskul beteh MSU-TCTO nganu muwan iskolal ma saga aa ta-u maka sayu atawa saga sayyan niyah panayu na ma pasalan saddi-saddi bowahan igal mitu ma Tawi-Tawi. Ya saga anak iskul tu subay tasayu siga iya bowaha pagbayla mboh siga makakah iskolal. Ma labayan tiyah tu, makakah na siga libre bayad iskul maka saga nibayaran ma pagpangadjih ma college; maka ya ma dalowa waktu tahinang sigam beteh ta-u toongan makaiya kata-u siga tu ta pahap gih toongan ma sosongun.
