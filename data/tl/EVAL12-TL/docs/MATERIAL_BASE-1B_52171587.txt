NAGSUSUGAL SA MACAU

LAKING tuwa ng mga empleyado ng Pamahalaang Lungsod ng Maynila nang ipangako ni Manila Mayor Joseph Estrada sa kanyang State of the City Address (SOCA) na tataas ang kanilang sahod at bukod pa sa gagawing retroactive ang increase.
Pero nagngingitngit naman sila sa isang mataas na opisyal ng pamahalaang lungsod hindi dahil sa madalas na wala ito sa kanyang opisina subalit dahil sa madalas na wala sa oras na pagpirma nito sa papeles ng mga empleyado upang makasuweldo sa tamang panahon.
Halos buwan din ang delay ng kanilang sahod kung kaya’t hindi na nila kayang budgetin ito na dapat sana ay nagagawa nila sapagkat ang sasahurin nila noong nakaraang buwan ay naipangungatan na nila. Bunga nito, hindi na halos makahabol sa presyo ng bilihin ang mga empleyado dahil ang pagbili nila ng kanilang mga kailangan ay tingi-tingi na lang.
Ayon sa isang impormante mula sa City Hall, madalas daw kasi na wala sa kanyang opisina itong mataas na opisyal na walang ginawa kung hindi magngatngat sa tainga ni Mayor Estrada para sa iba’t ibang proyektong pagkakaperahan. May pagkakataong nagtutungo raw ito sa Macau sa China upang magsugal este maglaro sa casino. Ang pinakahuling punta raw ay noong nakaraang linggo kasama ang tatlo pang money making offices ng Maynila.
Teka, nag-leave ba sila? Official business ba ang lakad nila roon? Alam ba ng Department of Interior and Local Government na lumabas sila ng bansa?
Sabagay, ang pinalalabas ng mga opisyal na ito ay galing sila sa Hong Kong.
Hindi nga naman makikita sa kanilang passport na nanggaling sila sa Macau dahil perry boat lang ang sinasakyan sa nasabing lugar.
Hay naku, sarap talaga ng buhay. Ang tanong, pera kaya nila ang kanilang ginagastos sa pagsusugal? Hindi naman kaya pera ng Manileño at iba pang nagnenegosyo sa Maynila ang ginamit nila sa paglalaro?
Maganda sigurong imbestigahan ito ng DILG at ng Office of the Ombudsman.
Sakaling totoo, kawawa naman si Mayor Estrada na nasisira ang pangalan dahil sa mga kalokohang kontrata na ipinapasok sa city hall.



