PRANGKAHAN: Hindi lang si De Lima ang target ni Duterte
By Ellen Tordesillas August 21, 2016 Ang pinagtataka ko ay kung meron talagang ebidensya si Pangulong Duterte na sangkot si Sen. Leila de Lima at ang kanyang driver sa iligal na droga, bakit hindi niya sampahan ng kaso?
Bakit dinadaan niya sa tsismis at eskandalo?
Hindi yata magandang asal para sa isang Pangulo ang magkalat ng tsismis. Nanumpa siya bilang Pangulo ng Pilipinas Ang kanyang sinumpaan na salaysay bilang pangulo ng Pilipinas na “pangangalagaan at ipagtatanggol ang Konstitusyon, ipatutupad ang mga batas nito at magiging makatarungan sa bawat tao.”
Hindi makatarungan ang ginagawa niyang pag-atake kay De Lima na wala naman siyang sinasampa na kaso kaugnay sa kanyang paratang na ang nakinabang daw siya sa perang galing sa iligal na droga sa pamamagitan ng kanyang driver na nagkaroon daw ng kuneksyon sa mga drug lord.
Daw ito lahat. Walang pang pinapakita na ebidensya.
Sinabi ni Duterte sa kanyang talumpati sa anibersaryo ng Philippine National Police (PNP) na “lover” daw ni De Lima ang kanyang driver. Tinawag niyang “immoral” and senadora. Pinatayuan daw niya ng bahay ang driver sa Urbiztondo, Pangasinan at lumabas nga sa mga diyaryo ang mga litrato.
Sinabi ni De Lima, hindi daw kanya ang mga bahay na ‘yun.
Sa palagay na lang natin totoo ang ugnayan ng senadora sa kanyang driver, o ‘di ang kasalanan nga niya ay adultery. Hiwalay na si De Lima sa kanyang asawa at annulled o napawalang bisa na ang kasal. Ang driver naman ay may pamilya.
Puwedeng kasuhan si De Lima ng asawa ng driver. Puwedeng tulungan ni Duterte ang asawa ng driver para masampahan ng kaso si De Lima na adultery.

Ano ang kinalaman nun sa kampanya laban sa iligal na droga na ginawa rin ni De Lima noong siya ay secretary of justice?
Sinabi ni Duterte na ang driver daw mismo ni De Lima ang magtetestigo laban sa kanya? Nasaan na ba ang driver ngayon? Hawak ba ni Duterte? Diyan dapat matatakot si De Lima kasi maraming paraan para takutin ang isang tao para mapilit magsasabi ng kahit ano para lang malibre ang sarili at ang kanyang mahal sa buhay.
Sinabi ni Duterte na galit siya kay De Lima dahil noon pa ng mayor siya sa Davao, inakusahan siyang sangkot sa mga ginawang pagpatay ng Davao Death Squad. Ngunit nakikita ng ilang political observers na sa ginagawa ngayon ni Duterte, hindi lang si De Lima ang kanyang tina-target kundi ang institusyon ng Senado.
Bukas, magsisimula ang imbestigasyon ng Senado sa extrajudicial killings (EJK) — ang laganap na patayan na sinasabi ay bahagi ng laban kontra sa iligal na droga.
Ang ginawa kay De Lima ay maaring gawin sa ibang senador na gustong batikusin siya sa kanyang ginagawa. Parang warning ito sa lahat hindi lang kay De Lima o sa mga Senador kundi sa lahat na mamayang Filipino kasama na ang media.
Makukuha ba ni Duterte ang lahat sa pananakot?



