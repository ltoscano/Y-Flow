EDITORIAL: Sana aksyon nga agad!
June 10, 2016 Sabi ni Chief Supt. Ronald ‘Bato’ dela Rosa, ‘yun daw unang P10 milyong patong na inalagwa ng mga drug lords sa ulo nila ni President-elect Rodrigo Duterte ay ginawa nang P50 milyon.
Base raw ito sa intelligence information na kanilang nasagap. Aba, hindi biro ito! Saka masasabing matindi ang spy network ngayon ng pulisya ha.

Talagang detalyado ang presyo.
Hindi sinabi ni Dela Rosa kung sino pero ang sabi niya ay mga nakakulong daw sa Bilibid sa Muntinlupa ang nagpapatrabaho sa kanila. Ang tapang din ng sumunod nitong salita na “ilabas horizontally” ang mga drug lords na ito na nagpapatumba sa kanila ng susunod na Pangulo. Mukhang ganito talaga ang estilo ng pamamahala sa pulisya ni Dela Rosa dahil kilala ito na ganyan magtrabaho sa pinanggalingang posisyon, ang pagiging hepe ng pulisya ni Duterte sa Davao City noong alkalde pa ang huli.
Kahit sa dulo ng kanyang pahayag kahapon sa pinakahuling press conference, sinasabi nito sa mga kriminal na “unahan na lang tayo”.
Ito ang rason kaya nakapagkomento si Sen.-elect Panfilo Lacson na baka magmistulang “wild, wild West” ang Pilipinas, lalo na nang himukin o bigyan ng lisensya mismo ni President-elect Duterte ang publiko na manghuli o pumatay (kung kinakailangan) ng mga kilalang drug dealers at kriminal sa kanilang lugar.
Ang tanong lang: kilala raw na action man itong bagong hepe ng pambansang pulisya e bakit parang wala namang aksyon ngayon.
Ang sabi, taga-loob (Bilibid) ‘yung nagpapatumba sa kanila ng paupong Pangulo. Ibig sabihin ay ni hindi na pala hahantingin. Pero mukhang wala namang pagsuyod sa NBP para kuwestyunin itong tinutukoy sa ‘intelligence information’ na hawak ni Dela Rosa.
Habang hinahanapan natin ng aksyon itong bagong PNP chief, muli ay igigiit ng pahayagang ito na dapat ay dumaan sa tamang proseso at siguruhing naaayon sa batas ang bawat galaw sa pagsugpo sa kriminalidad, lalo na ang mga operasyon laban sa illegal drug syndicates.
Hindi makakatulong at lalong hindi katanggap-tanggap na dahil itinuro ay basta ibubulagta na sa kalsada.

Kahit pa si Dela Rosa ang magturo o mismong si Pangulong Duterte ang mag-akusa, kailangang litisin at bigyan ng tsansang magbigay ng kanyang panig ang naaakusahan sa tamang korte. Latagan ng ebidensya ang akusasyon at hayaang ang hukuman ang maglapat ng hatol.
Hindi pwedeng ilagay sa kamay ninuman ang batas.

Mayroong sistemang pangkatarungan na dapat paganahin at igalang sa lahat ng oras at sitwasyon.



