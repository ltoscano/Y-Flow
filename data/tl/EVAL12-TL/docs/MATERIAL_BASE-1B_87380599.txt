
PAKITINGNAN LANG ULIT

NAGSALITA sa session sa Plenary Hall ng Congress ang isang mambabatas at tahasang kinondena ang gusto ng BIR na pati mga maliliit na tao, o mga “marginalized” na negosyante, ay kailangan nang magparehistro sa BIR.
Ibig-sabihin nito, pormal na silang magre-report ng kanilang kita sa BIR, at pormal na magbabayad ng karampatang buwis.
Hindi maipinta ang galit ng mambabatas na ito sa BIR. Kawawa ang maliliit, sabi niya, na halos wala na ngang kakayahan na matustusan ang araw-araw na gastos.
Ang halimbawa ng “marginalized”, ayon sa gusto ng BIR na pormal na magbayad ng buwis ay mga magsasaka, mga mangingisda, mga sari-sari store owner, mga tricycle driver at kanilang operator, at katulad na iba pa.
Ang sabi, dapat na mag-file na raw sila ng mayor’s permit at magkakaroon na ng resibo.
Isipin na lang ang mayor’s permit ay nasa P9,000, ang pagpa-print ng resibo ay nasa P2,500 at ang pag-notaryo ng mga dokumento ay P100 bawat isa.
Sa isang maliit na naghahanapbuhay na kumikita ng hindi hihigit sa isang daang libo sa buong isang taon, napakabigat ng mga bayarin na hinihingi ng BIR, napakasakit sa kanilang bulsa at pahirap sa maliliit.
Ang masakit nito, ayon sa mambabatas, kailan lang ay naisulat sa diaryo ang mga kakulangan ng malalaking negosyo raw sa pagbabayad ng tamang buwis.
Pero bakit hindi na lang sila ang pagtuunan ng pansin ng BIR?
Bakit kailangan pa raw pigain ang mga mahihirap na mga naghahanapbuhay samantalang pagkatapos ng filing ng mga dokumento ay mapapatunayan na “tax exempt” naman sila dahil sa liit nga ng kita nila.
Pahihirapan silang magbayad ng proseso gayong exempted sila dahil sa sobrang liit ng kita.
Hindi natin inaalis na magbayad ng buwis ang lahat, kailangan ito ng gobyerno.
Pero ang filing fees kung tax exempt naman ay parang walang silbi at gagastos lang ang mga “marginalized” nating mga kababayan.
Hindi natin tinatawaran ang kakayahan ng BIR pero baka nga dapat tingnan ulit ang bagong kautusan nilang ito.



