‘Resbak’ hindi ‘pulitika’ November 27, 2014 Written by Paul M. Gutierrez BAGO ang lahat, nakikiramay tayo sa pamilya ni kasamang Barry Jose, isang magaling na dibuhista, sa pagpanaw ng kanyang ama. Nabasa natin ang malungkot na balita sa kanyang post sa Facebook. Condelence ulit sa iyo, Barry. At kung may lungkot, may ligaya kaya... maligayang kaarawan sa aking “anak” na si Lexius “Buknoy” Gutierrez sa kanyang kaarawan kahapon, Nobyembre 27. Kahapon din ay ginunita ng pamilya Aquino ang kaarawan naman ni ex-Sen. Benigno “Ninoy” Aquino, ang ama ni mahal na Pang. Noynoy. Kaisa tayo ng sambayanan sa pag-alala kay Sen. Ninoy. Sa panig naman ng aming pamilya, ginunita rin namin kahapon ang kaarawan ng aking lola, si Constancia Villanueva Malinay (sumalangit nawa) ng Sto. Tomas, Batangas. Salamat sa iyong ginawang pagpapalaki sa amin na mga apo mo, lola!
* * * Dapat ituring na ‘blessing-in-disguise’ ni Laguna Gov. ER Ejercito ang naging desisyon ng Korte Suprema hinggil sa pagkatanggal sa kanya ng Comelec sa puwesto bilang “ama” ng lalawigan sa isyu ng ‘election overspending.’ Sa totoo lang kasi, marami na agad ang nabubuwisit, ehek, naiinip, sa pananatili sa puwesto ni Gov. Ramil Hernandez dahil kitang-kita umano ang napakalaking kaibahan ng liderato nila ni Gov. ER. Sa usaping pulitika, ngayong nakikita ng aking mga kababayan kung ano ang ibig sabihin sa praktika ng salitang ‘good governance,’ mas tumitindi ang kanilang pagnanais na sa darating na halalan, ilagay sa posisyon ang totoong sinsero ang paglilingkod sa bayan -- at hindi si Gov. Ramil ’yan, hahaha! Kaya nga dapat ay gamitin ni Gov. ER ang panahon para magkonsolida ng kanyang puwersa at hayaan na lang muna sa kanyang pagkakalat, agh, pamamahala ng lalawigan, si Gov. Ramil. At napag-usapan na rin lang ang Comelec at Korte Suprema, hindi na ngayon natin alam kung saan pa kukuha ng kapal ng mukha at tapang ng sikmura ang Comelec matapos soplahin ng SC sa isyu ng recall election sa Puerto Princesa City laban kay Mayor Lucilo Bayron. Isa tayo sa matagal na “tumutok” sa isyung ito, mga kabayan, at natutuwa naman tayo na “iisa” ang ginawang pagbatikos natin at ng SC sa mga malinaw na pagpapalusot ng Comelec para lang hindi maituloy ang recall election sa Puerto Princesa. Isa na rito ang baluktot na pagpipilit ng Comelec sa katwiran na “walang badyet” para sa recall election at kailangan pang humingi nito sa Kongreso. Sa isang matuwid ang landas na gobyerno, ang ganitong katwiran ay hindi katanggap-tanggap lalo pa nga at ang Comelec ay isang ‘constitutional body’ na ang tanging mandato ay tiyakin ang pagkakaroon ng anumang klase ng halalan katulad ng recall. Sa isang matuwid na landas na gobyerno, ang asal ng Comelec ay malinaw na ‘culpable violation of the Constitution’ at mabuti naman at hindi lumusot sa mga mahistrado ang sablay na pangangatwiran ng Comelec. Beehh, buti nga, hahaha! ’Yun nga lang, mga kabayan, dahil malinaw ang pagpipilit ni Chairman Sixto Brillantes -- sa dahilang siya lang ang may alam -- na “itengga” ang recall election para sa PPC, dapat bantayan kung kailan talaga ito magaganap. Si Chairman Sixto ay nakatakdang magretiro sa darating na Pebrero at natitiyak nating isang “bahid” sa kanyang pagkatao at liderato ang napakaraming sablay na desisyon ng Comelec sa kanyang termino. Kasaysayan ang huhusga sa mga katulad niya. Kamakailan naman, nabasa natin ang isang desisyon ng SC (GR 179669) noong Hunyo patungkol naman sa kaso ng SR Metals, Inc. (SMRI), ang umano’y ‘mining company’ ni Caloocan City Rep. Edgar ‘LP Attack Dog’ Erice na may operasyon sa Agusan del Norte. May kahabaan ang “istorya” sa kasong ito, mga kabayan kaya sa susunod na “kabanata” na lang natin “hihimayin.” Abangan!
* * * May ‘similarity,’ mga kabayan, ang sitwasyon sa recall election laban kay Mayor Bayron at sa ginawang pagtestigo ni ex-Makati Vice Mayor (at kumpareng buo ni VP Jojo Binay) na si Ernesto Mercado. Paano kanyo? Dangan kasi, ang umano’y pagiging “bastos” nitong si PPC Mayor Bayron at ni Makati City Mayor Junjun Binay ang isa sa mga dahilan kung bakit “umalma” si ex-PPC Mayor Edward Hagedorn (laban kay Bayron) at Mercado (laban kay VP Binay). Ayon kasi sa ating mga miron, talagang wala nang balak si yorme Edward na bumalik pa sa pulitika matapos matalo bilang senador noong 2013 at ang kanya namang asawa bilang alkalde ng lungsod. ’Yun nga lang, mga kabayan, hindi umano mapigil ni Mayor Bayron ang una, “agawin” ang kredito sa mga naging ambag ni Mayor Edward sa pag-unlad ng PPC at ikalawa, ang ibintang pa sa kanya ang mga naging pagkukulang ni Mayor Bayron bilang alkalde. Ganito rin umano ang “masamang asal” ni Mayor Junjun sa kanyang “ninong” na si VM Mercado kung saan, ayon pa sa mga miron, wala itong sinasayang na pagkakataon sa anumang umpukan sa Makati upang hamakin si VM Mercado bilang ang “laos na matandang pulitiko na tinalo ko noong eleksyon!” Aray, aray at aray pa! May kasabihan na ‘don’t hit a man when he is already down’ at ‘always be magnanimous in victory.’ Translation? Kung ‘bagsak’ na ang kalaban, huwag mo nang alipustahin! At dahil tila hindi ito alam o sadyang binalewala nina Mayor Bayron at Mayor Junjun, hindi na sila dapat magtaka kung bakit kalaban nila ngayon ang mga tinalo nila sa pulitika kamakailan lang. At hindi pulitika ang tawag sa sitwasyong ganito, mga kabayan bagkus, “resbak!”



