
HUNYO 12 = ARAW NG MGA KORAP AT MANDARAMBONG

ARAW ng Pambansang Kalayaan ngayon, Hunyo 12.

Idineklara ang kalayaang ito ni Heneral Emilio Aguinaldo noong 1898 sa Kawit, Cavite laban sa mga Kastila sa kasagsagan ng Rebolusyong Katipunan.

Kalakip ng kalayaang ito ang pag-asa ng mga mamamayan na maibabalik sa kanila ang mga lupain na kinamkam ng mga Kastila, matigil ang pwersahang paggawa na halos walang sahod sa mga obrero, matigil ang mga pamamaslang ng mga dayuhan sa mga Filipino at marami pang iba.

Kaya naman, naging mabagsik ang rebolusyon para sa kalayaan. ‘Yun bang ipinusta ng mga ninuno natin ang kanilang buhay para makamit hindi lang ang kalayaan, kundi pati ang kasaganaan at katahimikan sa buhay na ipinagkait sa kanila ng mga ganid at malulupit na Kastila.

WALANG PAGBABAGO

MAKARAAN ang 118 taon, kung ano ang kalagayan ng mga Filipino noon sa ilalim ng mga Kastila ay tila walang gaanong pagbabago.

Kitang-kita ito sa sistemang pang-ekonomiya na nasa 47 pamilya lang ang may kontrol sa ating pambansang ekonomiya o may-ari ng mga yaman ng bansa o mga negosyong pinatatakbo sa Pinas.

Kung kontrolado ng mga Kastila at mga tuta nilang Pinoy ang ekonomiya noon, kontrolado naman ng mga Kano, Hapon at Tsino ang ekonomiya ngayon.

Ang mga Kano ang may kontrol sa langis, kasama na ang pagmimina at pagbebenta ng langis at natural gas, kompyuter, gamit ng military at pulisya, eroplano at iba pa. Ang mga Hapon naman ang dominante sa mga sasakyan, kompyuter din at marami pang iba.

Magkasama ang mga Kano at Hapon sa pagkontrol sa pinansyal, lalo na ang malakihang pangungutang ng gobyerno sa Asian Development Bank, World Bank at International Monetary Fund.

Hawak naman ng mga Tsino ang mga malalaking negosyo sa import-export, mall, bangko, ilang planta ng kuryente, kabilang na ang mga dam at pambansang kawad dito at marami pang negosyo.
Marami rin sa mga ito ang nangingibabaw sa mga negosyong agrikultural, gaya ng bigas.

LUBOS ANG KALAYAAN

MAY lubos na kalayaan ang mga Kano, Hapon at Tsino sa mahal kong Pinas.

Ginawan pa nga sila ng gobyerno ng mga batas para tiyakin na hindi sila malulugi at panay kita ang kanilang kinukwenta.

Kabilang sa mga batas na ginawa ng Diyos na rin ng mga Kano, Hapon at Tsino ang Oil Deregulation Law, Electric Power Industry Reform Act, Herrera Law o kontraktuwalisasyon ng mga obrero, Mining Law at ang batas ng Malakanyang ngayon na Public-Private Partnership na pinaglalaanan ng gobyerno ngayon na nasa P600 bilyon.

Kahit kanino ka magtanong, tanging ang mga dayuhang pumalit sa mga Kastila ang namumunini sa mga batas na ito. At ang nakapaninindig-balahibo, ang mga batas ang lagi nilang inginunguso tuwing may magkukuwestyon sa kanila.

CHA-CHA

Hindi pa nakuntento ang mga dayuhang ito, sila pa ngayon ang nasa likod ng pagmamadali ng mga korap, abusado at makapiling kongresman at senador na isulong ang Charter Change.

Sabi ng mga tadong mambabatas, kailangan na mabura ang tadhana ng Konstitusyong 1987 na sa mga itinatayong kompanyang may halong kapitalistang dayuhan, kailangang 40% lang ang pagmamay-ari ng mga dayuhan at 60% para sa mga Filipino upang matiyak na ang mga Filipino ang higit na makikinabang at magpapasya.

Gusto ng mga kongresman at senador na doktorin na ang 40-60 na ito at gawin nang 100% ang pagmamay-ari ng mga dayuhan.

Kahit sa anong negosyo: lupa, pabrika, minahan, karagatan, eroplano, eskwelahan, import-export, kuryente, media, ospital at lahat na.

Kung magaganap ito, parang gustong ibalik ng mga hinayupak na mga mambabatas sa panahon ng Kastila ang lahat. ‘Yun bang=== mawalan na nang lubusan ang milyon-milyon at nakararaming mamamayan ng mga pag-aari.

Babagsak na lang silang mga empleyado, iskwater sa sariling bayan at tuta ng mga dayuhan, maging ang pamahalaan.

MGA KORAP AT MANDARAMBONG

MANGUNGUNA ang mga nasa pamahalaan sa pagtataas ng mga bandila ng Pinas upang muling sariwain ang kahalagahan ng Pambansang Kalayaan.

May magtataas ng bandila sa Kawit, Cavite, sa Rizal Park o Luneta na kung saan binitay si Gat Jose Rizal at iba pang mga lugar sa utos ng mga dayuhan.

Magmumukhang bayani ang mga onorabol sa kanilang mga speech at ipaalaala sa lahat na dapat tularan ang ginawa ng ating mga ninuno noon na lumaban sa mga mapang-api, ganid at malulupit na dayuhan at mga tuta nila.

Pero nungka na maririnig natin, pustahan pa tayo, mga Bro, mula sa kanila na mag-armas tayo, gaya ng ating mga ninuno para muling buhayin ang diwa ng Pambansang Kalayaan.

Ang tawag ngayon sa mga nag-aarmas at gustong magkaroon ng ganap na pagbabago laban sa mga may kontrol sa ekonomiya at tuta nilang mga nasa pamahalaan ay terorista.

Noong panahon ng mga Kastila, ang tawag noon sa mga Filipino ay mga estupido at indio…ngayon naman, stupid na, korap at mandarambong pa. Ngek!

ARAW NG MGA MAKAPILI

SA asta ng mga matataas na opisyal ng pamahalaan na pabalikin sa panahon ng Kastila ang lahat para lang isubo sa mga dayuhan ang buong bansa sa pamamagitan ng ChaCha, mas masahol pa sila sa Makapili noong panahon ng Hapon sa pagtraydor sa sambayanan.

At nakasusukang sila pa ang nangunguna ngayon na magtataas ng bandila para sa Araw ng Pambansang Kalayaan.

oOo
Anomang reklamo o puna ay maaaring iparating sa www.remate.ph o i-text sa 09214303333.



