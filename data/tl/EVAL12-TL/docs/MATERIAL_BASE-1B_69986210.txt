Mga LGU mahihirapan sa pagtugon sa dumaraming drug user, pusher na sumusuko

July 21, 2016 LUNGSOD NG KORONADAL, South Cotabato, Hul. 21 (PIA) \--Isang malaking hamon sa mga lokal na pamahalaan ang tugunan ang dumaraming bilang ng mga tulak at gumagamit ng iligal na droga na lumalapit sa kapulisan, ayon kay South Cotabato Gov. Daisy Avance-Fuentes. Aminado si Gov. Fuentes na karamihan sa mga lokal na pamahalaan ay hindi handa sa pagbigay-tugon sa mga pangangailangan ng mga drug pusher at mga drug user na lumutang dahil sa matinding kampanya ng pamahalaan laban sa iligal na gamot. Karamihan sa mga LGU ay walang social worker, psychologist at mga doktor na dalubhasa sa pagtugon sa mga ganitong kaso. Maging ang kapulisan ay maaaring hindi sanay kung paano alagaan ang mga drug addict, tulad ng kung ano ang gagawin sa mga addict na nakararanas ng withdrawal.

Wala ring pampublikong rehabilitation facility. Sa South Cotabato halimbawa, ayon kay Gov. Fuentes, ang pinakamalapit na drug rehabilitation facility ay nasa General Santos , pribado at iilan lang ang maari nilang asikasuhin na pasyente. Gayunman, suportado ni Gov.

Fuentes ang mas pinaigting na kampanya ng Duterte administration laban sa iligal na droga. Sa katunayan, hinikayat niya ang mahigit 5 libong aminadong mga tulak at gumagamit ng iligal na gamot na lumahok sa mass pledging of commitment sa South Cotabato Gymnasium and Cultural Center noong Martes, Hulyo 21, na inguso sa mga otoridad ang mga malalaking drug pusher sa kani-kanilang mga lugar maging ang mga opisyal ng pamahalaan at mga pulis na sangkot sa iligal na droga. Mula Abril 25 hanggang Hulyo 18, umabot na sa 6,356 ang mga tulak at gumagamit ng ipinagbabawal na gamot ang lumapit sa kapulisan sa South Cotabato at nangakong magbabago. (DEDoguiles-PIA 12)



