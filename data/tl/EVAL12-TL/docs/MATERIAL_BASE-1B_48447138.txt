I KNOW BETTER: AlDub movie, NAKAKABALIW!
Pang-best picture sa ganda!
By Jun Nardo July 14, 2016 Lundagan sa tuwa ang mga sumugod na iba’t ibang grupo ng fans nina Alden Richards at Maine Mendoza sa grand premiere ng movie nilang Imagine You & Me sa Cinema 9 and 10 sa SM Megamall nu’ng Martes.
Umaapaw ang saya nila dahil hindi lang isa kundi dalawang beses natupad ang hinihiling nilang maganap sa movie ng kanilang idolo na halikan. Halos hindi na nga marinig ang dayalog ni Alden sa harap ng istatwa ni “Juliet” sa Verona, Italy na lalong napalakas nang umapir na sa eksena si Meng!
Mula sa eksenang ‘yon hanggang sa ending, hindi na marinig ang sinasabi ng dalawang bida sa isa’t isa hanggang sa pumasok na ang huli nilang eksena na ikinayanig ng buong sinehan dahil sa tili, sigaw, palakpak, hiyaw at kung anu-ano pang ingay na nakabibingi talaga! But more than the kilig, tuwa at iyakan, isang maipagmamalaking pelikula ni director Mike Tuviera ang IY&M. Tama ang sinabi niyang ibang-iba ito sa ginagawa ng AlDub sa KalyeSerye at deserving ang AlDub Nation sa phenomenon na nilikha nila para sa idolo nila.
Bumagay kay Meng ang role na kikay na breadwinner ng pamilya bilang si Gara. Pumunta sa Italy upang magtrabaho at makatulong sa pamilya. Pero nandoon pa rin ang pansarili niyang paghahanap sa lalaking mamahalin niya ng forever.
Natural na natural ang akting ng phenomenal star. Hindi trying hard ang pagpapatawa niya at pagdating naman sa emosyonal na eksena ay naka-deliver naman siya.
Sawi naman sa pag-ibig si Alden bilang si Andrew. Galit sa mundo dahil sa bigong makabuo ng pamilya na ipinagkait sa kanya nu’ng bata pa siya. Buwisit din siya sa stepmother na si Irma Adlawan na panalo ang husay, huh!
Pangit ang naging simula nang magkrus ang landas nina Andrew at Gara. Pero lumambot din ang puso niya nang ‘di sinasadyang mabastos si Gara. Siya na rin ang nagpakumbaba sa nagawang kasalanan.
Naging maganda man ang samahan nila, hindi pilit ang mga kasunod nilang pagpapakilig. Lumalabas na lang basta ‘yon kapag nagdidikit na silang dalawa. Magtama lang ang mga tingin nila, magdikit lang ang mga kamay, my goodness, nawawala na sa sarili ang supporters nila!
Winner ang eksena nina Alden at Meng habang nasa kotse dahil nagamit ang pagiging Dubsmash Queen ng phenomenal star! From then on, wala nang humpay ang nakakakiliting eksena hanggang sa lumabas na ang mga twist ng kuwento!

Siyempre, hindi na namin sasabihin kung anu-ano ang mga ‘yon. Unexpected talaga na ‘yung happy ending na nina Andrew at Gara kasunod agad dahil nagkagustuhan na sila.
Basta, magaling na ang magka-loveteam, magagaling pa ang kasama nilang sina Cai Cortez, Kakai Bautista and yes, si Jasmine Curtis-Smith sa napakahalagang role.
Sa IY&M, napatunayan ni Direk Mike na puwede rin siya sa romantic-comedy films pero ibang-iba ang execution niya, huh! Hindi kasi predictable ang love story nina Andrew at Gara.
Binati rin ng lahat ang buong team ng IY&M mula sa writer, director of photography na na-capture ang romantikong Lake Como at Verona, editing, music, sounds at iba pa.
Puwede ngang lumaban ang IY&M bilang best picture sa lahat ng award-giving bodies next year, huh!
Sa totoo lang, ang premiere night na yata ng IY&M ang sobrang dinumog ng tao. Hapon pa lang ay nasa Megamall na sila. Hindi na kaya kinaya ng stars at guests ang lumabas sa normal exit dahil after ng preem, hayun at sa fire exit na lumabas ang lahat!
‘Yun nga lang, sa dami ng tao, pinasok pa rin ito ng mandurukot dahil isa sa kasamahan sa media ang nadukutan at ‘yung isa naman ay muntik-muntikanan na!
Umuwing sobra-sobra sa ngiti ang nakapanood ng IY&M na palabas na sa 197 na sinehan nationwide. Graded B rin ang binigay ng Cinema Evaluation Board na may G rating mula sa MTRCB.
Never a dull moment ang madarama sa panonood ng IY&M at maraming nasarapan sa ending!



