Cloud seeding sa SOCCSKSARGEN, pinaghahandaan ng DA 12

January 12, 2016 LUNGSOD NG KORONADAL, South Cotabato, Ene. 12 (PIA) — Malamang na makakapagsagawa na ng cloud seeding ang Department of Agriculture 12 sa ilang bahagi ng SOCCSKSARGEN Region simula sa darating na linggo. Sa isang panayam, kinumpirma ni DA 12 Regional Technical Director for Operations Zaldy Boloron, na kasalukuyang nagsasagawa ng final assessment ang mga tauhan ng Bureau of Soil and Water Management (BSWD) sa posibilidad na pagpatupad ng cloud seeding operations. Dahil dito, maaaring itutuloy na sa susunod na linggo ang pagpapalipad ng eroplanong magsasagawa ng cloud seeding na naglalayong makakapagdulot ng ulan na kailangang-kailangan sa natutuyong mga pananim sa iba’t ibang bahagi ng rehiyon. Sa nasabing panayam, inihayag din ni RTD Boloron na sa inisyal na pagpapatupad ng cloud seeding balak nilang makapagsagawa ng sampung cloud seeding sorties. Ito ay ang pagpapalipad ng eroplano at pagbubuhos ng asin sa mga ulap na isang paraan sa para makapag-induce ng ulan. Inihayag din ni Boloron na naglaan ang pamunuan ng Department of Agriculture 12 ng Php 6 million para sa cloud seeding operations. (DEDoguiles-PIA 12)



