YELLOW RIBBON vs BLACK, RED AT PEACH RIBBONS

MUKHANG maiiwang mag-isa sina Pangulong Noynoy, Butch Abad at mga KKK nito sa pagsusuot ng dilaw o yellow ribbon.
Ang higit na nakararami ay mas gustong magsuot ng black, red at peach o kulay ni Erap.
Ang nakagugulat ay nakararami sa mga empleyado ng gobyerno ang ayaw sa dilaw at mas gustong magsuot ng black, red at peach.
Bakit kaya?
HATI ANG GOBYERNO
Saan mo man silipin, mga Bro, hating-hati na ang gobyernong Aquino.
‘Yun bang hindi na nito naaakay ang lahat sa Tuwid na Daan.
Dahil ang daang ito ay nakikita na ng iba na Tuwad na Daan o daan ng mga lihim at lantad na kawatan at abusado o ganid sa kapangyarihan.
Matagal-tagal na ring nararamdaman ito ngunit sumabog ito sa mukha ng Malakanyang nang bumoto ang mga Hukom ng Supreme Court ng 13-0 laban sa Disbursement Acceleration Program na pinakamamahal ni PNoy at mga tsuwariwap nito.
Malinaw pang naging bully mismo ang Malakanyang sa mga kritiko nito, lalo na sa mga kaaway nito sa pulitika kaugnay ng halalang 2016 at sa Hukuman na mismo dahil sa desisyon nito laban sa DAP.
ANG PASIMUNO
Makaraan nitong i-bully ang SC dahil sa pagkatalo sa DAP, nanawagan si PNoy sa kanyang mga Boss daw na magsuot ng yellow ribbon bilang suporta sa kanya at ang kanyang Tuwid na Daan na nagpapalundag na umano ng ekonomiya ng mahal kong Pinas.
Ang siste, gaya ng alam na ng lahat, umalma ang mga boss, este, empleyado ng SC at nagsuot ng itim at pula at hindi dilaw.
Wala namang katumbas na pagsusuot ng dilaw mismo sa loob ng Malakanyang.
Nauna na ring umalma ang mga nasa Sandiganbayan nang pagtatapyasin ng boss ni PNoy sa Bureau of Internal Revenue sa bisa ng buwis ang kakarampot umanong mga bonus nila.
At nitong nakaraang Lunes, anak ng tokwa, hindi lang mga taga-korte ang nagpakita ng ibang kulay kundi ang mga guro at iba pang mga empleyado ng pambansang pamahalaan.
LALONG LUMALA
Lalong lumala ang sitwasyon nang takutin na ni PNoy ang mga Hukom ukol sa tunggalian ng Palasyo at SC at gawin nitong referee sa away ang Kongreso.
Hindi man binanggit ni PNoy, mga Bro, maaaring kumilos ang mga kongresman at senador na ma-impeach ang mga Hukom at pagpapapalitan sila ng mga Hukom na pawang magiging sunod-sunuran na lang sa bawat kumpas ng kamay ng Malakanyang.
At gaya ng inaasahan, agad namang kumilos ang mga tuta nito sa Kongreso, lalo na ang mga taga-Kamara.
Kinalabit nila at ng Malakanyang ang Commission on Audit para alamin ang estado ng pork barrel umano ng mga Hukom, ang Judicial Development Fund.
Pagkakalabit sa COA, aba, naglabas naman agad ito ng pagsusuri raw na may milagro sa JDF.
At ngayon, gustong burahin ng mga kongresman ang JDF para mawalan din umano ang mga Hukom ng pagkakakitaan nila, gaya ng nangyari sa kanila sa Priority Development Assistance Fund at DAP.
Nandadamay sila.
SUMAWSAW SINA BISHOP, PASTOR
Hindi lang ang mga nasa gobyerno ang sangkot sa awayan.
Sumawsaw na rin ang mga taga-simbahan na iba’t iba ang kulay.
Bagama’t nagsesermon ang mga ito na hindi maliligtas sa impiyerno ang hindi nila mga kasampalataya, nagkakaisa naman sila sa pagsasabing sumosobra na si PNoy sa pagiging matuwid nito.
May mga sumama sa ikinasang impeachment laban kay PNoy… mga alagad ni Obispo Maximo Greg Aglipay, United Church of Christ of the Philippines, pari, madre at arsobispo ng Simbahang Katolika at iba pa.
Bully naman ang tawag ng Catholic Bishops Conference of the Philippines kay PNoy habang tinawag itong ignorante sa Konstitusyon ni Fr. Joaquin Bernas.
MAGMAHALAN TAYO
Medyo kumambiyo yata si PNoy sa kanyang mga ginagawa na hindi na sinasang-ayunan ng marami.
Nag-ala-pastor o obispo o pari siya nang maging panauhin siya ng isang malaking simbahan o sekta sa Pinas.
First time na gumamit ito ng salita mula sa Bibliya at nagpahayag ng mabuting balita. Nagmukha siyang pang-Bibliya na, pang-sports pa.

IPAKULONG SILA
Pero kinabukasan, sumabog ang balita na kinasuhan ng plunder ang bumabandila sa posisyong Pangulo para sa halalang 2016.
Kung bakit kasi hindi masapaw-sapawan ng KKK ni PNoy na si Mar Roxas sa survey itong si vice-President Jojo Binay.
At mas mataas pa ang grado sa survey ni Grace Poe na anak ni Da King o Fernando Poe, Jr. kay Roxas pa rin.
Talagang inaalat si PNoy at si Roxas.
Remedyo?
Ipakulong sila lahat.
Baka naman sa susunod, eh, si Grace Poe na pati ang makukulong sa sobrang linis naman ng ngalan nito, huh!
MAGBALOT-BALOT NA
Sa pakiramdam natin, mga Bro, magandang magbalot-balot na ngayon pa lang ang mga nasa Tuwad, ehek, Tuwid na Daan.
Dapat na sigurong mag-update lagi ang mga ito ng kanilang mga pasaporte para kung kinakailangan ay hindi sila maabutan ng hold departure order kung biglang magbago ang panahon.
Anong malay natin na darating anomang oras ang weder-weder ni Erap. Hehehe!
Dagdag pa, maganda na ring itigil na ng mga KKK ng Malakanyang na gustong-gusto raw ng mga Pinoy na manatili ng anim pang taon sa Palasyo si PNoy.



