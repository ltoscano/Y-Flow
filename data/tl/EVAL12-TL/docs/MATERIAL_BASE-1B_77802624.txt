EKONOMIYA NG PINAS PABAGSAK?

Tweet

HINDI lamang ang popularidad ni Pangulong Noynoy Aquino ang sasadsad dahil sa kontrobersyang dulot ng PDAF at DAP dahil nakikita nating ang problema sa kakapusan ng suplay ng kuryente sa bansa ang mas dapat pinaghahandaan ng lahat lalo’t higit ang pamahalaan.
Nakapagtataka lamang kung bakit ngayon lamang ito isinambulat ng pamahalaan lalo’t higit ng Energy Department gayung tiyak tayong ang problema sa kakulangan sa suplay ng kuryente ay matagal na nilang alam at sigurado tayong nakita nila ito sa panahon pa lamang ni dating Energy Sec. Rene Almendras.
Grabeng tiyak ang maging parusa nito sa ekonomiya ng bansa na may “domino effect” naman sa buhay at pamumuhay ng bawat isang Pilipino.
Kung hindi masosolusyunan ang naturang problema sa kuryente ayon kay Valenzuela City Cong. Sherwin Gatchalian ay malinaw na bubulusok pababa ang tinatamong “economic growth” ng ‘Pinas na siyang maglalagay muli sa dati nitong bagsak na estado.
Sa ngayon kasi ay malinaw sa buong mundo na malakas ang ekonomiya ng Pilipinas at tinatawag pa nga tayong “fastest growing economy” sa Asia pero kapag hindi ito natutukang maayos ng pamahalaan at naubos ang oras nito sa pagpapaliwanag ng DAP at PDAF ay tiyak na babalik tayong muli sa lalong karukhaan.
Malinaw na ang problemang nabanggit ay bunga ng kawalan ng long term plan ng mga nakalipas at kasalukuyang nanungkulan sa pamahalaan sa suplay ng kuryente.
Kulang na kulang tayo sa aspetong ito ng paghahanda at pag-aanalisa sa mga posibleng mangyari kaya’t ito na nga ang naging bunga ng kawalang pokus ng gobyerno.
Syempre, kapag walang suplay ng kuryente ay apektado ang produksyon ng ating mga kompanya at dito maghihimutok ang mamamayan dahil tiyak na mababawasan ang kanilang working hours.
Inaantay ng tao ang solusyon ni PNoy sa krisis sa kuryente at iyan ang mas kaabang-abang sa kanyang SONA sa Lunes dahil sawa na rin naman ang mga mamamayan sa isyung DAP na alam naman nating ubos na at pinakinabangan lamang ng iilan. ALINGAWNGAW/Alvin Feliciano



