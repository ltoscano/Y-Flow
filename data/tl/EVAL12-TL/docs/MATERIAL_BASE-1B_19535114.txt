
MAHIRAP MAGING SI PNOY

MUKHANG hindi matigil-tigil ang problemang dumarating kay Pangulong Benigno Aquino III dahil hindi pa man natatapos ang pork barrel controversy ay sinundan ito agad ng gulo sa Zamboanga City na kung saan ilang buhay na ang naibuwis. Dagdag pa rito ang daang taong bihag ng sinasabing mga miyembro ng Moro National Liberation Front (MNLF) ni Nur Misuari.
Ito ang kinahaharap na makauntog-ulong problema ngayon ni PNoy dahil bukod sa pagkakasangkot ng mga miyembro ng oposisyon ay hindi maitatangging mayroon din siyang mga kapartido na kasali rin sa naturang scam na talaga namang gumising at gumimbal sa sambayanang Filipino.
Bukod kasi sa pagkakasangkot ng mga lider sa oposisyon, kasama na sina Jinggoy Estrada, at Bongbong Marcos ay nasasangkot din ang pangalan ni DILG Mar Roxas na nagbigay rin umano sa isang bogus na NGO na KACI o Kalookan Assistance Council, Inc. ng P5 milyon.
Hindi rin maikukubli ng Malakanyang na malaking dagok sa peace and order at ekonomiya ng bansa ang nangyayari sa Zamboanga City dahil buong Pilipinas ang apektado nito.
Bukod kasi sa pagbagsak ng peace and order sa Mindanao ay naapektuhan din nito ang buong bansa dahil ang buong ekonomiya ng estado ang nayanig lalo’t ito ang tingin ng buong mundo sa ngayon.
Sa maikling salita, mukhang ‘di matatapos ang kalbaryong ito ni PNoy dahil ang anomang anomalyang matutuklasan niya at sasambulat sa sambayanan ay tiyak na bubulusok din sa kanyang administrasyon dahil mayorya sa kanyang mga tauhan at kaalyado ay kasali rin sa mga buwakaw ng lipunan.



