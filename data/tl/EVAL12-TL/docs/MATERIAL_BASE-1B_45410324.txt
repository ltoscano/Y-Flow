
Higit P700,000 financial aid inilaan ng LGU Abra de Ilog

January 28, 2016 Voltaire N. Dequina

ABRA DE ILOG, Occidental Mindoro, Enero 28 (PIA) – Higit P700,000 ang inilaang pondo ng pamahalaang bayan ng Abra de Ilog para sa House Repair Financial Aid (HRFA) ng mga naging biktima ni Nona. Ayon kay Municipal Disaster Risk Reduction Management Officer (MDRRMO) Geofrey Panganiban, makikinabang dito ang may 184 na pamilya kung saan ang 59 ay naitalang kabilang sa mga totally damaged houses at 129 pamilya naman sa partially-damaged houses. May klasipikasyon ang pamamahagi ng nasabing financial assistance at nakadepende ito sa materyales na ginamit ng isang bahay. Ang mga totally damaged concrete houses ay tatangap ng P10,000. Limang libong piso naman ang nakalaan sa partially damaged concrete at totally damaged semi-concrete house at P2,000 naman sa partially damaged semi –concrete at ang mga kabahayang yari sa light materials, ito man ay kabilang sa totally o partially damaged houses.

Kamakailan lamang ay tumanggap ng HRFA ang may 64 pamilya mula sa barangay Poblacion San Vicente gayundin ng mga non-food items mula sa Philippine National Red Cross-Occidental Mindoro chapter. Dagdag pa ni Panganiban, nasa proseso din ang tulong pinansyal para sa agrikultura. Base sa kanilang talaan higit sa P16 milyong piso ang nasira ng bagyong Nona sa agrikultura, kung saan naapektuhan ang sampung barangay ng Abra de Ilog. (VND/LBR/PIA4B/Occ Min)



