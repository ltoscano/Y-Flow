A DETECTIVE’S DIGNITY

KALABAN ng kasamaan at kakampi ng kabutihan sila kung ituring. Sariling buhay at dignidad ang nakataya sa kanilang trabaho. Paano nga ba ang mabuhay bilang isang detective sa Amerika?
Sa Chicago, USA ay nakilala ko ang Filipinong si Edwin Dantes. Bata pa lang ay pinangarap na niyang maging pulis at ang inspirasyon niya ay ang kanyang ama at ilan pang kamag-anak na nasa ganitong linya rin.
Dahil sa pangarap niyang ito, minabuti ni Edwin na pumasok sa isang detective school nang siya ay magkolehiyo. Dito niya naranasan ang katakot-takot na training at pag-aaral upang maabot at matupad ang kanyang ambisyon.
Nang makapagtapos, agad isinabak si Edwin sa field kung saan ay tatlong buwan siyang minonitor at hinubog ng kanyang field training officer.
Matapos niyang makapasa sa mga pagsusulit at training, tinanggap at naging bahagi ng isang specialized unit na kung tawagi’y street crime intake program at doon niya naranasan ang humawak ng mga kasong may kinalaman sa droga, gang, baril at iba pang may kaugnayan sa karahasan.
Nabanggit din niya na naranasan din niyang mai-assign bilang bahagi ng isang tactical team sa Chicago. Higit niyang naipakita ang kanyang dedikasyon at pagmamahal sa kanyang propesyon.
Makalipas ang siyam na taon ng pagpapagal at malinis na pagtupad sa tungkulin, nabigyan si Edwin ng pagkakataon upang ma-promote at maging isang detective, kung kaya’t muli ay dumaan siya sa isa na namang training sa academy.
Bilang isang detective, higit na maraming krimen ang hinawakan niya at sa tagal ng pamamasukan niya sa police force ay kabisadong-kabisado na niya ang kanyang trabaho, kabilang na ang ugali ng mga karaniwang suspek at ang pakikiharap at mga estilong dapat gamitin sa mga ito at mga biktima.
Dahil sa nature ng trabaho ni Edwin, hindi kaila sa kanya ang peligrong maaaring idulot nito sa kanya at sa kanyang pamilya.
Sa pagtatapos ng aking panayam kay Edwin, ipinaliwanag niya ang dahilan kung bakit sa kabila ng malaking responsibilidad at peligrong kinahaharap niya bilang alagad ng batas ay nananatili ang kanyang dignidad at katapatan sa tungkulin – “Ang rewarding, ‘pag naikukulong namin ‘yung kriminal, tapos nakatutulong ka sa tao,” pagtatapos na pahayag niya.



