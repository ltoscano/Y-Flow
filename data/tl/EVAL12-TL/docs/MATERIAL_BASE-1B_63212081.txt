Kaya Natin: Programa para sa kahirapan
By Harvey Keh October 18, 2016 Isa sa mga magandang programa ng kasalukuyang administrasyon ay ang bukambibig ni Presidente Rodrigo Duterte na labanan at tapusin na ang mga kriminal na patuloy na nagbebenta at naglalako ng iligal na droga sa ating bayan.
Sa tingin ko ay naging matagumpay ang programang ito sa unang 100 araw ni Duterte dahil nakita naman nating lahat na libu-libong mga drug addict at pusher ang kusang loob na sumusuko sa ating mga kapulisan. Sana ay patuloy lamang ang maging laban na ito ni Duterte para naman malinis na talaga ang ating bayan sa salot na ito na sumisira sa kinabukasan ng ating mga kabataan.
Bukod dito, isa sa mga hinihintay ko kay Duterte ay ang kanyang magiging malawakang programa para masugpo na rin ang mas malaking salot sa ating bayan at ‘yan ay ang patuloy na gutom at kahirapan na nararanasan ng marami nating mga kababayan. Noong panahon ni dating Presidente Noynoy Aquino, naging matagumpay ang pinatupad na Pantawid Pamilyang Pilipino Program o 4Ps. Dahil sa programang ito, marami sa ating mga kabataan ang nakatapos ng kanilang pag-aaral at ngayon ay nagkaroon na ng maayos na trabaho para maiangat ang kanilang pamilya mula sa kahirapan.

Sana ay magkaroon din ng programa gaya ng 4Ps si Duterte para matutukan talaga ng husto ng administrasyong ito ang kahirapan sa ating bayan. Pinag-uusapan na rin ang kahirapan, noong nakaraang linggo ay ginanap ang Angat Buhay, isang malawakang pagpupulong ng iba’t ibang mga lokal na pamahalaan, mga malalaking kumpanya at mga non-government organizations (NGOs) para magkausap at magtulungan para labanan ang gutom at kahirapan.
Ito ay pinamunuan ni Bise Presidente Leni Robredo na noong kampanya ay nangako na bibigyan niya ng pansin ang mga nasa laylayan ng ating lipunan.
Maganda na habang si Duterte ay nakatutok sa pagsugpo ng kriminalidad sa ating bayan, si Robredo naman ay nakatutok na mabigyan ng lunas ang problema ng kahirapan. Kung magtutuluy-tuloy ang magandang samahan nina Duterte at Robredo, hindi malayo na magiging maayos ang kinabukasan ng ating bayan.



