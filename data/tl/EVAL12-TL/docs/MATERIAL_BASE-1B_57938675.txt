Mga gurong apektado ng K to 12, mabibigyan ng scholarship

June 20, 2016 Bhaby P. De Castro

TALISAY, BATANGAS, Hunyo 20 (PIA) - Magkakaloob ang Commission on Higher Education (CHED) ng scholarship para sa mga gurong apektado ng pagpapatupad ng K to 12. Sa isinagawang press conference ng Regional Development Council na pinangunahan ng National Economic Development Authority (NEDA) noong Hunyo 9, sinabi ni CHED Region IVA Director Emmylou Yanga na bumaba ang bilang ng enrollees sa kolehiyo sa taong ito dahil sa transition period ng K to 12 program ng Department of Education (DepEd). Kaugnay nito, maraming mga guro ang nabawasan ang load at nawalan ng trabaho kung kaya’t nagkakaloob ang CHED ng scholarship program upang huwag mabakante ang mga displaced teachers at maging kapaki-pakinabang pa din ang kanilang oras. Iba’t-ibang uri ng scholarship grants ang ipinagkakaloob sa mga guro para maipagpatuloy ang kanilang graduate studies tulad ng professional short courses, leadership programs, trainings at research para maitaas ang antas ng kanilang kaalaman ukol sa kanilang propesyon. “Mahigit 4,000 indibidwal na ang nakakuha ng grants at hinihikayat pa namin ang iba na mag-avail nito sapagkat ito ay magandang oportunidad para sa kanila,upang mapataas ang kanilang kaalaman bukod pa sa magagamit nila ito kapag naging regular na ang kanilang pagtuturo,” dagdag pa ni Yanga. Maaari ding bumisita sa website ng CHED (www.CHED.gov.ph)upang mas maintindihan ang mga programang kaugnay ng scholarship grants na ito. (MCA/BPD, PIA-BATANGAS)



