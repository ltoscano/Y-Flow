NAGAGAMIT ANG VENDORS; MNC MALINIS, MAAYOS

ILANG beses nang sinasabi ni Manila Mayor Joseph Estrada na siya ay maka-masa at maka-mahirap. Hindi naman ito mapasusubalian dahil talaga namang matindi ang pagmamahal at malasakit niya sa mga mahihirap, lalo na ang mga Manileño. Ayaw ni Mayor Estrada na pinagsasamantalahan ang mahihirap, lalo na ang mga nasa lansangan upang magbanat ng buto at magpatulo ng pawis. Nais niyang bigyan ng dangal ang vendors kaya isinasaayos niya ang kalagayan ng mga ito nang hindi rin naman makasasagabal sa daloy ng trapiko.
Kaya nga nagbabala si Mayor Erap sa mga pulis na bawal ang mga ito na mangotong sa mga nagtitinda sa bangketa. Kailangang parehas ang laban. Makapupuwesto ang mga magtitinda sa bangketa subalit magbabayad ang mga ito ng konting halaga na papasok sa kaban ng Maynila na iniwang bangkarote ng nagdaang administrasyon.
Subalit may mangilan-ngilan na nagsasabing malapit sila sa dating pangulo, ang mga gumagawa ng pera gamit ang mga magtitinda hindi lang sa Divisoria, Quiapo, Carriedo at Recto kundi maging sa underpass ng Quiapo. Napakalaking halaga ang hinihingi ng mga ito sa mga magtitinda. Kapag hindi kaya ang kanilang presyo, hindi puwedeng pumuwesto ang mga ito at ibinibigay sa iba ang puwesto. Sa Quiapo underpass lang, isang Major daw na nasa Manila City Hall ang nagtotoka ng pupuwesto. Umaabot sa P400 isang araw ang bayad sa puwesto, at P800 kung doble ang sakop na lugar.
Kapag ganito nang ganito ang gagawin ng ilang taong nagsasabing malapit sila kay Mayor Estrada, tiyak na masisira ang pangalan ng dating pangulo na walang iniisip kundi mapaganda ang kalagayang pang-ekonomiya ng Maynila at mapaangat ang kalagayan ng mga mamamayan.
Dapat, may mata sa loob at labas ng Manila City Hall itong si Mayor Joseph Estrada upang hindi madungisan ang kanyang pangalan.
o0o
MATAPOS ang paggunita sa Todos Los Santos, parang nakatatamad magtungo sa Manila North Cemetery dahil unang iisipin ay marumi ito at tambak ang kalat. Maliban pa sa katatapos lang ng bagyo. Pero nakagugulat dahil malinis at magandang tingnan ang nasabing sementeryo. Ibig sabihin, maayos ang pamamahala ng nakaupong officer in charge na si Raphael Mendez.
Hindi nakaiinis na mag-ikot dahil talagang malinis bukod pa sa mismong si Mendez ang gumagala at nangunguna sa kanyang mga tao sa paglilinis ng kanyang nasasakupan. Isang nakagugulat pa ang isinagawang raid ni Mendez sa isang lugar sa MNC na pinamumugaran ng mga taong doon na halos tumitira. Nakakumpiska si Mendez at kanyang mga tauhan ng dalawang video karera na umano’y pulis ang may-ari ng makina.
Isang pagpupugay kay dating Chairman Mendez sa kanyang maayos na pamamahala sa MNC.
Huwag ka sanang tumulad sa isang konsehal ng Maynila na ginagamit ang sementeryo upang kumita ng pera. Matapos ang sementeryo, puntirya naman ng konsuhol, ay konsehal pala, ang Divisoria para pagkakitaan, kasama ang isang bata ni dating Mayor Fred Lim.



