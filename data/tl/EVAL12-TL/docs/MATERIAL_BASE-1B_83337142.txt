
ANG INSIDE STORY, AYON KAY ABAYA

NAKATIPID daw ng P3.3 bilyon ang gobyerno sa open bidding ng MRT-3 para sa mga tren nito.
Ayon kay DOTC Sec. Jun Abaya, ito raw ang halagang nasayang kung tinuloy nila ang kontrobersyal na 48 coaches mula sa Inekon Group. Negotiated bid daw kasi iyon.
Ang halagang ito, na savings, ay maaaring gamitin para sa iba pang programa para mapabuti ang serbisyong pampubliko. ‘Yan ang sabi ni Abaya.
Bahagi raw ‘yan ng kanyang reform programs at good governance sa DOTC.
Masalimuot ang isyung ito dahil maraming commuter ang napiperwisyo ng delay sa pag-order ng mga bagong tren. May paratang din ang ambassador ng Czechoslovakia, Josef Rhyktar, na siniguro ng gobyerno na hindi nila makukuha ang proyekto matapos na tanggihan ng Inekon, na isang Czech company, ang hinihinging P30 milyon na suhol ng ilang opisyal ng pamahalaan.
Itinanggi ito ni Abaya. Hindi raw blacklisted ang Inekon. Inimbitahan pa nga nila ito na sumali sa open bidding ngunit ‘di sumipot kahit na bumili sila ng bid documents. Lumabas lang naman daw ang paratang ng katiwalian matapos na makita ng Inekon na desidido ang MRT sa isang open at transparent bidding para sa mga bagong MRT coach.
Ang open bidding daw ay isa sa mga repormang ipinatupad ni DILG Sec. Mar Roxas noong siya’y nasa DOTC pa para maiwasan ang price manipulation na kadalasang nagaganap sa negotiated bidding.
Ayun naman pala ang inside story ng kontrobersiyang ito. Magkabilang panig ang nagbabatuhan ng akusasyon. Kayo na po ang bahalang humusga kung sino nagsasabi ng totoo.
Ang akin lang, puwede naman siguro na makatipid ang gobyerno para sa de kalidad na tren na hindi naaantala ang pagdating ng mga kinakailangang tren ng MRT.
‘Di tulad ngayon na maraming beses na disrupted ang serbisyo o operasyon ng MRT dahil sa nakaaawang kondisyon ng mga tren natin.
Oo nga’t kalahati lang ang presyo ng winning bidder, Dalian Locomotive and Rolling Stock Company, kung ikumpara sa $3.355 milyon ng Inekon para sa bawat coach…ngunit, ‘di rin ba nabawi ‘yung sinasabing savings na ‘yon kung susumahin ang perwisyong idinulot ng delays nito?



