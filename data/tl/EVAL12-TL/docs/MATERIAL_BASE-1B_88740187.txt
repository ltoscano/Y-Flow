SACRIFICIAL LAMB NGA LANG BA NG PALASYO?

‘SACRIFICIAL lamb’ lamang ng Malacañang si TESDA chief Joel Villanueva upang ipakita sa publiko na kahit kasama sa administrasyon ay hindi sasantuhin kaugnay ng Priority Development Assitance Fund scam.
Ayon kay Sen. Jinggoy Estrada, bakit si Sec. Villanueva lamang ang kakampi ni Pang. Noynoy Aquino na sinasabing kabilang sa kakasuhan ng Department of Justice sa Ombudsman kaugnay ng pork barrel fund scam?
Pero pinakauulit-ulit ng Palasyo na may tiwala pa rin ang Pangulo kay Villanueva sa gitna ng mga akusasyon laban dito.
Sabi pa ni Jinggoy, tanging si Viilanueva lamang ang kasama sa 3rd batch ng kakasuhan ng DoJ sa Ombudsman, kasama si Sen. Gringo Honasan pero wala rin sa listahan si Rep. Neptali Gonzales na kabilang sa natuklasan ng COA na may iregularidad sa paggamit ng pork barrel nito.
Malinaw na kaya kakasuhan si Villanueva ay upang palabasin sa publiko na walang ‘sacred cow’ sa Aquino government at hindi lamang ang oposisyon ang target ng pagsasampa ng kaso.
Si Villanueva na dating CIBAC partylist representative ay hindi miyembro ng Liberal Party (LP).
Kinwestyon din ni Sen. Ramon Revilla kung bakit hindi kasama sa 3rd batch ng kakasuhan sa Ombudsman sina Budget Sec. Florencio Abad at DA Sec. Proceso Alcala na pawang miyembro ng LP.
STL NI ALYAS ER SA LAGUNA, PADER
SA Bay at Los Baños, Laguna ay patuloy ang operasyon ng bookies ng STL ni Edwin Ramos na mas kilala sa bansag na ER.
Malakas daw si ER sa mga mayor ng nasabing bayan kaya hindi siya hinuhuli.
VK NI SARGE NG INTEL SA STA. ROSA
SA Sta. Rosa, Laguna naman ay patuloy ang operasyon ng mga vk ni Sgt. Gregorio, Intel ng nasabing bayan. Pero hindi man lamang kumikilos ang pulisya laban dito.



