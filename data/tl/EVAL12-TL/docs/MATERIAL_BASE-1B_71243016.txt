SAKALING MAPATALSIK SI PNOY AT ANG BUONG REHIMEN

MARAMI ang nagtatanong sa atin, mga suki ng BALETODO tungkol sa ating mga pahayag na kailangan na ang pagkilos para patalsikin ang buong rehimen ni Benigno Simeon Cojuangco Aquino III (BSA3). Sino raw ang ipapalit sa kanya na kaagad ang kasunod na pagtutol nila na si VP Jojo Binay ang magiging pangulo.
Noong una, suportado natin si BSA3 bilang lider ng bansa. Isang paggalang. Pero sa simula pa lang ng kanyang pamumuno ay kinakitaan na siya ng kakaibang liderato. Halos lahat ay baligtad at taliwas sa pangako niya na “Matuwid na Daan” para sa lahat at nakita natin sa dulo na babagsak pala sa IMPIYERNO!
Sapin-sapin na ang mga maling patakaran sa kanyang pamumuno. Kung gaano ang galit niya sa korapsyon sa nagdaang administrasyon, mismong ang COA ang nagsabi na mahigit sa 300% katiwalian ang nangyayari ngayon. Kung susumahin at ikukumpara ang nagdaang administrasyon ni dating Pangulong Gloria Macapagal Arroyo kay Aquino ngayon, malayo ang agwat.
Malayo ang agwat na totoo. Sa kuwenta mismo ng mga tao ni PNOY laban kay GMA, malalaki ang sangkot na pera, bilyon-bilyon. Totoo nga iyon pero nangyari iyan sa loob ng SIYAM NA TAON na pamamahala. Kung ang COA REPORT ang pagbabatayan, pati na ang IMF, World Bank at United Nations, sinabi na sa panahon ni nina dating Pangulong FVR, 6 na taon, US$3.1 bilyon ang nawala sa smuggling; Erap Estrada, US$ 3.6 bilyon; GMA, 9 taon, US$3.9 bilyon. Ngayong Noynoy Aquino, 3 years, 28.9 billion dollars! Isama ngayon ang pork barrel at DAP scam, pati na ang sobrang pagtatakip niya sa kanyang puro mali at tiwaling tauhan, dapat na nga siyang patalsikin sa Malacañang!
Heto po. Kung mapapatalsik ng taumbayan si PNOY, suhestiyon lang ito.
Kaagad na bubuo ng Senior Council of Leaders mula sa iba’t ibang hanay ng sektor ng lipunan, kasama ang representante mula sa hanay ng militar at pambansang pulisya. Bubuwagin agad nila ang Kongreso at bubuo ng mga Komite mula sa mga ahensya ng gobyerno na magsasagawa ng pambansang programa direkta sa mamamayan, katuwang ang mga lokal na lider sa lalawigan, lungsod at bayan.
Tatawag ang SCL ng magba-bago sa ating SALIGANG BATAS mula sa lahat ng sektor, pinakamayaman hanggang pinakamahirap na walang makasariling interes kundi para sa lahat.
Maaaring tumagal sa mahigit isang taon ang lahat na proseso na ipagaganap sa SCL ngunit maaari rin na mabilis, depende sa kanilang pagganap.
Bubuo ng PARLIYAMENTO NG BAYAN na burado ang mga kasalukuyang politiko sa pagsali.
Walang pok barrel o DAP. Walang komisyon kaninoman. Walang pagsasamantala kahit katiting.
Puwede na po ba ‘yun?



