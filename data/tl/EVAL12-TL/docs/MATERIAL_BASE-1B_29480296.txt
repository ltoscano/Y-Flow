Pagkatapos ng paglilitis

by Atty. Remigio D. Saladero Jr.
June 6, 2012

Marami ang nabigla nang malaman ang halagang ginastos ng gobyerno sa naganap na paglilitis kay Chief Justice Renato Corona.
Ayon sa House of Representatives, kulang-kulang ay P6 Milyon ang kanilang nagastos para sa impeachment trial ni CJ Corona. Sa perang ito, P2.1-M ang napunta sa office supplies, P1.79-M para sa pagkain, at mahigit P1-M para sa operation expenses ng prosecution team.
Sa bahagi ng Senado, mga P3.6-M ang kanilang nagastos, ayon kay Senator Tito Sotto.
Ngunit hindi lamang pera ang ginugol ng pamahalaan sa nangyaring paglilitis sa nasipang Chief Justice. Gumugol din ang gobyerno ng malaking bahagi ng kanyang panahon na nagbunga sa pagkaiwan nito sa iba pang kagyat at mahalagang mga gawain.
Halimbawa, sa Senado ay napilitan ang mga senador na isagawa ang committee at plenary hearings sa umaga tatlong beses na lamang sa loob ng isang linggo upang mabigyan ng panahon ang nangyayaring impeachment trial. Dahil sa kakulangan ng panahon, maraming panukalang batas na aprubado na ng House of Representatives ang naka-pending sa Senado ngayon dahil hindi pa nito nare-review.
Halimbawa, aprubado na ng House of Representatives ang “Anti-Bullying Act” (House Bill No. 5496). Ang panukalang batas na ito’y naglalayong ipagbawal ang bullying sa mga paaralan. Ngunit hindi pa rin ito naaksyunan ng Senado.
Naaprubahan na rin ng House of Representatives ang House Bill No. 5990 na naglalayong magbigay ng kompensasyon sa mga human rights victims noong panahon ng diktadurang Marcos. Ikinatuwa na sana ito ng mga biktima ng martial law, pero sa kasamaang palad, hindi pa rin aaksiyunan ang panukalang batas na ito ng Senado.
Ganun din ang House Bill 709 (“Penalizing Cable Television or Cable Internet Pilferage”). Pagkatapos ng ilang taon na pangungulit, ipinasa na ng House of Representatives ang panukalang batas na ito tungkol sa anti-cable TV theft. Ngunit dahil abala sa impeachment trial ang Senado, naka-tengga pa sa kanya ang panukalang batas na ito.
Pending pa rin sa Senado ang “Revised Philippine Passport Act” (House Bill No. na naglalayong gawing 5 hanggang 10 taon ang buhay ng isang passport at simplehan na lamang ang mga rekisitos para sa pagkuha nito.
Alam naman natin lahat kung paano kahirap kumuha ng passport ngayon. May panukalang batas na sana ang Mababang Kapulungan dito ngunit hindi pa rin ito naaksyunan ng Senado.
Aprubado na rin ng House of Representatives ang House Bill 3005 “Declaring December as Anti-Corruption Month”. Ganun pa man, nananatiling nakabinbin ito sa Senado dahil abala sa impeachment trial ang huli.
Nakabinbin rin sa Senado ang panukalang batas na inaprubahan ng House of Representatives tungkol sa cybercrimes, ang “Cybercrime Bill” o House Bill No. 5805. Layunin ng House Bill na ito na mabigyan ang mamamayan ng proteksiyon laban sa mga cybercriminals. Medyo kontrobersiyal lamang ito dahil sa ilalim nito ay maari ka nang magkaso ng Libel dahil sa mga postings sa Internet samantalang may mga hakbang na para i-decriminalize ang naturang krimen. Ganun pa man, nanatiling nakabinbin pa rin ito sa Senado.
Isama na rin natin ang kontrobersiyal na “ Freedom of Information Bill” na nagawan na ng report ng komite ni Senador Gringo Honasan ngunit hanggang ngayon ay hindi pa rin maipasa.
Kung tutuusin, isang batas lamang ang naaprubahan ng Kongreso mula Enero 16 hanggang Marso 16 ng taong ito; ang Republic Act 10157 na nag-uutos na maging bahagi na ang kindergarten ng ating batayang programa sa edukasyon.
Ngunit kung maraming gawain ang kailangang i-overtime ng Lehislatura, maraming trabaho din ang dapat i-overtime ng ating Ehekutibo.
Mapapansin na masaya ang administrasyon ni Pang. P-Noy dahil sa sinasabing pagtaas ng ating Gross Domestic Product (GDP) nitong unang kuwarto ng taong ito. Ayon sa National Census and Statistics Office, 6.4% ang inilaki ng ating GDP mula Enero hanggang Marso sa taong kasalukuyan.
Ito’y patunay, sabi ni Pang. Noynoy, na ang ating ekonomiya ay nasa tuwid na daan.
Ngunit kung nasa tuwid na daan nga ang ating ekonomiya, bakit hindi ito ramdam ng ating mga mamamayan?
Ayon sa sarbey na isinagawa ng Social Weather Stations (SWS) nitong unang tatlong buwan ng taon, umaabot sa 34.4% o 13.8 milyon ng mga Pilipinong nasa tamang gulang ang walang trabaho. Tinalo nito ang rekord ni Pres. GMA na 34.2% noong Pebrero 2009.
Ayon pa rin sa nasabing survey, 55.5% o mga 11.1 milyon na pamilya ang tumuturing sa kanilang sarili bilang mahirap. Noong Disyembre 2011, nasa 9.1 milyong pamilya lamang ang tumuturing sa kanilang sarili na mahirap.
Bukod pa rito, lumabas din sa nasabing SWS survey na dumami ang mga pamilyang nakadanas ng gutom sa ilalim ng bagong administrasyon. Ayon sa survey, 23.8% o 4.8 milyong pamilya ang nakadanas ng gutom nitong nakaraang tatlong buwan. Mas mataas ito sa 4.5.milyong pamilya na nakadanas ng gutom noong Disyembre 2011.
Ito ba ang pinagyayabang ni Pang. Noynoy na nasa tamang daan ang ating ekonomiya?
Pagdating naman sa usapin ng karapatang pantao, nariyan at hindi pa rin mahulihuli si Gen. Jovito Palparan, ang poster boy ng paglabag sa karapatang pantao sa ilalim ng administrasyong Arroyo.
Kung nagawa ng administrasyong Aquino na gumastos ng napakalaking pera para lamang mapatalsik si CJ Corona, bakit hindi niya ito magawa para agarang maaresto si Gen. Palparan?
Ang pagkasipa kay Chief Justice Corona ay isang maliit na bahagi lamang ng pagbabago na nais matupad ng mamamayan. Tigilan na nila ang pag-iisip na ang naganap na impeachment trial ang siyang maglulutas sa kahirapan ng bayan.



