Nang maging tao ang tula

ni John Toledo
Una, huhulmahin ko ang iyong mukha. Ang buhok mong maikli, ang noo mong malapad, ang matangos mong ilong, ang itim mong mga mata na mabibilog, ang hiwa sa iyong kaliwang kilay, ang makapal mong labi, ang malalaki mong tenga, ang mahaba mong mukha na hugis oval, ang makinis mong pisngi, ang leeg mong simputi ng niyebe, at ang nunal mo sa batok. Lahat nakakapanghina, lahat nakaka-turn on.
Pagkatapos, maglalakbay ang aking mga kamay sa iyong balikat, sa matitigas mong buto sa dibdib, sa malalaman mong mga tinapay sa dibdib, sa maliliit mong suso na kulay kayumanggi, sa buto ng iyong tadyang na bakat sa balat, sa mga braso mong sintigas ng iyong dibdib, at sa mga kamay mong mauugat na naglalakbay din sa iyong tiyan na pinalilibutan ng anim na hanay ng malaman na kalamnan pababa sa iyong maputing pusod. Hinuhulma kitang matipuno, matikas, at matigas habang unti-unting nabubuo ang kabuuan mo.
Madulas ang pababa mula sa iyong pusod, walang harang sa maiitim na talahib papunta sa kaibuturan ng iyong kabuuan. Bumubuhos ang iyong tagiliran patungo sa balakang hanggang sa malahamon mong mga hita na nang-aakit na kurutin, kagatin—ubusin.
Aagos ang aking kamay pababa sa nakakakiliti mong tuhod at sa makikinis mong binti na kakapiranggot ang tumutubong buhok. Dahan-dahang dadausdos ang aking mga daliri papunta sa iyong paa na singhaba ng iyong braso, at maglalaro sa mga daliri mong sinlambot ng balat ng sanggol.
Kung ibabaligtad kita, bubungad sa akin ang likod mong tila binuhusan ng pulot at gata. Isa kang malaking manikin na tinalupan ng matamis at maputing balat. Madulas ang likod mo galing sa pawis na tumutulo papunta sa matatambok mong puwitan, tila mga hinating mansanas na idinikit lamang sa iyong likuran.
Ibabalik ko ang aking mga daliri paakyat sa ubod ng iyong kabuuan. Madulas ang tangkay na siyang nagbibigay-buhay sa nakadikit ditong mga kayumangging ubas. Lahat ay dumadaloy papunta sa pinakatinatago mong sulok. Mahihimlay ako nang sandal sa iyong kaibuturan at ipipikit ang aking mga mata sa nakakaantok na amoy ng iyong katawan.
Sa ganoong paraan kita bubuuin—mabusisi, mapayapa. Isa kang Adonis na perpekto ang hubog. Hindi nakakaumay, hindi nakasasawa. Sa tuwing titikman ko ang bawat sulok mo, laging sumisipa ang lasa mong matamis, mapait, maasim, maalat.
Ihihiga kita sa sahig at pagmamasdan. Malaya ang iyong katawan. Wala kang itinatagong dapat ikahiya. Ang katawan mo ang salitang matagal ko nang gustong sabihin sa madla. Ganun siguro ang isang manlilikha, sa paglao’y nawawaglit din ang hiya.
Nakapako sa kisame ang blangko mong mga titig, nakaratay sa sahig ang walang buhay mong katawan. Hihiga ako sa tabi mo at hahagurin ang iyong buhok. Paano nga ba binubuhay ang isang tuod?
Madiin kong idinampi ang aking palad sa iyong dibdib. Unti-unti kong susuyuin ang iyong katawan hanggang sa maramdaman ko ang iyong init. May tila isang balani na aakit sa aking labi patungo sa iyong labi. At sa sandali ng pagdampi, susuklian mo rin ang aking halik.
Matagal tayong magkakadikit sa sahig na iyon. Hihilingin kong hindi na tayo magkahiwalay pa. Sapagkat ikaw ang tulang nagkatawang-tao, nabuhay upang samahan akong maglakbay sa mundo ng mga ‘di magkakaugnay na salita.



