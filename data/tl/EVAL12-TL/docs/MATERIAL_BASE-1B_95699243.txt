Laoag nangalampag agad! By Elech Dawa October 2, 2016
Nilunod ng Laoag Power Smashers ang Philippine Coast Guard Lady Dolphins, 25-8, 25-15, 25-16 kahapon upang itarak ang unang panalo sa pagbubukas ng Shakey’s V-League Reinforced Conference sa PhilSports Arena.
Wala ang ibang players ng Power Smashers sa kanilang debut game pero nandyan sina power-hitting duo na sina Jorelle Singh ng National Univeristy at Grethcel Soltones ng San Sebastian College para walisin ng Lady Dolphins sa tatlong sets.
Pumalo si Singh ng 17 points kasama ang 13 spikes habang nagtala si SBC ace spiker Soltones ng 13 puntos, lahat ay galing sa kills. Umalis sa laro sina Jema Galanza ng Adamson at Aiko Urdas ng NU upang maglaro sa kanilang eskuwelahan sa nagaganap na 79th UAAP beach volleyball tournament.
Masaya si Laoag coach Nes Pamilar sa ipinakitang tikas ng kanyang mga bataan dahil kahit wala reinforcements ay naging matatag sila sa laban.
Bumira ng 39 spikes at 11 service aces ang Power Smashers, may pinagsamang 26 kills sina Soltones at Singh.
Ayon kay Pamilar magandang preparasyon sa kanilang team ang panalo nila, maaaring madala nila ang momentum pagtapat nila sa grupo ni former Queen Eagle Alyssa Valdez na Bureau of Customs na may dalawang Thai imports sa Miyerkules.
“Palakas ng palakas ang kalaban kaya nagkakaroon kami ng magandang preparation,” ani Pamilar.
Nagtala ng 20 errors at meron lang 13 attack points ang Coast Guard na kulelat sa nakaraang edition.
May anim na puntos si team captain Hazel Mea habang four points lang si Lalyn Garcia para sa Lady Dolphins.



