DTI South Cotabato namahagi ng 2015-BuB Fund sa mga bayan ng Sto. Niño, Lake Sebu at Surallah

February 02, 2016

KORONADAL CITY, South Cotabato Peb 3 (PIA) –Namahagi ang Department of Trade and Industry (DTI) South Cotabato ng pondo sa 2015 Bottom up Budgeting (BUB) Fund sa mga bayan ng Sto. Nino, Lake Sebu at Surallah. Pinangunahan ni DTI South Cotabato Provincial Director Flora P. Gabunales, ang pamimigay ng tseke kina Mayor Antonio Damandaman ng bayan ng Sto. Nino, Mayor Antonio B. Fungan ng Lake Sebu at Mayor Antonio O. Bendita ng Surallah noong Enero 18 at 25 at Pebrero 1, 2016, ayon sa pagkakasunud-sunod. Ang ceremonial turnover ng mga tseke ang naging highlight ng flag raising ceremony ng nasabing mga bayan tuwing araw ng Lunes. Ang kabuuang pondo ay umabot sa Php 2,920,000.00. Ito ay nakalaan para sa apat (4) na mga proyekto ng pamahalaang lokal. Ang bayan ng Sto. Niño ay tumanggap ng kabuuang Php720,000 para sa garment making industry nito, habang ang bayan ng Lake Sebu ay mayroong Php 700,000 para sa Yaman Pinoy project at Php1 milyon sa industry clustering project. Ang bayan naman ng Surallah ay tumanggap ng Php 500,000 para sa peanut processing project. Sa nasabing okasyon, hiniling ni PD Gabunales ang tulong ng mga benepisyaryong local government units (LGU) sa para sa tagumpay ng pagpapatupad ng mga BUB projects sa mga nabanggit na bayan. Kanya ring siniguro sa mga nasabing LGU ang patuloy na suporta ng DTI sa pagpapatupad ng proyektong makapagbigay ng kabuhayan at dagdag na kita para sa mga residente. Ang BuB ay programa ng pamahalaan na ipinatutupad ng Department of the Interior and Local Government (DILG). Ito ay naglalayong matugunan ang problema sa kahirapan sa pamamagitan ng pagbibigay pondo para sa mga programa, proyekto at mga aktibidad na ipinanukala ng mga komunidad. (ACAgad-PIA12 with report from DTI SoCot)



