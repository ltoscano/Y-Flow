
Mega Job Fair sa Antipolo, kasado na

March 17, 2016

LUNGSOD NG ANTIPOLO, Rizal, Marso 17 (PIA) -- Matapos ang sunud-sunod na Medical and Dental Mission sa Antipolo, muling maglulunsad ang pamahalaaang lungsod ng isang Mega Job Fair sa Ynares Center sa darating na Marso 20, 2016 mula ika-8 ng umaga hanggang ika-5 ng hapon kung saan mahigit 100 local at overseas employers ang handang magbigay ng trabaho. “Isa sa mga batayan ng pagiging maunlad na bayan ay ang bilang ng mamamayang may trabaho. Kaya naman po ang pamahalaang lokal ay buong pwersang nagsusumikap upang magbigyan ng trabaho ang lahat ng mga Antipoleño. Hinihikayat din po namin ang lahat ng fresh graduates na samantalahin ang ganitong mga pagkakataon upang masiguro ang inyong magandang kinabukasan pagkatapos ng inyong pag-aaral,” pahayag ni Antipolo City Mayor Jun Ynares. Patuloy ang pagtutok ng pamahalaang lokal sa pagbibigay ng trabaho at oportunidad sa lungsod. Ayon kay City Public Employment Service Officer Marie Fe Iquin, inaasahan na mahigit 3,000 aplikante ang dadagsa sa Mega Job Fair. Kasabay rin ng nasabing programa ang One-Stop Shop para sa mga aplikante kung saan maaari nang mag-asikaso at magproseso ng mga dokumentong kailangan sa trabaho gaya ng SSS, PHILHEALTH, Pag-ibig, BIR, at NSO. Sa kabuuan, umabot na sa halos 60,000 ang napagkalooban ng trabaho at oportunidad ng pamahalaang lokal mula July 2013 hanggang sa taong kasalukuyan mula sa iba’t ibang programa bukod sa job fairs gaya ng Daily Employment Facilitation, Local Recruitment Activity, Special Recruitment Activity, Special Program for Employment of Students at Government Internship program. (ANTIPOLO-PIO/PIA-Rizal)



