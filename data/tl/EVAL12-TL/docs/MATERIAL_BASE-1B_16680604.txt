BASTA MAY POLITICAL WILL

ANG Monumento sa Caloocan ay isang lugar sa Metro Manila na ‘sakit’ sa ulo ng maraming naging alkalde ng lungsod.
Dito, ang displina ay wa-epek dahil ang larong ‘didal’ ang kinikilala at sikat sa lugar na ito ng mga kawatan at halang ang kaluluwa.
Ang kalsada na dapat sana ay sa madla ay ginawang displihan at lakuhan ng kung tawagin ni ‘tata’ ay enterprising sidewalk vendors.
Para sa ‘di nakaaalam, ‘ang salitang ‘Tata’ ay hango o tawag ng mga mandididal sa mga pulis na batid ang kanilang kalokohan.
At para pa rin sa ‘di nakaaalam, ang salitang enterprising ay manloloko. Isa sa ginagawang panloloko ng vendors dito ay ‘short-changing’.
Ang short-changing ay isa lamang sa maraming pangloloko na nakapaloob sa kanilang modus operandi na kilala sa tawag na ‘didal.’
Dahil ang kanilang paninda ay nagkalat sa daan kaya nagkakaroon ng obstruction – ang resulta ay matinding problema ng trapiko. Dahil napakaraming vendor, ang dumi at basura ay nagkalat din.
Ang bus at jeepney illegal terminal ay naghambalang din sa maraming daan kaya ang daloy ng trapiko ay talagang sakit sa ulo.
‘Di rin maitatatwa ang araw-araw na komisyon ng snatching, pickpocket, holdap at kung ano pang petty crimes sa lugar.
Sa maraming taon, ganyan ang Monumento. Katunayan, sa mahabang panahon, kinalimutan ko nang dumaan sa lugar na iyan dahil sa nabanggit nating mga kadahilanan.
Pero ngayon, nakatutuwang unti-unting nababago ang Monumento. Ang naghambalang na vendors ay mangilan-ngilan na lamang.
Ang trapiko ay ‘di na rin tulad ng dati.
Kung dati’y nagkalat na vendors, illegal terminals at problema ng trapiko ang nakikita, ngayon ang Monumento ay larawan ng pag-asa.
Ito’y patunay lamang na kung may political will ang namumuno, walang dahilan para ang isang baluktot ay ‘di maituwid.
Patunay ito na nagtatrabaho si Mayor Oca Malapitan.



