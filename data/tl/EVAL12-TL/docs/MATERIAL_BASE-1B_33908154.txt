V-League: Pons-less FEU yuko sa Ateneo
By Robin Mendoza SSeptember 6, 2016
Itinuloy ng Ateneo ang momentum ng pagkakasipa sa San Sebastian, nang isunod na biktimahin ang top seed Far Eastern U, 25-14, 28-26, 25-22 kahapon sa Philsports Arena sa Pasig at isang hakbang tungo sa Shakey’s V-League Collegiate Conference Finals.
Nagpamalas ang Lady Eagles ng all-around performance sa kabuuan ng laro mula sa solidong spikes, digs at saves para dominahin ang Bernadeth Pons-less Lady Tams, na hindi nakasalang sanhi ng pagkaka-sprain ng kaliwang ankle habang nagwa-warmup para sa Game One ng best-of-three semis ng mid-season conference ng ligang isponsor ng Shakey’s.
Ang nasabing panalo ay naging pambawi ng Ateneo sa three-straight loss sa FEU sa huling quarterfinals game na naglagay sa two-time champion Lady Eagles sa playoff para sa huling semis seat laban sa Lady Stags, na sinipa nila sa tatlong sets noong Sabado. Ipriniserba ng Loyola-based spikers ang kanilang porma sa pakikipag-return match kontra Lady Tams kahapon at sinamantala ang pagkawala ni Pons.
Sa panalo ng FEU sa Ateneo noong nakaraang linggo, si Pons ay umiskor ng 10 points.
Sina skipper Michelle Morente at Bea de Leon ay kumamada ng tig-13 hits habang si Kim Gequillana at Ana Gopico ay nagdagdag ng 12 at 11 points, upang ituloy ng Lady Eagles ang labanan at kumayod kasunod ng pagkawala ni top spiker Alyssa Valdez, na nagtapos na ng pag-aaral. Si Valdez ang umakay sa koponan sa back-to-back title noong 2011-2012 editions ng premier women’s volleyball league na suportado ng Mikasa (official ball) at Accel (official outfitter).
“I gave it my best shot and we just did what we do in training,” lahad ni Morente.
Sa hindi pagsalang ni Pons, nahirapan ang Lady Tams sa kanilang opensa at nabigong masabayan ang atake ng Lady Eagles nang kanilang poor reception, idagdag pa ang ilang errors sa first set.
Kamuntik pang makaagaw ng set ang FEU nang umabante, 24-21 sa second, pero sumuko rin sa malakas na counter-attrack ng Ateneo.
Muling sumubok ang Lady Tams sa third set, pero kinapos at tuluyang isinuko ang laban sa Lady Eagles.



