
NASAAN ANG TUWID NA DAAN MO, PANGULONG AQUINO?

MAGIGING delikado ang kalagayan ng ating pamahalaan mula ngayon hanggang sa 2016 kung saan ay matatapos na ang termino ni Pangulong Noynoy Aquino, kapag hindi ito nag-ingat lalo na itong si Budget Secretary Butch Abad.
Ito’y dahil sa lumalalang galit ng taumbayan magmula nang sabihin ng Korte Suprema na iligal ang ginawa ng pamahalaang Aquino sa Disbursement Acceleration Program (DAP).
Hindi na maaring apelahin ang desisyon ng Korte Suprema dahil labag sa Saligang Batas ang DAP na gawa-gawa ni Abad.
Sinasabi ng iba’t ibang batikan na abogado na maaaring matanggal sa pagka-Pangulo si Ginoong Aquino sa paraan ng impeachment.
Sabi naman ng ibang liderato na dapat na lang magbitiw si Aquino.
Kahit malayong ma-impeach o mag-resign si Ginoong Aquino, iba ang kaso ni Abad, na tinutukoy na “mastermind” ng DAP.
Mas marami ang gustong bumitaw na si Abad sa gabinete ni Pangulong Aquino.
Kapag nakipagmatigasan si Abad at si Ginoong Aquino ay mayroon pang ibang paraan upang mapilitan silang tuluyan nang mawala.
Alam naman siguro ng ating Pangulo na nasa tabi-tabi lang ang ating militar, na kayang gatungan na kumilos upang masibak sila sa pwesto.
Dahil nawala sila sa kanilang “Tuwid na Daan”.
Huwag sana kayong masyadong kampante Pangulong BSA3 at Sec. Abad, na kaya n’yong gawin ang lahat ng gusto n’yo. Alalahanin n’yo hindi natutulog ang taumbayan na galit na galit na sa inyo.
Ginoong Aquino, saan na napunta ang inyong ipinangakong “Tuwid na Daan” noong nangangampanya pa kayo noong 2010 na maliban sa wang-wang ay wala na yatang naging kasunod pa.
Alam kaya nitong si Ginoong Aquino na halos 70% ng mga bumoto sa kanya noong 2010 ay dismayado na sa kanyang pangakong tuwid na daan? LILY’S FILES/Lilly Reyes
***
Bukas po ang Lily’s Files para sa inyong mga reklamo, suhestyon at komento, mag-text lang po sa 0908-7230036 0 0915-6588600.



