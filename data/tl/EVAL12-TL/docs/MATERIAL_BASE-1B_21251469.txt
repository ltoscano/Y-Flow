SPORT LANG!: Mahindra nakakaalarma
By Zaldy Perez November 8, 2016 Seoul — Dalawang Board of Governors ang tila hindi na nakatiis sa ginagawa ng Mahindra na ‘deal doon, deal dito’ ng mga players.
Ayon sa isang governor habang naghihintay ng boarding sa Incheon International Airport pauwi ng Pilipinas, dapat nang umaksiyon ang PBA Office of the Commissioner sa ginagawa ng Mahindra.
“Dapat kausapin na ni PBA commissioner Chito Narvasa si Tomas Alvarez, Mahindra board representative dahil makakasama ito sa liga,” sabi ng governor. Nagdaos ng apat na araw na planning session ang PBA sa Seoul sa pangunguna ng bagong chairman ng board na si Mikee Romero, owner ng Global Port.
Sinabi ng governor, na ang pagiging balanse ng mga teams ang unang-unang maaapektuhan sa ginagawang dealing at wheeling ng Mahindra sa mga players nito.
Ayon pa sa governor, nakokompromiso rin ang Mahindra dahil hihina na ito nang husto at hindi na magiging competitive na sa bandang huli ay makaka-apekto sa buong PBA.
Ang masaklap pa nito, ang mga players ng Enforcers ay hindi naman talaga napupunta sa nagpapalakas na team, kundi doon sa mga koponan na dati ng malakas at may perang pambili.
Sa ngayon masasabing ubos na ubos na ang mahuhusay na player ng Mahindra, na nakakagulat na naka-5th place sa huling Governors Cup.
Maraming PBA coaches at maging mga players ang nagulat sa pagbitiw ng Mahindra sa mga key players nitong sina KG Canaleta, Aldrech Ramos, Paolo Taha at Bradwyn Guinto sa mga nakaraang trade deals.
Ang iba naman ay sinasabing pinagkakakitahan umano ng Mahindra ang kanilang mga magagaling na players.



