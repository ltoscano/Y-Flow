PANDARAMBONG, PUWEDE [PALA] SA TAGUIG CITY?

DELIKADO nang mandambong ngayon mula sa pondo ng Senado!
Ito marahil ang dahilan ni Sen. Allan Peter Cayetano at ng kanyang asawa na si Taguig City Mayor Lani Cayetano kaya ‘yung pautot na ginawa nila ay gastos ng lokal na pamahalaan ng Taguig.
Napapanood na sa telebisyon ang pautot ng Taguig City pero ang bida ay hindi si mayora kundi ang magiting na senador ng bayan na kilalang bumabatikos sa mga korap na opisyal ng goberyno.
Ang sabi dun sa pautot ni senador y mayora: Sa Taguig bawal ang korap kaya bigay-todo ang biyaya. Bawal daw ang korap? Sa Taguig, bawal ang korap? E, bakit gastos ng mga Taguig ang pautot ng senador?
Hindi naman lihim sa atin na noon pa man ay tahasang sinabi ni Cayetano [‘yung senador, hindi ‘yung mayor] na handa siyang tumakbo bilang presidente ng bansa sa darating na 2016 Elections.
Pero bakit naman nagmukhang langaw itong si senador na sumakay sa balyena, este, kalabaw na mayora para lamang magkaroon ng pagkakataon na magpa-pogi sa taumbayan?
Sa bandang huli nung kanilang pautot ay ang mga katagang “puwede pala” dahil sa serbisyo publiko ng lokal na pamahalaan para sa mga taga-Taguig kung saan kabilang ang pagpapa-aral, gamot at mababang buwis.
Heto naman ang tanong ko sa Commission on Audit (COA)! mga taga-COA! Puwede [pala] gamitin ng senador ang pondo ng lokal na pamahalaan para sa kanyang pogi points?
Puwede [pala] gamitin ng mayora ng isang lokal na pamahalaan tulad diyan sa Taguig City para isulong ang interes ng kanyang aswang, este, asawang senador na may ambisyong maging pangulo ng bansa?
Alam mo, Senador Cayetano… kung sino man ang may ideya ng pautot na iyan maging ‘yung may utak na kunin sa kaban ng Taguig City ang pautot mo para sa iyong pampulitikal na interes ay masasabing kong… ANG TALINO MO BATA!
Pero hindi mo na kailangan pang gawin iyan, Sen. Cayetano. Kung magkakaroon ka ng mga ganyang pautot o pakulo na may bahid ng korapsyon ay ‘di bale na lamang. Panatilihin mo ang iyong kalinisan, Sen. Cayetano.
Ang totoo niyan kapag tumakbong presidente itong si Cayetano ay iboboto ko siya dahil sa kanyang nagawa sa Senado nang batikusin niya ng maraming beses sa harap ng taumbayan ang lahat ng mga korap na opisyal ng gobyerno.
Kaya lang baka tulad ka rin ni PNoy kapag nanalo ka na. Nung una, laban sa lahat ng korap pero nitong huli ay laban na lamang sa mga korap na kalaban niya pero kapag kakampi ang korap… dedma na lang.



