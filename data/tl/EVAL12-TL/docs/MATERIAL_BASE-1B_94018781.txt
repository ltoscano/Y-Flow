Problema ng basura sa Malolos, sinulusyunan ng tatlong bagong trak

May 04, 2016 Shane F. Velasco

LUNGSOD NG MALOLOS, Mayo 4 (PIA) -- Tatlong bagong mga dump truck ang pangunang solusyon ng pamahalaang lungsod ng Malolos sa lumalalang problema ng basura. Bahagi ito ng pondong 2.8 milyong piso na inilaan ng City General Services Office o CGSO na nagmula sa general fund. Ito ay karagdagan sa naunang tatlong trak na binili noong 2012. Ayon kay CGSO Chief Reynaldo Garcia, mula nang naging operasyunal na ang mga bagong biling trak ay unti-unti nang nahakot ang dating gabundok na mga basura sa mga pangunahing lansangan. Samantala, may hiwalay na walong milyong piso pondo ang inilaan naman para sa Garbage Collection and Disposal Services upang ipahakot sa makokontratang pribadong sektor ang basura palabas ng Malolos. Ayon kay Mark Lester Santos ng Bids and Awards Committee, ang mapipiling kontratista ang siyang maghahakot ng mga basura mula sa Material Recovery Facility o MRF sa Matimbo at iba pang lugar sa lungsod. Aniya, sa dami talaga na ng mga basura ay hindi na makayanan ng MRF sa Matimbo kayaâ€™t ipapakontrata ito. Hahakutin nila ito palabas ng Malolos papunta sa mga akreditong sanitary landfill sa Bulacan gaya ng sa Norzagaray at San Jose del Monte. (CLJD/SFV-PIA 3)



