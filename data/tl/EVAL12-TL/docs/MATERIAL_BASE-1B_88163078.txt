Aces hihirit sa Game 2

Ni Russell Cadayona (Pilipino Star Ngayon) | Updated July 12, 2015 - 12:00am

Laro Ngayon (Smart Araneta Coliseum)

5 p.m. San Miguel vs Alaska (Game 2, Finals)
MANILA, Philippines – Aminado si Alaska head coach Alex Compton na hindi naging maganda ang epekto ng mahaba nilang pamamahinga matapos sibakin ang dating kampeong Star sa kanilang semifinals series.
Sa Game One ng kanilang best-of-seven championship showdown ng San Miguel Beermen noong Biyernes ay kitang-kita sa 78-108 kabiguan ng Aces ang kanilang pangangalawang.
“This is what I’m afraid of a long break. We lost our flow. The shots that we usually make, we missed it,” sabi ni Compton.
Ang 30-point win ng San Miguel sa Alaska ang pinakatambak na naging laro sa finals game sapul nang ilampaso ng Air21 ang Barangay Ginebra, 124-90, sa Game Two ng kanilang title duel noong 2008 PBA Fiesta Conference.
Sa nasabing panalo ng Beermen ay humakot si import Arizona Reid ng 32 points, 7 assists at 6 rebounds, habang kumolekta si June Mar Fajardo ng 18 points, 17 rebounds at 3 blocks.
Kumpiyansa si San Miguel mentor Leo Austria na maduduplika nila ang nasabing tagumpay sa muling pagharap sa Alaska sa Game Two ng kanilang best-of-seven championship series ngayong alas-5 ng hapon para sa 2015 PBA Governor’s Cup Finals sa Smart Araneta Coliseum.

Sinabi naman ng 6-foot-10 na si Fajardo na hindi dapat maging kampante ang Beermen sa pagsagupa sa Aces, winalis ang Hotshots, 3-0, sa kanilang best-of-five semifinals wars.
“Kahit 30 points o one point, same lang ‘yan at kayang bumawi ng Alaska. Kaya hindi kami dapat maging kampante,” sabi ni Fajardo.
Bukod kina Reid at Fajardo, muli ring aasahan ng San Miguel sina Arwind Santos, Alex Cabagnot, Marcio Lassiter, Chris Lutz at Chris Ross para itapat kina import Romeo Travis, Cyrus Baguio, JVee Casio, Calvin Abueva, Sonny Thoss at Vic Manuel ng Alaska.



