
Antipolo achievers, ginawaran sa Ani ng Dangal

March 07, 2016

ANTIPOLO CITY, Rizal, Marso 7 (PIA)—Nadagdagan na naman ang Antipolo achievers matapos parangalan ng National Commission for Culture and Arts (NCCA) sina Ananda Wisely at Jamaica Jornacion sa 8th Ani ng Dangal (Harvest of Honors) na ginanap nitong Pebrero 29, 2016 sa Samsung Hall, SM Aura bilang pagtatapos sa pagdiriwang ng National Arts Month. Layunin ng Ani ng Dangal na magbigay pagkilala at pagpupugay sa mga artists na nagtamo ng international awards sa larangan ng sining at kultura. Ngayong taon, umabot sa 83 artists ang tinanghal ng NCCA bilang pinakamahuhusay sa iba’t ibang larangan ng sining gaya ng arkitekto, broadcast arts, pelikula, sayaw, dula, musika, at visual arts. “Congratulations Ananda at Jamaica, ang ating visual artist at pole dancer! Kayo ay kabilang sa mga patunay ng kahusayan ng Antipoleño sa larangan ng sining. Nakakatuwang isipin na mayroon tayong matatawag na pambato sa mga kumpetisyon sa sining, sports o edukasyon. Tayo na Antipoleño, tayo na’t patuloy pang magbigay karangalan sa Antipolo!” pagbati ni Mayor Jun Ynares.

Ipinarating din ng Pamahalaang Panglungsod ng Antipolo sa pamumuno ni Antipolo Mayor Jun Ynares ang kanilang pagpuri sa kontribusyon ng mga pinarangalan sa sining at sa dalang dangal sa siyudad. Kinilala ang kahusayan ni Wisely sa visual arts na kaniya nang napapakinabangan sa pagtulong sa kaniyang pamilya habang nag-aaral. Nagtapos si Wisely bilang Valedictorian ng San Jose National High School at isa siya sa Ten Outstanding Public School Students ng Kabayan Foundation. Marami na ring awards ang nahakot ni Wisely dahil sa kaniyang talento sa pagguhit. Bukod dito, isa si Wisely sa 65 na Natatanging Mag-aaral Awardee 2015 na binigyan ng pamahalaang lokal ng scholarship grant na may kabuuang P320,000 bilang tulong sa kanyang pag-aaral. Gayundin, pinagkalooban din siya ng bahay sa Barangay San Jose para sa kanyang pamilya. Samantala, sina Jornacion at ang kanyang partner na si Lance Santiago ang tinanghal ng NCCA na kampeyon sa Pole Art Competition. Sila ay parehong dance instructor sa Beast House Pole and Aerial Dance Studio. Bukod dito,1st Runner-up sila sa Singapore Pole Challenge noong 2014 habang Doubles Champion naman sila sa Pole Star Malaysia taong 2013. (ANTIPOLO-PIO/PIA-Rizal)



