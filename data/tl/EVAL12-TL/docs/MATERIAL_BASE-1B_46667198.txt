HILING SA LTO: LISENSYA, REHISTRO NG TRIKE SILIPIN

INUTIL talaga ang Land Transportations Office sa pag-monitor ng mga lisensiya ng mga driver, lalo na ang mga ‘for hire’ na sasakyan gaya ng mga tricycle sa lahat ng kalye ng Metro Manila, partikular na sa Quezon City.
Sa QC lang, may 150 Tricycle Operators and Drivers Association o TODA na tinatayang aabot sa 25,000 ang mga ligal na miyembrong tricyle base sa datos ng QC-Tricycle Regulatory Unit o TRU. Pero sa tingin ko, mas marami ang hindi rehistrado kaya kapag naaaksidente ang mga ito, kawawa ang pasahero at operator nito.
Ang nakatatawa, iligal na nga ang tricycle, wala pang lisensiya ang mga driver, at kahit na paulit-ulit ang ginagawang panghuhuli ng TRU ay balewala ito sa mga driver.
Binabalewala lang ng mga tricycle driver ang TRU ukol sa lisensya dahil ang katuwiran nila, LTO lang ang puwedeng sumita sa kanila. Ganito katatapang ang mga driver ng tricycle. Anong say mo, TRU chief Sr. Inspector Roberto dela Cruz?
Ngunit hindi lang siguro LTO ang dapat na mag-monitor sa mga lisensiya ng tricycle drivers kundi ang mga opisyal na rin mismo ng iba’t ibang TODA.
Bilang opisyal ng TODA, dapat na tingnan ding mabuti kung ang kanilang miyembrong tricycle ay rehistrado sa LTO hindi lang sa TRU, dahil sa aking obserbasyon, maraming tricycle ang nakarehistro sa TRU ngunit hindi sa LTO.
Siguraduhin din sana ng mga opisyal ng TODA na ang mga lisensiya ng tricycle drivers ay propesyunal at hindi student, non-pro o talahib dahil for hire ang kanilang mga minamaneho.
Mahigit sa 50,000 ang mga tricycle sa Quezon City at nasa 25,000 lang ang ligal o rehistrado kaya mahigit sa 25,000 ang hindi rehistrado at nasa 20% lang ng mga tricycle driver ang may mga professional license. Aminin na natin na sa rami ng mga iligal na tricycle at walang lisensiyang driver ay hindi ito kayang i-monitor ng TRU na may 60 tauhan lamang.
LTO Officer-in Charge, Atty. Alfonso Tan, Jr., aba, eh, huwag po kayong tutulog-tulog sa pansitan. Sir, i-monitor ninyo ang mga sasakyang for hire na tulad ng tricycle na hindi rehistrado at walang lisensiya ang mga driver.
Diyan lang po sa likuran ng inyong opisina ay maraming kolorum na tricycle at walang lisensiyang driver. Lumabas naman kayo sa airconditioned ninyong kuwarto, sir, para makita n’yo na hindi lang ang mga hindi rehistradong tricycle at walang lisensiyang driver kundi maging ang maraming fixer na nakapalibot sa inyong tanggapan.



