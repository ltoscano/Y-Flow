P13.6B naipagawang imprastraktura sa Tarlac sa panahon ni PNoy

April 12, 2016 Shane F. Velasco

GERONA, Tarlac, Abril 12 (PIA) -- Umabot sa 13.6 bilyong piso ang nagastos sa pagpapagawa ng sari-saring imprastraktura sa lalawigan ng Tarlac sa loob ng anim na taong panunungkulan ni Pangulong Benigno S. Aquino III. Sa pagpapasinaya ng tulay ng Tagumbao sa bayan ng Gerona, ipinagmalaki ng Pangulo na 600 porsyento ang itinaas ng pondo sa imprastraktura ng probinsya mula sa 2.06 bilyong pisong nailaan mula 2005 hanggang 2010. Kabilang na riyan ang dalawang bahagi ng Tarlac-Pangasinan-La Union Expressway, Paniqui-Moncada Section ng Manila North Road, at ang Sapang Burgos Bridge sa bayan ng Paniqui.

Samantala, naglaan ang pamahalaan ng 727.44 milyong piso sa pagpapagawa ng mga farm-to-market road at 245 milyong piso para sa production at post-harvest facilities. 10.59 bilyong piso naman ang inilaan para sa sistema ng irigasyon sa Tarlac at ang pinakamalaking bahagi nito ay ang Balog-Balog Multipurpose Project Phase 2. Napalalim at napalagyan din ng mga dike ang mga kailugan sa Camiling, Tarlac at Rio Chico na ginastusan ng 1.02 bilyong piso bilang bahagi ng mga flood control project. Samantala, nakapagpatayo ang administrasyong Aquino ng may 1,855 libong mga silid-aralan sa mga pampublikong mababa at mataas na paaralan. Pinakabago rito ang dalawang palapag, walong silid-aralan na gusali sa Corazon C. Aquino High School sa Gerona na pinondohan ng Philippine Amusement and Gaming Corporation. (CLJD/SFV-PIA 3)



