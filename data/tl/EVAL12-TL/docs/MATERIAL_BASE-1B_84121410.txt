
Pambato ng Pilipinas sa Asian Dragon Boat Championship, humakot ng panalo

November 21, 2016 Leila B. Dagot

PUERTO PRINCESA, Palawan, Nob 21 (PIA) --- Nanguna ang Team Philippines sa may pinakamaraming nakuhang panalo sa ibaâ€™t ibang kategorya sa katatapos lamang na 2016 Championship sa Asian Dragon Boat na ginanap sa lungsod ng Puerto Princesa.

Sa mga kategoryang junior mixed small boat (500 metro), standard male (500m), standard male (200m), at small boat women (200m) wagi ang Pilipinas at pumangalawa ang Chinese Taipei. Wagi rin ng pambato ng bansa sa kategoryang small boat male (200m) ang Japan na pumangalawa lamang.

Panalo naman ang Thailand sa small boat women (500m), nasa ikalawang pwesto ang Pilipinas at pangatlo ang Indonesia, sa junior mixed small boat (200m), nanalo ang Chinese Taipei at nasa ikalawang puwesto ang Pilipinas. Pangalawa rin ang team Pilipinas sa small boat male (500m) na naungusan ng Japan sa unang puwesto, habang pangatlo ang Indonesia.

Kasabay ng Asian Dragon Boat, isinagawa rin ang International Club Crew Championships na pinaglabanan ng nasa 30 mga dayuhan at lokal na mga klab.

Dito, nagpakitang gilas ang Philippine Titans dahil mula sa labing isang kategorya, walo dito ang napanalunan ng grupo. Ang mga ito ay ang kategoryang standard boat mixed (500 metro), standard boat men (500m), small boat women (500m), small boat mixed (500m), small boat women (200m), small boat mixed (200m), standard boat men (200m) at standard boat mixed. Nanalo sa Standard Boat Men (200m) ang Team Bakunawa, pumangalawa lamang ang Japan na siya namang nanalo sa small boat men (500m).

Ang Grupong Habagat Paramount ng Cebu ang nagwagi sa mixed master 40+ (500m).

Samantala, ayon sa head coach ng national team na si Len Escollante, tumagal din ng ilang buwan ang matinding preparasyon ang pinagdaanan ng Philippine Canoe Kayak Federation at Lokal na Pamahalaan ng Puerto Princesa na siyang nag-organisa ng prestihiyosong kaganapan na ito sa lungsod. (LBD/PIAMIMAROPA-Palawan)



