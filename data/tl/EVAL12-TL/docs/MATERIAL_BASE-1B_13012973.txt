
DSWD AT MGA LOCAL AND FOREIGN DONORS – KAHAYUPAN

ITINATWA kamakailan ni Welfare Secretary Dinky Soliman na hindi sila namumulitika sa distribusyon ng tulong sa mga biktima ni monster typhoon Yolanda o Haiyan. Kumalat kasi na apat na araw matapos ang delubyo ni Yolanda ay inuuna muna nila (Malacanang, et al) ang kanilang mga kaalyado sa pulitika.
Napabalita rin ang pagsasabi ng opisyal ni Benigno Aquino na kung sana raw ay si Bem ang alkalde, mas mabilis daw tiyak ang pagdating ng tulong. Ibig bang sabihin, dahil hindi kaalyado ng naghahari-harian na partido Liberal ang lokal na namamahala kaya ibinibitin nila ang pagbibigay ng tulong sa mga nasalanta?
Kahayupan iyan kung totoo. Iyan din naman ang isinisigaw ngayon ni Congresswoman Lucy Gomez. Batbat daw ng pulitika ang pagtulong ng Malacañang. Kung sa-bagay, sabi nga ni ERAP noon, “weather-weather lang iyan.”
Kamakailan din ay may dumating na mga kababayan natin mula sa Canada at America. May dala silang tulong na pagkain, damit, gamit, sabon, delata at iba pa. Mayroon din silang dala na cash money. Bilang respeto nila ay dumaan sila sa DSWD para makipag-ugnayan at alamin kung saan sila puwedeng mamigay ng tulong. Mismo raw si Sec. Soliman ang kausap nila.
Ang siste, sabi umano ni Dinky na ibigay na lang sa kanila ang mga dala at sila na raw ang bahala. Aba, teka-teka po. Habang nag-uusap sila ay nakamasid sila sa mga nagsusupot na winawasak ang mga kahon, karton at balutan na padalang tulong ng mga dayuhan at kababayan nating lokal.
Kitang-kita nila ang pagpapalit ng supot mula sa kahon patungo sa ESPESYAL NA DSWD BAG NA MAY TATAK AT PANGALAN NI PNOY!??!
Heto ang matindi, sinabihan daw ang mga kababayan natin mula sa ibang bansa na nagtungo rito para mag-ambag, tumulong at magbigay ng kanilang donasyon na kung hindi nila ibibigay sa DSWD ay obligado pa sila na magbayad ng TAX o BUWIS? Ganyan din ang napabalita noon laban kay Kim Henares na hepe naman ng BIR. Sinabi niya na kailangan lahat daw ng donasyon ay paraanin o ibigay sa DSWD dahil kung hindi, hindi makalalabas sa Bureau of Customs ang kanilang mga nakakahon na donasyon dahil magbabayad sila ng buwis!
Sa totoo lang, ayaw ko na sana munang magbigay ng anomang puna o kritisismo laban sa rehimen ni Noynoy Aquino. Gusto ko rin sanang sa pamamagitan ng BALETODO at sa aking Facebook at Twitter Account na manawagan sa lahat ng mga kababayan natin, sa loob at labas ng bansa, para tumulong. Hay naku, Malacañang, DSWD, kayo ang dahilan! At kung totoo ang mga sumbong sa akin Ms. Soliman, hindi ba maituturing ito na kahayupan?



