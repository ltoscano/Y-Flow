
ANG PAGIGING PAGANO NATIN (2)

NANINIWALA ako na ang uri ng ating Kristyanismo, bagamaâ€™t medyo iba sa katuruan ng Vaticano, ay patunay na tayo ay hindi lubusang nagapi ng mga Kastila.
Matagumpay na nanindigan ang ating mga ninuno laban sa mapangahas na pagdadala ng mga Kastila rito sa ating bayan ng kanilang relihiyon.
Ang paglaban na ito ang dahilan kaya iba ang kalidad at uri ng ating Kristiyanong pananampalataya.
Bukod pa sa matagumpay na paglaban sa impluwensyang dayuhan, pinatunayan din ng ating mga ninuno ang tibay ng kanilang nakagisnang kultura na nabubuhay sa ngayon.
Ito ang dahilan kaya ang Catholic Bishops Conference of the Philippines ay patuloy na nagpapaalala sa atin na iwaksi ang mga kamulatang pagano tulad ng ating patuloy na paniniwala sa mga agimat, o kaya sa mga lamang-lupa, dwende, engkanto o engkantada.
Gayunpaman, naniniwala ako na ang paganong paniniwalang ito ay nagpapatibay rin sa ating paniniwala sa Diyos.
Mananatili ito sa atin sa kabila ng paglaganap ng Kristyanismo.
Walang dapat ikahiya sa ating mga paniniwala. Ito ay tagumpay na dapat nating ipagmalaki sa mundo. (Wakas)
* * *
Kailangang magpatuloy ang pagpapalakas ng ating hukbo, lalo na ang ating puwersang pandagat at himpapawid dahil na rin sa sumasamang ugnayan natin sa bansang Tsina.
Hindi tayo dapat umasa na tayo ay aayudahan ng Estados Unidos kung sakaling pasukin tayo ng mga Intsik.
Hindi dapat malimutan na major trading partners ang Tsina at U.S.
Lubog sa utang ang mga Kano sa mga Intsik.
Nasa Tsina ngayon ang mga naglalakihang multi-national companies ng U.S. at bilyong dolyar ang investment nila rito.
Malinaw pa sa sikat ng Haring Araw na hindi nila ipagpapalit ang ugnayan nila sa Tsina sa ating bansa.
Maaaring negosyohin tayo ng mga Kano sa pamamagitan ng pagbebenta sa atin ng mga segunda klaseng armas at iba pang obsolete na kagamitang pandigma pero malabong makilahok ang hukbo nito kung sakaling sumiklab ang bakbakan sa West Philippine Sea.
Tayo ang bubuno at haharap sa mga Chinese.
Malabo tayong manalo pero maaari nating gawing mahirap para sa mga Intsik na gawin ang kanilang ibig gawin sa bahaging ito ng mundo.
Dahil dito ay maaaring magdalawang-isip sila. Ito ang dahilan kaya dapat pagtuunan natin ang pagpapalakas ng hukbo.
Uulitin ko, pagkakakitaan tayo ng mga Kano pero tiyak na hindi sila magpapakamatay sa atin.
Tanging mga sagad-sagarang mga Amboy lamang ang maniniwala na tayo ay aayudahan ng mga ito kung sakali.



