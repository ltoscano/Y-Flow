MARAMING UMAALMA SA K-12

PIKIT-MATA ang gobyerno sa pagsunod sa kagustuhan ng America na ipatupad sa Pinas ang K-12 educational system.
Okay ang K-12 na ang ibig-sabihin ay K (kindergarten) plus Grade 1 to Grade 12 years of public education dahil effective ito sa America, Britain, Canada at Europe. Pero definitely, hindi ito angkop sa Pilipinas.
Sa Europe at America, compulsory ang public education magmula kinder hanggang Grade 12. Kumpleto ang pasilidad at sapat ang mga classroom at mga upuan at lamesa.
Pero hindi sa K-12 ng Pinas. Kulang ang mga titser na karamihan ay baon pa sa utang.
Kulang din ang mga classroom na kadalasan ay bulok na at nanganganib pa na bigla na lamang gumuho.
Kulang din ang mga teaching aid na kadalasan ay sinasagot na lamang ng mga titser na hikahos din dahil sa liit ng kanilang suweldo.
Kadalasan ay mabaho rin sa kanilang mga baradong mga restroom. Ni wala silang bentilador at bombilya sa kanilang mga silid-aralan.
Ito ay totoo sa buong bansa natin, lalo na sa mga liblib na lugar na hindi na kayang abutin ng anomang uri ng sasakyan.
Pero ang ating pamahalaan, pilit pa ring ipinatutupad ang K-12 dahil ito raw ang sagot sa globalization, kung anoman ang ibig-sabihin niyan.
Dahil sa K-12 na hindi angkop sa Pinas, mas darami ang mga out of school youth. Hindi na kaya ng kanilang mga magulang na pag-aralin pa sila dahil sa mahal ng mga bagong textbook, school supplies at classroom projects.
At lalo ring lalala ang kakulangan ng mga titser at mga paaralan. At lalong magiging bobo ang ating mga estudyante. At lalong maghihikahos ang mga mahihirap.
Baka ang yumaman lamang ay ang mga textbook publisher at iba pang mga kakutsaba ng Department of Education (DepEd) na sikat din sa larangan ng graft and corruption.



