AIR FORCE KUMAKATOK SA FINALS By Robin Mendoza June 30, 2016
Kumakatok na sa pintuan ng Finals ang Air Force matapos bombahin ang Laoag, 25-20, 26-24, 26-24, sa Game 1 ng best-of-three semifinals series ng Shakey’s V-League Season 13 Open Conference sa The Arena sa San Juan kahapon.
Tumapos sina Judy Ann Caballejo at Joy Cases ng tig-15 puntos para sa Jet Spikers, nag-ambag si Jocemer Tapic ng 13 at 10 pa mula kay May Ann Pantino.
“Sana magtuluy-tuloy, ibigay pa sa amin ‘yung isa (panalo). Lahat naman ng team ‘yun ang ini-aim (nakapasok) sa championship so konting sakripisyo pa,” sambit ni Jet Spikers coach Jasper Jimenez. Bumangon sa 16-22 deficit sa second set ang Air Force bago nagpakawala ng 8-2 run para itabla ang talaan, 24-24. Sunod ay sinelyuhan ni Caballejo ang second set ng dalawang sunod na puntos.
Muling binitbit ni Caballejo ang Jet Spikers sa match point, 24-23, pero ang kanyang net touch ay nagbigay pag-asa sa Laoag. Agad naman niyang binawi ang error dahil inulit niya ang ginawa niya sa second set para ipanalo na ang laro.
“Siguro mga beterano na ‘yung mga players ko dati na nilang na-experience ‘yung ganun hanggang sa ngayon tinutuloy lang nila. ‘Yung confidence level ng team ngayon and medyo tumataas talaga,” sabi ni Jimenez.
Game 2 sa Sabado.



