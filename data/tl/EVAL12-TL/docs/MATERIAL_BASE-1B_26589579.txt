Sama-sama sa paglaban
October 28, 2016 Umapela ng tulong sa Kongreso si Pangulong Rodrigo Duterte para maresolba ang suliraning kinakaharap ng bansa sa bawal na gamot.
Aminado si Pangulong Digong na hindi nito kakayaning lutasin nang mag-isa ang napakabigat na problema sa iligal na droga ng Pilipinas kaya hiningi niya ang tulong ng Kongreso.
Sinabi ni Duterte na naisumite na sa kanya ng mga kinauukulang ahensya ang final list ng mga personalidad na sangkot sa bawal na gamot pero hindi pa raw niya alam sa ngayon kung paano ito mahanapan ng solusyon. Ang apelang ito ng Pangulo ay hinangaan ni Senador Panfilo Lacson dahil ipinakita raw ng Pangulo ang kababaang-loob nang amining hindi niya kayang mag-isang resolbahin ang problema.
Bagamaâ€™t matagal na dapat umanong hiningi ng Pangulo ang suporta ng Kongreso ay hindi pa naman daw huli ang lahat at maaari pang makipagtulungan ang mga mambabatas sa Pangulo sa problemang ito sa iligal na droga na naitago nang mahabang panahon at nalantad lamang sa ilalim ng pamumuno ni PDu30.
Sang-ayon tayo sa ginawa ng Pangulo na humingi na ng tulong sa Kongreso.
Hangad natin ang tagumpay ng kanilang pagtutulungan tungo sa ikalulutas ng problema sa iligal na droga na malaking banta talaga sa kinabukasan ng mga susunod na henerasyon.
Higit sa lahat, hindi ito laban lamang ni Pangulong Duterte kundi laban ito ng bawat mamamayang Filipino kaya marapat lamang na ibigay ang suporta sa liderato ng ating gobyerno, hindi lamang ng bumubuo ng Kongreso kundi nating lahat.



