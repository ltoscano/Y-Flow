DOLE may tulong sa mga nawalan ng trabaho dahil sa K to 12

SSeptember 15, 2016

LUNGSOD NG KORONADAL, South Cotabato , Set. (PIA) -- May tulong ang Department of Labor and Employment sa mga kawani ng mga kolehiyo at unibersidad na nawalan ng trabaho dahil sa pagpapatupad ng K to 12 Program ng Department of Education.

Sinabi ni DOLE 12 OIC Regional Director Albert Gutib na may programa ang DOLE na Adjustment Measures Program na naglalayong makatulong sa mga displaced HEI workers na lumipat sa self-employment o makahanap ng ibang trabaho.

Ani Director Gutib, maaring makinabang ang mga displaced workers ng tulong pinansyal, ayuda sa paghahanap ng trabaho, skills training at tulong pangkabuhayan.

Kasama ng DOLE sa nasabing programa ang Commission on Higher Education, Technical Education and Skills Development Authority at Department of Education.

Pinapayuhan ang mga nagnanais makinabang sa naturang programa na lumapit sa pinakamalapit na field office ng DOLE o sa Public Employment Service Office (PESO) sa kanilang lugar para sa mas detalyadong impormasyon.

Kailangang aplayan ang ayuda sa loob ng 30 araw mula nang matanggap ng empleyado ang notice of termination.

Sa pag-aplay, kailangang isumite ang sumusunod na dokumento: K to 12 DOLE AMP application form, notice of termination, photocopy ng government issued ID, application letter nan aka-address sa DOLE regional director, photocopy dating employment contract at photocopy ng pinakahuling pay slip.

(DEDoguiles-PIA 12)



