
DAPAT TULARAN NI DE LIMA SI ROJAS; PABORITO NI MONS

PINANINDIGAN ni National Bureau of Investigation Director Nonnatus Rojas ang kanyang isinumiteng irrevocable resignation sa Palasyo kaya maging ang kanyang superior na si Justice Secretary Leila De Lima at Pangulong Benigno Aquino III ay hindi siya napigilan.
Kahanga-hanga si Rojas dahil mayroon siyang delicadeza na hindi katulad ni De Lima na bagaman nakatataas sa una ay hindi kayang manindigan upang magbitiw sa kanyang tungkulin gayong hindi lang naman si Atty. Lorna Kapunan, abo-gado ng “reyna ng scam” na si Janet Lim-Napoles, ang nagtuturo na isa siyang “Makapili.”
Ang salitang Makapili ay ginagamit noong panahon ng Hapon laban sa mga Filipinong nagpapahamak ng kanyang kapwa Pinoy maligtas lang sa lupit ng kalabang Hapones.
Maging ang ilang mahistrado ng Court of Appeals ay nagsasabing si De Lima mismo ang nagli-leak sa media ng mga ginagawang hakbang ng pamahalaan. Pinalalabas lang ng kalihim na nagtatanong lang ang media kaya’t kanyang sinasabi pero ang totoo ay dahil masaya siya kapag bidang-bida siya sa mga kuwento ng mga mamamahayag, lalo na ang nasa telebisyon.
Noong mga naunang panahon na hindi pa si De Lima ang Justice Secretary, pinababayaan ang director ng NBI na magsalita kaugnay sa mga kasong hawak nila subalit para kay De Lima ay hindi puwede ito at tangi o bukod tanging siya lang ang may awtoridad na magsalita. Ganoon ba siya kagaling?
Noong Miyerkules, ipinakita ng mga tauhan ng NBI ang kanilang hinanakit sa pamahalaan hindi man direktang tinutukoy si De Lima. Ipinakita ng mga ito ang kanilang suporta kay Rojas na matindi ang paninindigan na umalis sa tanggapang binatikos ng Pangulo dahil hindi mapagkakatiwalaan.
Sumunod sa pagbibitiw ni Rojas si NBI Deputy Director for Administrative Service Edmundo Arugay na matagal na rin namang naninilbihan sa nasabing tanggapan. Hindi kaya napapanahon na para sundan ni De Lima ang hakbang ng mga tagasunod niya na may delicadeza?
o0o
HINDI lang sipag at tiyaga ang puhunan nitong hepe ng Plaza Miranda Police Precinct na si Insp. Rommel Anicete kundi puso at utak kaya maayos ang pamamalakad sa kanyang area of responsibility. Nakabibilib na sa pag-iikot-ikot sa lugar na kinatatayuan ng Simbahan ng Quiapo sa panahon ni Manila Mayor Joseph Estrada ay makikitang malinis na ito at talaga namang maluwag para sa publiko ang pagdaan kumpara noong nakaraang administrasyon.
Tinuruan ng disiplina ni Anicete ang vendors at mga tauhan na inayawan ni Minor Basilica of the Black Nazarene Rector Monsignor Jose Clemente Ignacio dahil inisip niya na walang magiging epekto ito sa mga pasaway na magtitinda na ang nais ay kumita upang kumain ang pamilya nila.
Hindi kinumpsika ni Anicete at mga tauhan nito ang mga paninda ng makukulit na vendors o isinabog sa kalsada tulad ng ginagawa ng naunang hepe ng Plaza Miranda precinct.
Nauunawaan ni Anicete na inutang pa ng mga ito sa 5-6 ang kanilang puhunan kaya hindi niya para pahirapan ang mga ito.



