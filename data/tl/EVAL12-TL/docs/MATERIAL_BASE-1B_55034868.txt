OCACRI ILIGAL ANG OPERATION

NAGULAT ang mga opisyales ng Subic Bay Metropolitan Authority (SBMA) sa mabilis na reaksyon ng Olongapo City Arts & Cultutral Restoration, Inc.(OCACRI) ng pamilya Lorenzana sa isinulat natin kaugnay ng pagisra nito sa makasaysayang Admiral’s Guest House na itinayo ng US Navy sa Subic noong ito ay base nabal pa nila.
Ito Ang Totoo: lumiham kaagad sa SBMA Accounting Dept. ang isang Nida Rojas, accounting representative ng OCACRI na nagsasabing, taliwas sa sinabi nating hindi pa ito nag-ooperate hanggang sa ngayon, Nobyembre 2013 pa raw sila ay bukas na.
Kalakip pa ng liham ni Rojas ang mga “acknowledgement receipts” sa ilang transaksyon, partikular ang isang kasalan noong December 19, 2013 sa halagang P276,400; Valentine’s Day gathering noong February 14, 2014 sa halagang P17,500; at golden wedding anniversary noong March 29, 2014 sa halagang P473,750.
Wala umanong kita sa mga buwan ng Enero, Abril, Mayo at Hunyo, kaya ang kinita ng OCACRI sa loob ng pitong buwan simula ng nagbukas daw ay P747,650.
Dahil hindi naman ito umuupa at may 5% share lang sa kita ang SBMA batay sa kontrata, may mapupuntang P37,383.50 o P5,340 kada buwan para sa mahigit 9,000 sqm. na premyadong ispasyo na kinatitirikan ng ipinalit sa Admiral’s Guest House na hotel at restaurant at nang Tappan Park na kahit park o liwasan ay kwestyonableng nakuha ng OCACRI ni Lorenzana. Kung susumahin, singkuwenta sentimos lang per sqm. ang kita ng SBMA sa transaksyon nito sa OCACRI.
Ito Ang Totoo: marami ang gustong umupa at magbayad ng malaki para sa Admiral’s Guest House pero tinanggihan ng SBMA Board dahil historical nga ang lugar. Pero nang ang OCACRI na pinangungunahan ni Veronica Gordon-Lorenzana ang nag-interes dito ay hindi lang ibinigay ng dating pamunuan ng SBMA kundi hindi pa pinagbabayad ng upa at 5% na lang sa kita ang mapupunta sa SBMA. Ang kondisyon ay ire-restore o ire-rehab ang Admiral’s Guest House pero hindi ito tinupad, bagkus ay giniba ang dating gusali at tinayuan ng gusaling ang disenyo ay ewan.
Ito namang kasalukuyang Board of Directors, sa kabila ng paulit-ulit na kabiguan ng OCACRI na makatupad sa commitment at mag-operate sa takdang panahon ay idinagdag pa ang Tappan Park sa sakop ng kontrata. Nagulat ang mga opisyal ng SBMA sa deklarasyon ng OCACRI na nag-o-operate na ito simula noong Nobyembre 2013 pa dahil hindi nila ito alam at sa record ng SBMA Regulatory Group, wala pang occupancy permit ang OCACRI, ibig-sabihin, hindi pa ito pwedeng mag-operate hanggang hindi nakakapasa sa mga pagsasala ng mga ahensyang may kinalaman tulad ng engineering, sanidad, ecology at iba pa.
Maging ang mga resibo nito sa tatatlong transaksyon sa loob ng pitong buwan ay acknowledgment receipt lamang, ibig-sabihin, hindi approved ng Bureau of Internal Revenue o BIR, isa na namang paglabag kung magkaganun.
Ito Ang Totoo: sa halip na umayos, lalong nalulubog ang OCACRI ni Lorenzana sa palusot nito. Pero ang puno’t dulo talaga ng ating kwento ay ang walang pakundangang paglapastangan sa maituturing na “historical site” na Admiral’s Guest House at Tappan Park na ngayo’y animo gubat sa sukal na nang tangkang linisin ng SBMA Maintenance Dept. ay binoldyak pa sila umano ni Lorenzana dahil ito daw ay kanya at walang dapat makialam.
Ibang klase talaga, ‘di po ba Chairman? Ito namang Philippine Historical Commission ay subok na inutil at walang pakinabang. Ito Ang Totoo!



