
LORD PATAWAD

SA pinakahuling report, pumapalo na sa mahigit 100 ang namatay sa lindol sa Visayas at maaari pa itong lumobo hanggang hindi natatapos ang search operations ng mga awtoridad.
Nakapangingilabot ang lindol na iyon ‘pagkat tila may gustong ipahiwatig at ipaalala ang Maylikha sa ating lahat.
Sa rami ng maaapektuhang gusali, bakit maraming simbahan o tinatawag nating “Tahanan ng Diyos” ang gumuho?
Iniulat ng National Historical Institute (NHI) na tinatayang sampung makasaysayang simbahan ng Katoliko ang winasak ng lindol sa Bohol at Cebu.
Mabuti na lang at nagkataong walang pasok sa mga pampublikong opisina at paaralan dahil sa Eid’l Adha (Feast of Sacrifice ng mga Muslim) kung hindi’y mas marami pa ang namatay.
Sa tuwing may trahedya, sinasabi ng mga lider ng simbahan na tayo’y dapat nang magbalik-loob sa Maylikha at baka tayo ay kanya nang ginigising. Magsipagsimba raw tayo at magdasal para maiadya sa mga disgrasya.
May report na tatlong nagsisimba at nagdarasal sa Our Lady of Light Church sa Loon, Bohol ang namatay nang matabunan ng gumuhong simbahan?
Hindi ba dapat, e, sila’y nakaligtas at nabubuhay pa rin dahil sa sila ay nasa simbahan at nagdarasal sa “Tahanan ng Diyos” nang mangyari ang lindol? Bakit kalunos-lunos ang kanilang naging pagkamatay?
Hindi natin talaga malaman kung ano ang kalooban ng Diyos. ‘Yung tatlong namatay, kung kailan nagdarasal, saka naman namatay. Kahindik-hindik pa.
Sabi nga, bakit kung kailan bumabait ang isang tao, saka kinukuha ni Lord. Baka may gustong ipahiwatig talaga sa atin si LORD. Iginuho niya ang simbahan at idinamay ang tatlong nagsisimba.
Magsigising na raw tayo sabi ng mga lider ng simbahan. Hindi kaya sila ang gustong gisingin ng Maylikha kaya ibinagsak niya ang mga gusaling dalanginan upang iparamdam ang kanyang galit?
Samu’t saring iskandalo ang kinasasangkutan ng simbahan. May mga lider nito na tumatanggap ng payola sa pasugalan kapalit ng hindi pagbatikos sa iligal na gawain. May mga nadadawit sa sex scandal.
May ginagamit ang relihiyon sa politika kapalit ng tulong-pinansiyal mula sa mga kandidato.
Nitong huli, may isang simbahan na grabe pala kung tumanggap ng “pabor” sa utak ng P10-B pork barrel scam.
Kung gustong magdasal at magpahid ng panyo ni Janet Lim-Napoles sa “Itim na Nazareno”, ang imahe pa ang inihahatid sa kanyang bahay ng mga pari samantalang milyon-milyong deboto ang nagbibilad sa araw at naglalakad sa prusisyon nang nakayapak makalapit lamang dito.
Nakasusulasok na rin ang mga nangyayari at patakaran sa simbahan dahil sa pagsamba sa pera at mga diyos-diyosan kung kaya kahindik-hindik ang naging “hampas” sa atin ng Maylikha.
Ang Diyos ay seloso. Ayaw niya nang may kaagaw. Ibigay natin ang panahon na para sa Kanya, hindi ‘yung kung kailan lang tayo dumaranas ng sakuna o trahedya.
Galit na galit Siya sa diyos-diyosan gaya ng pera, materyal at kung ano-ano gaya ng ipinapakita ng maraming lider sa simbahan kaya panahon nang iwaksi ang mga ito.
LORD, PATAWAD. Kami’y makasalanan, makasalanang nilalang.



