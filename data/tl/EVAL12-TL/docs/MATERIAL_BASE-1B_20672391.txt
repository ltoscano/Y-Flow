CEU wawalisin ang Olivarez College By Elech Dawa October 29, 2016
Pakay ng Centro Escolar University na dikdikin ang Olivarez College upang walisin ang first round eliminations sa Universities and Colleges Basketball League sa Olivarez Sports Center sa Parañaque City ngayong araw.
Sasandalan ng CEU Scorpions sina JK Casino at Rodrigue Ebondo para sungkitin ang pang-anim na panalo sa seven-team tournament.
Kinaldag ng CEU ang Bulacan State University, 107-75 noong Huwebes. Nagwagi ang Sea Lions sa huling tatlong laro matapos yumuko sa opening game kontra Bulacan State University.
Maghaharap ang Scorpions at Sea Lions sa alas-dose ng tanghali.
Para kay CEU Coach Yong Garcia, may Orlan Wamar at Samboy de Leon pa siyang ibabandera para dagdagan ang kanilang firepower.
“You can’t assume to be the best in the tournament until it’s over. Besides, Olivarez College is also a strong team,” wika ni Garcia.
Magtatapat sa 2 p.m. ang University of Batangas at Colegio de San Lorenzo.
Nakatanaw ang UB sa kanilang pagtumbok ng unang panalo matapos ang anim na sunod na kabiguan habang ang CDSL Griffins ay may kartang 1-3.



