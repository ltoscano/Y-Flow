
ANG RELIHIYON AT ANG OFW SA ABROAD

KAHIT hindi relihiyoso, kapag napunta aniya sa abroad at nagsosolo na, tanging pananalangin at matibay na pananalig sa Diyos ang siya nilang pinanghahawakan na lamang.
Lalo pa sa mga first timer. Napakaraming naglalaro sa kanilang mga isipan bago pa umalis ng Pilipinas.
Siyempre hindi nila alam kung anong klase ng kultura mayroon ang bansang kanilang pupuntahan. Anong klase ng employer ang aabutan nila? Magtatagal ba sila? Kakayanin kaya nila?
Lahat ng iyan masasagot lamang pagdating niya sa kanyang destinasyon. Ngunit sa kabila ng mga pangambang iyan, lalabas pa rin ang pagiging likas na Pinoy ng isang OFW. Na kahit ano aniya ang mangyari, kakayanin niya at handa siyang magtiis alang-alang sa mga pangarap na nais niyang matupad, alang-alang sa pamilyang pinaglalaanan niya ng kanyang pagtatrabaho sa ibayong-dagat.
Pero sa ating mga Filipino, lalaki o babae man, hindi pa rin maaaring maalis ang kanilang paniniwala at pananampalataya na may isang espiritung persona na totoong gagabay sa kanilang pag-aabroad.
Ang relihiyon ay isang anyo ng pagsamba. Likas sa tao na humanap ng sasambahin. Iyan ang malaking kaibahan ng tao sa hayop. Walang sinasambang dios ang mga hayop, dahil wala nga silang pangangailangan sa usapin ng pagsamba.
Kahit pa sabihing hindi aktibo sa kanyang relihiyon ang isang OFW, may mga nakausap tayong naging mas malapit pa aniya siya sa Diyos pagdating sa abroad. Hindi katulad noong nandito pa siya sa Pilipinas.
Mayroong masigasig na nag-aaral ng Bibliya, nagsaliksik, inalam kung ano nga ba ang talagang itinuturo ng Bibliya at sa bandang huli, inialay ang kanilang mga sarili na paglingkuran ang Diyos na nakilala sa pangalang Jehovah at ang kanyang anak na si JesuKristo na siyang ipinakikilala ng Bibliya, at kung ano nga ba ang daan patungo sa kaligtasan.
Naroroong hihikayatin din niya ang ilang kaibigan at mga kamag-anak na magsaliksik din ng Bibliya at alamin ang katotohanan sa halip na manatili sa ilang relihiyosong tradisyon at ritwal na nakagawian na hindi rin naman nila aniya maunawaan ang ibig-sabihin.
Iyan din ang isang magandang epekto ng pag-aabroad sa ating mga kababayan. Hinahanap nila at napapalapit sila sa ating manlilikha.
Ngunit isang opisyal naman ng ating embahada ang nagsabing nawawalan siya ng relihiyon kapag nadedestino siya sa abroad. Bakit kamo?
Abaâ€™y lahat aniya ng relihiyon iniimbita siya. At obligado naman siyang dumalo dahil ginagamit din nila ang ganoong mga pagkakataon upang makausap ang ating Filipino community. Biro niya, wala siyang sariling relihiyon kapag nasa abroad.



