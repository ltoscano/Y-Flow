OWWA-1 nagbibigay tulong pinansiyal sa mga apektado ng 'Saudi crisis'

SSeptember 07, 2016 Miriam P. Aquino

LUNGSOD NG SAN FERNANDO, Setyembre 6 (PIA) -- Lahat ng mga lehitimong manggagawa sa ibayong-dagat o Overseas Filipino Workers (OFW) na apektado sa kasalukuyang krisis sa Saudi Arabia ay maaari nang mag-claim ng tulong pinansiyal mula sa proyektong Kingdom of Saudi Arabia Relief Assistance Program o KSA-RAP.

 Ayon kay Rhoda Nilda Placida R. Lee, Education at Training Unit Head ng Overseas Workers Welfare Administration-Regional Welfare Office 1 (OWWA-1), sa datos ng kanilang ahensiya noong Agosto 22 ay mayroon nang 647 OFW at kanilang dependents na ang nabigyan ng tulong dito sa rehiyon.

Mula sa 647, may natulungan nang 39 na repatriated OFW at 421 na dependents sa lalawigan ng Pangasinan at 13 OFW at 86 dependents La Union. Isang OFW at 53 dependent naman sa lalawigan ng Ilocos Sur at sa Ilocos Norte ay 25 dependents ngunit wala pang OFW nabayaran o lumapit sa ahensiya maging dito sa lokal o sa abroad man na mula sa naturang probinsiya.

Ayon pa kay Lee, mayroon din silang natulungang dalawang OFW at pitong dependents mula sa karatig-rehiyon o mga hindi mula rehiyon-uno.

Ang naturang datos ay yaon lamang lumapit at natulungan na ng OWWA ngunit hindi pa ito ang kabuuan ng mga apektadong Pinoy sa naturang bansa.

Bilang paglilinaw, tinuran ni Lee na yaon lamang mga lehitimong OFW na may rekord sa OWWA at makakapagsumite ng mga kailangang dokumento ang maaaring maging benepisyaryo ng programa.

Binigyang-diin din niya na dapat ang mga ito ay kabilang sa mga apektadong OFW na nanunungkulan sa siyam na kumpanyang naapektuhan ng krisis sa Saudi Arabia at nagbunga sa pagkakalay-off o pagbabawas ng mga manggagawa kung saan kabilang ang mga Pinoy na manggagawa.

Ang siyam na apektadong mga kumpanya sa Saudi ay ang: Saudi Bin Laden Group of Companies (SBG), Saudi Oger Ltd. (SOL), Mohammad Hameed Al-Bargash & Bros.

Trading and Contruction Co., Mohammed al-Mojil Group (MMG), ALUMCO L.L.C., Rajeh H. Al Merri Contracting and Trading Company, Fawzi Salah – Al Nairani Contracting Company, Arabtec Construction L.L.C., Real Estate Development and Investment Company.

Sa ilalim ng programang KSA-RAP ay makakatanggap ng tulong-pinansiyal ang OFW na nagkakahalaga ng P20,000 at ng karagdagang P6,000 para sa kanilang pamilya o dependent.

Makukuha ito ng OFW kung siya man ay repatriated o nakabalik na ng bansa o maski ito ay namamalagi pa rin sa Saudi. Maari niyang kunin ang P20,000 kung nasa Saudi pa siya at maipapadala naman sa pamilya o dependent nito ang P6,000, pero kung halimbawang nakauwi na ang OFW ay maari niyang i-claim pareho ang kabuuang P26,000 mula sa OWWA dito sa Pinas.

Bunga nito, pinaaalalahanan din ng OWWA ang lahat ng mga Pilipinong kasalukuyang nagtatrabaho na sa ibayong-dagat o maging ang mga naglalayon pa lamang na mag-abroad na siguraduhing lehitimo ang kanilang pangingibang-bansa at magparehistro sa OWWA upang sa gayon ay laging may malalapitan kung ano’t-anuman ang kahihinatnan ng kanilang pangingibang-bansa. (JNPD/MPA/PIA-1, La Union)



