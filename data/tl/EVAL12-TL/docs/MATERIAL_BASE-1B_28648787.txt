BLAKDYAK NATAGPUANG PATAY November 22, 2016
Natagpuang wala ng buhay ang comedian-singer na si Blakdyak sa mismong bahay nito sa Sampaloc, Manila alas-siyete kagabi.
Ayon mismo sa pulisya, ang anak nitong lalaki ang nakakita sa bangkay ng ama dakong alas-siyete ng gabi na nasusukluban ng plastic bag ang buong ulo at nakahubad..
Hindi pa madetermina ng pulisya, habang isinusulat ang balitang ito, kung may foul play pa sa pagkasawi ni Blakdyak na Joseph Formoran Amoto sa tunay na buhay. Maging ang mga kamag-anak nito ay wala pang masabing dahilan ng insidente. Ganunpaman ay patuloy ang pag-iimbestiga ng pulisya. Si Blackdyak ang mang-aawit sa likod ng mga sikat na novelty hits noong dekada 90 na ‘Modelong Charing,’ ‘Noon At Ngayon,’ ‘Papa,’ ‘Goodboy,’ ‘Magic Kapote’ at ‘Asin At Paminta.’ Nakagawa rin ito ng ilang pelikula.
May mga nagsasabi na si Blakdyak ay half Filipino at half Barbadosian. Kasal ito kay Twinkle Estanislao at may apat na anak.
Magugunitang naging laman ng mga pahayagan ang comedian singer noong 2014 nang mahuli ito dahil sa kasong malicious mischief, alarm and scandal at illegal possession of drug paraphernalia sa tinitirahang apartment sa Cubao.
Sa kabila nito ay nagawa pa rin nitong makabawi at ipagpatuloy ang kanyang career.
Laman pa rin siya ng ilang shows at gigs at balitang nakikipagtulungan sa veteran composer na si Lito Camo para sa isang bagong album.



