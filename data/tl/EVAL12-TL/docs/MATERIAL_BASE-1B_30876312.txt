
Biyernes, Agosto 16, 2013

Mano Po o Apir?!

Mano Po! (Mt. 19: 13-15) Sanay na ako na ako ang nagmamano sa matanda. Pero noong naging pari ako ay sila na ang nagmamano sa akin. Hindi talaga ako mapalagay sa ganun. Dapat ako ang magmamano sa kanila. At saka yung matatanda ay gumagamit pa ng po at opo kapag kausap ako. Ang hirap nun. Kala siguro nila ang bait bait ko (he he he). Nung tumagal ay nasanay na din ako. Kahit na ako ay bata (at mukhang bata :P) nagpapamano na rin ako. Hindi dahil sa aking sarili kundi iniisip ko na lang na sa pamamagitan ko ay dumadaloy ang pagbabasbas ni Hesus hindi man ako karapat-dapat… Pero ang hindi ko makakalimutan ay yung isang bata na aking babasbasan. Nung itinaas ko ang aking kamay ay itinaas din niya ang kamay niya…Kaya hayun…Apir ang nangyari! Sabi ni Hesus: “Hwag nyong pigilang lumapit sa akin ang mga bata. Sa mga katulad nga nila ang Kaharian ng Langit.” Ang mga bata ay simbolo ng mga mahihirap at mga dukha (see the earlier post down with the title “Dakz).

Sa maraming beses tayo ay nagiging hadlang para di makalapit kay Hesus ang maraming tao. Tayo pa ang naglalayo sa kanila. Kapag nagiging masamang modelo tayo, kapag nang-aapi tayo, kapag nambibiktima tayo…pinagbabawalan din natin sila na lumapit sa Diyos. Inililigaw pa natin sila. Nawa ay maging instrumento tayo ng paglapit ng ibang tao kay Hesus. Mano po o Apir?!



