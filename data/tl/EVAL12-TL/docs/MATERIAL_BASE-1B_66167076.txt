MABANTOT ANG PASKO NG CANDELARIANO

ITO ang daing ng mga residente ng Malabanan Norte, Candelaria, Quezon dahil sa patuloy na pagbabalewala ng kinauukulan sa kanilang reklamo.
Hanggang ngayon daw kasi, hindi pa inaaksiyunan ni Mayor Bong Maliwanag ang inirereklamo nilang polusyon sa kanilang barangay.
Nakasusulasok, anila, ang baho na nagmumula sa mga toneladang nabubulok na bao at panis na sabaw ng niyog na itinatambak sa kanilang lugar.
Nakapagtataka raw na ayaw kumilos ni Mayor Maliwanag para mahinto ang pagtatapon ng pabrikang Super Star Oil Mill sa Malabanan Norte.
Ayon sa kanila, kasing liwanag ng apelyido ni Mayor Liwanag na binabaluktot ng may-ari ng Star Mill, isang ‘Henry Licup’, ang batas sa kalikasan.
Napakarami na raw nagkasakit, karamihan ay mga bata, dahil ang ginawang tambakan ng basura ng nasabing pabrika ay katabi pa ng eskuwelahan.
Nangangamba sila na baka sa kalaunan ay magdudulot ito ng epidemya na lubhang makaaapekto sa kalusugan ng mga taga-Malabanan Norte.
‘Di nga malayong mangyari na may magbuwis ng buhay kung patuloy na magbibingi-bingihan si mayor sa inirereklamong nasabing polusyon.



