Pagmamano sa matatanda, best practice ng PNP sa Ilocos Sur

April 17, 2016 Ben P. Pacris

BANTAY, Ilocos Sur, April 17 (PIA) – Nanunuuot sa puso at damdamin ng mga naninirahan sa liblib na bayan ng Alilem na nasa kabundukan sa Primera Klaseng Lalawigang ito kung nasisilayan nila ang isang polis na nagsasaludo, ngumingiti, at nagmamano lalo na sa mga matatanda. Kakaibang estilo ang ginagamit ng Philippine National Police (PNP) sa tribal community ng Alilem (hango sa salitang lemlem na ibig sabihin ay heavy rainstorm) na may siam na barangay at 24 sitio sa pamamagitan ng “Salute, Smile, Shake Hands at Bless” para maitaas ang imahen ng Kapolisan sa mga katutubo. Ito ang idiniin ni Senior Insp. Joel Pitok Lagto, hepe ng Polisya sa Alilem, sa naganap na Revalidation ng mga “Best Practices” at accomplishments ng mga municipal police stations noong nakaraang Linggo. Naganap ang revalidation sa pamamagitan ng mga kasapi ng Provincial Advisory Council, kung saan miyembro ang Philippine Information Agency, na pinamumunuan ni Education Superintendent Jorge Reinante at ang Technical Working Group. Sinabi ni Lagto sa panel na binubuo ng multi-sectoral group na epektibo ang kakaibang istratehiyang ito para mapalapit ang mga katutubo sa mga polis at maitaas pa ang respeto nila sa kanila. “Kaya halos 100 porsyento ang trust index na ibinigay sa aming Kapolisan,” idinagdag ng opisyal.. Ayon sa opisyal ng PNP kapag sumasaludo at ngumingiti ang mga polis sa mga katutubo at nakikipagkamay, tumataas ang kanilang respeto sa Kapolisan at lalong naaantig pa ang kanilang puso at damdamin kung nagmamano sila sa mga matatanda. Sinabi niya na sinimulan niya ang” Best Practice” na ito nang siya ang hepe ng Polisya sa makasaysayang bayan ng Cervantes na napakahalaga pa rin ang mga tradisyon ng mga ito kabilang na ang bodong na kung saan nalulutas ang mga suliranin sa barangay.

Dagdag nya, hindi problema ang ipinagbabawal na gamot sa libib na pook na ito dahil disiplinado ang mga katutubo na sinusunod ang utos ng mga elders o lider ng mga tribu. (MCA/BPP/PIA-1/Ilocos Sur)



