KULIGLIG NI MAYOR LIM; RAPE CASE NI MALAPITAN ITINATAGO

MATINDI ang batikos na inabot noon sa atin ni Manila Mayor Fred Lim kaugnay sa kanyang desisyon na ipagbawal ang kuliglig sa mga pangunahing lansangan.
Ang argumento natin noon, kung ipagbabawal talaga ang mga kuliglig, dapat ay sa pamamagitan ng “ordinansa” at hindi sa “executive order” o kapritso lamang ng isang
mayor!
Sa ordinansa, parekoy, ay napag-aaralang mabuti, may mga public hearing at natatalakay kung ano ang maitutulong ng gobyerno sa apektadong mamamayan.
Pero ang asal noon ni Mayor Lim ay sintigas ng bato, sintatag ng semento at singdumi ng isang “Dirty Harry”! Nagbarikada, may mga nakulong, nasaktan, nagutom at lumuha, pero wa-epek kay Lim!
Pero ngayong nararamdaman na ni Lim na matatalo siya sa darating na halalan ay muling sumagi sa kanyang isipan ang mga maralitang magkukuliglig. Sa isip ni Lim, silang mga maralita ang madaling bolahin.
Kaya ang dating ipinahuhuli ni Dirty Harry, ngayon ay pinagbibigyan pa ng mga kuliglig!
Noon kasi, bawal dahil sikmura at kinabukasan ng mahihirap ang nakataya! Pero ngayong ang political career na ni yorme ang naka-salang ay hindi na bawal! Huh!

KUNG gagamitin man sa pulitika o talagang hustisya ang hanap ng isang biktima na itinago sa pangalang Mila, ang punto natin ay kung bakit pilit na itinatago ng RTC at DSWD Caloocan ang record ng kaso.
Limang taon na ang lumipas, walang awa na ginahasa umano ni dating Brgy. Chairman Along Malapitan at tiyuhin nito ang noon ay 16 anyos na si Mila, na sa hindi maipaliwanag na dahilan ay “iniligwak” ng korte ang kaso dahil hindi ito ipinursige ng DSWD.
Ayon kay Atty. Trixie Angeles Cruz, abogado ng biktima, dapat ilabas ang records ng nasabing kaso upang mabusisi kung totoong may milagro!
Kawawa nga naman ang biktima at kasuklam-suklam din ang DSWD kung totoong ginamitan ng impluwensiya!
Sa tanong kung bakit ngayon ito nabusisi habang tumatakbong kongresista si Along Malapitan, marahil ay nararapat lang na maurirat ng mga taga-Caloocan ang uri ng pagkatao ng kanilang magi-ging representative sa kongreso! Malay mo nga naman kung makapagpadala sila roon ng isang rapist o manyakis!
Ito rin ang tamang pagkakataon na malinis ni Along Malapitan ang kanyang pangalan!



