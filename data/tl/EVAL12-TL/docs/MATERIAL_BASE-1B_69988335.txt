
MAKAPAGPATAYO AT MAKAPAGPATAKBO NG EPEKTIBONG WASTEWATER TREATMENT SYSTEM

INATASAN ang mga ahensya ng pamahalaan upang ipatupad ang pangkalahatang programa na may layuning ituon ang isang malawak na anggulo sa suliraning may kaugnayan sa water and wastewater sa mabilis at matinding pagtaas ng nasasakop na serbisyo ng sewerage and sanitation sa buong bansa, ito ay ayon sa kalihim ng Department of Environment and Natural Resources (DENR) Ramon J.P. Paje.
Nang ito ay aprubahan noong June 2012, ang National Sewerage and Septage Management Program (NSSMP), ay nagnanais na paunlarin ang kalidad ng tubig at ang kalusugang pampubliko sa Pilipinas sa darating na taong 2020, ito ay sa pamamagitan ng pagpapaunlad sa kakayahan ng lokal na tagapagpatupad upang makapagpatayo at makapagpatakbo ng epektibong wastewater treatment system.
Ang unang bahagi ng programa para sa konsultasyon, sa mga kinatawan ng Local Government Units (LGUs) at water districts mula sa highly urbanized cities (HUCs) na kasama sa programa ay nakumpleto na kamakailan lamang. Ang susunod na bahagi ay ang aktuwal na pagpapatupad sa programa, na may pangunahing naisin na mapagkalooban nang maayos na sewerage at septage system ang mga lugar na bahagi ng kabayanan upang mapaunti ang hindi magandang epekto ng wastewater discharges.
Naging punong abala kamakailan lamang sa isang pagtitipon, ang Department of Environment and Natural Resources (DENR), at sama-samang nagsidalo ang iba’t ibang national agencies ng pamahalaan na sangkot sa programang pinangunahan ng Department of Public Works and Highways (DPWH), pati ang Department of Health; gayundin ang kinauukulang LGUs; water districts at concessionaires; at ang funding institutions.
Sinabi ni Kalihim Paje na ang naturang pagtitipon ay ginanap upang maisaayos ang iba’t ibang kalagayan ukol sa implementasyon ng NSSMP, na ang pormulasyon ay ipinatutupad sa ilalim ng Republic Act no.9275 o ang Philippine Clean Water Act of 2004.



