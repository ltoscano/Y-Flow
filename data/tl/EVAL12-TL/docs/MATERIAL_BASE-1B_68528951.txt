Pagbubukas ng klase sa Romblon, maayos sa pangkalahatan ayon sa DepEd

June 17, 2016 Dinnes M. Manzo

ROMBLON, Romblon, Hunyo 17 (PIA) --- Ikinagalak ng Department of Education (DepEd) Romblon na maayos sa pangkalahatan at wala gaanong aberya na naitala sa pagsisimula ng unang araw ng klase sa mga pampublikong paaralan sa buong lalawigan. Sinabi ni Rhesty M. Mariño, spokesperson ng DepEd Schools Division Office of Romblon na maayos na nagsimula ang pasukan noong Lunes bagamat may ilang problema silang kinaharap gaya ng mga late enrolees. "Anticipated (inaasahan) na natin ang ganitong sitwasyon, kaya hindi naman siya napakalaking problema para sa amin," pahayag ni Mariño. Naglatag rin aniya ng help desk ang DepEd sa mga paaralan para agad na matugunan ang mga pag-aalala ng mga mag-aaral at masagot ang ilang katanungan ng magulang hinggil sa senior high school. Nagpatupad din ng shifting ng mga klase ang malalaking public high schools sa lalawigan katulad ng Romblon National High School, Looc National High School at Odiongan National High School dahil sa mataas na bilang ng mga estudyante rito. Habang sinusulat ang balitang ito, umaabot na sa 5,057 ang bilang ng mga estudyanteng nagpa-enrol sa Grade 11 o senior high school sa buong lalawigan. Ayon sa tagapagsalita ng DepEd Romblon, inaasahan nilang matatapos ng mas maaga ang konstruksiyon ng mga bagong gusali para sa senior high schools upang maging sapat ang mga silid aralan na gagamitin ng mga ito.(DM/PIA-IVB/Romblon)



