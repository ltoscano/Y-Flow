
IMBESTIGAHAN SI TOLENTINO SA DIAPERS

PINAGSUOT ni MMDA chairman Francis Tolentino ng diapers ang kanyang mga enforcer sa traslacion ng Black Nazarene nitong Biyernes.
Sinasabing may mahigit 2000 ang ipinakalat ni Tolentino na enforcer para umagapay sa mga kababayan nating deboto.
Ginawa ni Tolentino ang gimik na pagsuotin ng diapers ang enforcers dahil sa kakulangan umano ng toilet o portalets sa pinagsagawaan ng traslacion. At para umano hindi na umalis sa kanilang puwesto ang mga enforcer para umihi o dumumi.
Binatikos ng marami si Tolentino sa gimik niyang ito.
Anang mga kritiko, hindi naman sabay-sabay kailangang umalis sa kanilang “place of assignment” ang enforcers sakaling gustong dyuminggel.
Ang ginawa niya ay pagsasayang lamang ng pondo ng MMDA.
Magkano ang halaga ng bawat adult diapers? Magkano ang ginastos na pondo para rito?
Lahat ba ay nagamit o nasayang lang?
Dapat daw itong imbestigahan.
***
Paano nga ba naipapasok ang mga droga, armas at ang granadang sumabog kamakailan sa New Bilibid Prisons (NBP)?
Masyadong mahiwaga itong NBP. Kitang-kita ang paggalaw ng pera ng mga bigtime inmate para patuloy na maisagawa ang kanilang kawalanghiyaan.
Sinasabing droga ang ugat ng nakaraang pagpapasabog ng granada sa maximum security. Nawalan na raw kasi ng kita ang nasa likod ng pagpapasabog.
Hindi ba’t kaya ikinukulong ang sentensyadong kriminal ay upang ipalasap sa kanya ang kawalan ng kalayaan? Kabayaran iyon sa ginawa niyang krimen at pinakamalaking parusa ang pagtanggal sa kanyang malayang pamumuhay.
Pero daig ng mga hinayupak ang buhay ng mga nasa laya.
Mismong sa maximum security ay nakagagawa pa rin sila ng krimen. Ang problemang ito ay dahil sa maling sistema sa piitan. Pulos korap ang namumuno.
May nagpanukalang ibigay muna sa militar ang pagbabantay sa mga preso sa NBP at alisin sa Bureau of Corrections habang hindi naisasaayos ang sistema.
Bakit hindi ito subukan?
Wala sa mga bilanggo ang mga problema kundi sa mga bantay nila.
Kung mga kawatan din at mukhang pera ang mga bantay, wala talagang mangyayari sa ating mga kulungan. KANTO’T SULOK/NATS TABOY



