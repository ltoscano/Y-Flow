Kontra-[g]api at ang Kulturang Kontra-Puntal

ni Mary Joy T. Capistrano

Isang malakas na hampas sa gong ang hudyat ng pagsisimula ng pagtatanghal. Kasabay ng ritmo ang indayog ng mga mananayaw at ang wasiwas ng kanilang mga kamay sa hangin. Maya-maya pa’y bumilis at tila naghahabulan na ang mga nota sa hawak nilang mga instrumento
Isa lamang ito sa mga pagtatanghal ng Kontemporaryong Gamelan Pilipino o Kontra-GaPi (KG), grupong naglalapit sa mga Pilipino sa musika at awit mula sa kalakhan ng Timog-Silangang Asya.
Paghubog
Unang itinatag noong 1989, gumagamit ang KG ng mga tradisyonal na instrumento katulad ng tambol (gongs, drums), gawa sa metal at kahoy na xylophone (timbre, plauta, pito) at iba pang mga instrumentong gawa sa kahoy.
Gumagamit din ang KG ng mga instrumento sa porma ng ideophone (hegalong, kulibet, gitigit, kuitang), aerophones (diwdiw-as, esmi, tonggali, suling) at membranophones (debakan, solibaw, Cordilleran drums).
Tumutukoy ang Kontemporaryo sa salitang KG sa kasalukuyan samantalang mula naman sa salitang Javanese ng mga Indonesia ang “gamelan” na tumutukoy sa grupo ng mga tradisyunal na instrumento.
Naging inspirasyon ni Prop. Pedro R. Abraham sa pagbuo ng KG ang isang pagtatanghal na nilapatan niya ng musika at sayaw mula sa mga kontemporaryong kultura ng bansa. Kaiba umano ito sa pangkaraniwang tugtog dahil pinagsama-sama nito ang mga instrumento ng gamelan na kadalasang hiwa-hiwalay na tinutugtog, ani Espher Ferrer, dating miyembro ng KG.
Nito lamang Agosto 30, isinagawa ng KG sa Hardin ng mga Diwata ang “Pukpukan,” tuloy-tuloy na pagtatanghal sa loob ng isang araw bilang paggunita sa kanilang 24 taon na anibersaryo.
Kumpara sa ibang mga organisasyon sa Unibersidad, hindi kailangang dumaan ng mga aplikante ng KG sa tradisyonal na proseso—sigsheet, tambay hours, final interview at final rites—tibay ng loob ang tanging tiket sa pagiging bahagi ng grupo.
Idinagdag din niya ang pagkakaroon ng malayang porma umano ng awit o pagtugtog ng KG. “Hindi namin kailangang sumunod sa pattern, sapagkat ang porma ng aming awit at sayaw ay collaborative, indigenous, may certain form of authencity, at may pagka-theatrical,” ani Carlito Camahalan, dating miyembro ng KG.
Bukas ang nasabing grupo sa lahat ng indibidwal kahit hindi galing sa Unibersidad basta nais magpakitang-gilas ng kanilang talento at matuto ng kontemporaryong musika.
“KG took in applicants on the assumption that people start out with different aptitudes for music, but eventually anyone can learn how to make and appreciate music; it all starts with the interest and the desire to learn,” ani Lisa Ito, alumna ng KG.
Gayunman, sinasanay sila bilang isang grupo kaya kailangan pa rin nila ng agapay ng isa’t isa, ani Taks Barbi. Gayundin ang kanilang tiyaga sa pagsasanay mula 6 hanggang 9 ng gabi, araw-araw.
Isang bilang
Samantala, sa kabila ng tagumpay ng KG, kapansin-pansin pa rin ang bumababang bilang ng mga estudyanteng sumasali dito at ang kakulangan sa pagpapahalaga sa katutubong musika.
Kaugnay nito, hindi maitatanggi ang labis-labis na pagkahumaling ng mga estudyante sa kanluraning impluwensiya—K-Pop, RNB, habang tila pangkultural na mga programa na lamang ang turing sa tradisyonal na musika at sayaw ng mga Pilipino. Halimbawa, ang pagtatanghal ng mga katutubong sayaw tuwing Buwan ng Wika, o kaya nama’y piyesta.
Sa kabilang banda, gumagawa ng mga bagong paraan ang KG upang madaling tugtugin at sayawin ng mga manonood ang kanilang itinatanghal. Mula man sa tradisyonal na awit o sayaw ang kanilang inspirasyon nilalapatan naman nila ito ng bagong tugtog at choreo, ani Barbin.
Samakatuwid, sinisikap na iangkop ng KG ang kanilang sarili sa nagbabagong panahon. “Sinusubukan lang naming gumawa ng simbolo gaya ng watawat ng Pilipinas na nagpapakita ng dibersidad sa bansa. Ika nga, “unity in diversity and diversity in unity” ang aming pangunahing tunguhin,” paliwanag ni Barbin.
Ayon kay Raymond Williams, nahahati ang kultura sa tatlong kategorya–pangunahing proseso ng kaisipang intelektuwal, at spiritwal; paraan ng pamumuhay ng isang tao at hayop; at ang kahalagahan ng mga gawain, tradisyon at sining ng mga tao.
Kadalasang ginagamit ang huling depinisyon kaya itinuturing ang awit, literatura, pinta, at iskultura na produkto ng kultura.
Itinuturing ng KG ang kultura bilang komunal, kaya naman malayang maging bahagi sa pag-aaral at pagpapayabong nito, sa loob ng isang disiplinadong pamamaraan. Isang halimbawa ang instrumento ng gamelan na ginagamit dati ng lahat ng miyembro ng isang komunidad.
“Pangunahing layunin ng KG ang ipagpatuloy ang kulturang Pilipino sa anyo ng kanilang sayaw at musika,” ani Camahalan. Maipapakita umano ang pagkilala sa kulturang Pilipino sa pagpanatili ng kaalaman o mismong paggamit ng mga instrumento sa kasalukuyan.
Sa ganitong gawi higit na makikilala ang kultura sapagkat hindi ito nakukulong sa iilan lamang. Dito papasok ang kahalagahan ng isang mapagpalayang kultura kung saan may karapatan at kakayahang lumahok ang sinuman sa mga gawain katulad ng pag-awit, pagsayaw at maging pagtugtog.
Ayon kay Barbin, marami sa kanila ang sumasali sa KGsaahil sa pagkilala at pagpapakilala nito sa kultura ng mga Pilipino, hindi lamang sa bansa kundi maging sa labas ng bansa. Sa kabila ng kasikatan ng mga makabagong instrumentong pangmusika, mahalagang pangalagaan at kilalanin ang tradisyunal na mga instrumento bilang paggalang sa katutubong kultura.
Mabilis maka-impluwensiya ang kultura, kaya naman ginagawa itong pangunahing lunsaran ng mga may-ari ng malalaking kompanya o tinatawag na kapitalista, upang kumita ng malaking halaga.
Sa gitna ng perbersyon ng kapitalismo sa pagsalaula at pagbenta sa iba’t ibang katutubong kultura, sinsikap ng KG na payabungin ang mga kulturang ito at ituon, sa maraming pagkakataon, tungo sa mapagpalayang kaisipan at lipunan.
Lawak ng entablado
Sinisikap ng KG na dalhin ang kanilang mga pagtatanghal sa mas malaking sakop ng mga manonood, paliwanag ni Ito.
Sinasalungat din nila ang ideyang nagiging pabrika na lamang umano ng mga manggagawa at tagapahamahala ang Unibersidad at tuwinang napag-iiwanan ang tradisyonal na kultura sa bansa.
Gayunman nagsisilbi pa ring instrumento ang KG sa pagpapa-unawa ng mga problemang karaniwang kinakaharap sa komunidad at ang pagpapakita ng tunay na tunguhin ng sama-samang pagkilos sa labas ng paaralan.
“I remember KG members would participate in the campaign against the UP budget cut and the Erap Resign movement of 2000 by performing during some mass actions,” ani Ito.
Sa pakikilahok sa ilang mga panlipunang gawain nagiging instrumento ang kanilang pagtatanghal upang ipabatid sa kalakhan ng mga manonood ang mga panawagan ukol sa mga isyu ng lipunan na kinakaharap ng iba’t ibang mga sektor—estudyante, magsasaka, manggagawa, kababaihan at marami pang iba.
Samakatuwid bukod sa pagpapakilala sa kultura ng mga Pilipino higit na dapat magsilbing lunsaran ang mga pagtatanghal ng KG upang ipaunawa sa mga mamamayan ang mga isyung pilit na nagkukulong sa lipunan sa kahon ng karahasan.



