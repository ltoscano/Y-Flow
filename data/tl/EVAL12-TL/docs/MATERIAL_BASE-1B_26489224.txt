‘60-30-10’ pinasasagot sa Comelec

Ni Malou Escudero (Pilipino Star Ngayon) | Updated May 26, 2013 - 12:00am

MANILA, Philippines - Ipinauubaya na lamang ng Palasyo sa Commission on Elections (Comelec) ang pagsagot sa isyu ng 60-30-10 voting pattern sa nakaraang senatorial elections kung saan sinasabing sa halos lahat ng lugar sa bansa ay 60 porsiyento ang bumoto sa mga kandidato ng administrasyon, 30 porsiyento sa United Nationalist Alliance (UNA) at 10 porsiyento sa ibang kandidato.
Ayon kay Deputy Presidential Spokesperson Abigail Valte wala sila sa posisyon na sagutin ang nasabing isyu dahil mas may karapatang magpaliwanag ang Comelec.
Nauna rito ilang mambabatas ang nagpahayag ng kahandaan na paimbestigahan ang nasabing pattern na maaari umanong nagamit sa dayaan.
Samantala sa tanong na kung sa 2016 ay may bago ng chairman ang Comelec sinabi ni Valte na hindi rin niya alam at hindi rin niya ito maaring hulaan.
“I do not know. I don’t have my crystal ball with me,” sabi ni Valte.
Nauna na ring binalewala ni Comelec Chairman Sixto Brillantes ang nasabing isyu kahit pa may mga nanawagan na dapat magkaroon ng imbestigasyon.

Sa balak naman ng Buhay partylist na ipa-repeal ang Reproductive Health Law, sinabi ni Valte na karapatan ito ng nasabing grupo at malaya itong maghain ng panukala na magbabasura sa kontrobersiyal na batas.



