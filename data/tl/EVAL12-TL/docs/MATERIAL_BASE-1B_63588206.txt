
Pagpapalawig ng tigil-putukan sa Central Visayas

Komiteng Rehiyon ng Central Bisayas
Partido Komunista sa Pilipinas
Nobyembre 25, 2013

Ipinaaabot ng Komiteng Rehiyon ng Central Visayas ang pagpapalawig ng tigil-putukan sa lahat ng kumand ng mga yunit gerilya, yunit partisano at milisyang bayan sa kanyang saklaw sa Central Visayas para mabigyang dagdag na panahon ang pagpapatuloy ng mga gawaing humanitarian kaugnay ng relief at rehabilitation resulta ng epekto ng lindol noong Oktubre 15 laluna sa Bohol at sa mga nasalanta ng bagyong Yolanda noong Nobyembre 8 laluna sa hilagang bahagi ng Cebu, isla ng Bantayan at isla ng Camotes. Dagdag pa, may mga taong biktima ng lindol sa Bohol na hindi pa nakatanggap ng tulong hanggang sa kasalukuyan.

Magkakabisa ang pagpapalawig ng tigil-putukan hanggang hatinggabi ng Disyembre 24 alinsunod sa deklarasyon ng Komite Sentral ng Partido Komunista ng Pilipinas. Itigil ang mga planong opensibang operasyon ng mga yunt ng BHB. Ipatupad ang modang aktibong depensa sa lahat na armadong rebolusyonaryong pwersa sa Central Visayas laban sa mga atake ng AFP-PNP. Dapat bigyang-prayoridad ng lahat ng rebolusyonaryong pwersa sa rehiyon ang pagbigay ng tulong sa mga biktima ng lindol at ng bagyong Yolanda.

Patuloy na tumutulong ang mga progresibong pwersa na nagbabase sa syudad ng Cebu sa mga operasyong relief at rehabilitasyon hindi lang sa Central Visayas kundi sa iba pang lugar laluna sa Samar-Leyte na bahagi na nakararanas ng matinding pagkasalanta ng bagyong Yolanda. Sa nakaraang dalawang linggo maraming mga evacuees galing sa Samar-Leyte ang nagpunta sa Manila, Cebu at iba pang lugar. Nagpapatuloy pa sa ngayon ang ganitong sitwasyon. Sa pakikiisa sa ibang mamamayan at ahensya, makipagkoordina at makipagtulungan ang mga progresibong pwersa sa pagtanggap ng mga biktima na darating sa Cebu sa pamamagitan ng temporaryong evacuation feeding center. Tulungan sila para muling makaahon sa kanilang kabuhayan o makabalik sa kanilang lugar.

Dapat palakasin ang pag-organisa sa mga biktima ng kalamidad sa saklaw ng Central Visayas. Pakilusin sila para sa kanilang interes, kapakanan at kabuhayan. Resulta sa pagkasalanta sa lindol, dumating na ang mga tulong galing sa mga lokal at internasyunal na relief organizations at ahensya ngunit hanggang ngayon may mga biktima pa sa lindol sa Bohol na hindi nakatanggap nito. Dapat magdemanda ang mamamayang biktima sa dalawang sakuna na ibigay sa kanila ang nararapat na inilalaan para sa kanila. Gumawa ng angkop na aksyong masa para makamit kaagad ang kanilang demanda. Sa pakikiisa sa ibang organisasyon gumawa ng angkop na pamamaraan para mapabilis and pamamahagi ng mga tulong at sa mas organisadong rehabilitasyon at konstruksyon.



