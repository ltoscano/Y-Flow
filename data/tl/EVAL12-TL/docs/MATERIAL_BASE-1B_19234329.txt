Panunumpa ng mga nanalong opisyal sa Bulacan, gaganapin sa pinalaking Capitol Gym

May 30, 2016 Shane F. Velasco

LUNGSOD NG MALOLOS, Mayo 30 (PIA) -- Nakatakdang idaos ang sabayang panunumpa ng mga nanalong opisyal ng Bulacan sa pinalaking Capitol Gym sa ika-30 ng Hunyo. Ayon sa Provincial Engineering Office, 33 milyong piso ang inilaan ng pamahalaang panlalawigan para sa naturang proyekto. Pinahaba ito na ipinantay na sa aktuwal na haba ng gusali ng Kapitolyo. Isinunod din ang disenyo sa naunang nakatayong istraktura ng Bulacan Capitol Gymnasium. Taon 1985 nang unang itayo ang orihinal na istraktura ng noo’y tinatawag na Kabataang Barangay Gym sa panahon ni Gobernador Ignacio Santiago sa tulong ng administrasyon ni noo’y Pangulong Ferdinand Marcos. Kapag natapos ang proyekto, tinatayang kaya na nitong makapaglulan ng dalawa hanggang tatlong libong katao. Kabilang sa mga inaasahang manunumpa rito sa ika-30 ng Hunyo sina Gobernador Wilhelmino Sy-Alvarado at Bise Gobernador Daniel Fernando na kapwa nasa ikatlo at huling termino. Inaasahan din na makikiisa ang mga muling nanalo at mga bagong kasapi ng Sangguniang Panlalawigan. Imbitado rin ang limang kinatawan sa Mababang Kapulungan sa Kongreso ng Bulacan na sina Jose Antonino Sy-Alvarado ng Unang Distrito, Gavini Pancho ng Ikalawang Distrito, Lorna Silverio ng Ikatlong Distrito, Linabelle Ruth Villarica ng Ikaapat na Distrito, at Rida Robes ng lone district ng lungsod ng San Jose Del Monte.

Kasama sin ang mga alkalde, bise alkalde, at konsehal ng 21 bayan at tatlong lungsod. Naging matagumpay ang re-election bid ng 13 alkalde sa Bulacan.

Kabilang na riyan sina Christian Natividad ng lungsod ng Malolos, Leonardo De Leon ng Angat, Patrick Meneses ng Bulakan, Arnel Mendoza ng Bustos, Jessie De Jesus ng Calumpit, RTF Flores ng Donya Remedios Trinidad, Ambrocio Cruz ng Guiguinto, Raulito Manlapaz Sr. ng Hagonoy, Juanito Santiago ng Marilao, Alfredo German ng Norzagaray, Edwin Santos ng Obando, Jocelle Vistan ng Plaridel at Goto Violago ng San Rafael. Sa kabilang banda, may 11 bagong alkalde ang lalawigan. Kabilang sina Ferdie Estrella ng Baliwag, Maria Eleanor Villanueva ng Bocaue, Eladio Gonzales Jr. ng Balagtas, Henry Villarica ng lungsod ng Meycauayan, Tinoy Marquez ng Pandi, Mary Ann Marcos ng Paombong, Yoyoy Pleyto ng Santa Maria, Ivy Mendez Coronel ng San Miguel, Arthur Robes ng lungsod ng San Jose Del Monte, Carla Galvez ng San Ildefonso, at Maritz Ochoa-Montejo ng Pulilan. (CLJD/SFV-PIA 3)



