Pambu-bully ng China vs US spy plane nasa AFP report

Ni Joy Cantos

MANILA, Philippines â€“ Inihayag ng Armed Forces of the Philippines (AFP) na ang ginawang pambu-bully ng China sa US Poseidon 8-A spy plane ay pruweba sa kanilang report hinggil sa tumitinding karahasan ng nasabing bansa sa pinag-aagawang teritoryo sa Spratly Islands (West Philippine Sea).
Sinabi ni AFP Public Affairs Office Chief Lt. Col. Harold Cabunoc, patunay lamang ito na hindi nagsisinungaling ang Pilipinas laban sa mga akusasyon nito sa Beijing na mas lalong nagiging agresibo sa isinasagawang reclamation activities sa WPS.
Ayon kay Cabunoc, nagpapasalamat sila sa ginawa ng US at ngayon ay napatunayan na tumitindi ang pag-aangkin ng China sa teritoryo.
Tiniyak naman ng opisyal na hindi natitinag ang AFP sa ginagawa ng China at ipagpapatuloy ng mga piloto ng Philippine Air Force ang air surveillance patrol upang bigyang proteksyon ang soberenya ng bansa.
Bukod sa Pilipinas, kabilang pa sa mga bansang nag-aagawan sa Spratly Islands ang Brunei, Vietnam, Taiwan, Malaysia at ang China.



