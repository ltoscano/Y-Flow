Nasa dugo ang politika

AKSYON NGAYON Ni Al G. Pedroche (Pilipino Star Ngayon) | Updated May 29, 2014 - 12:00am

SA gitna ng usapin sa paglansag sa tinatawag na political dynasty, isang bagay ang sasagi sa ating isipan: Posible bang buwagin ito? Sa tingin ko ay napakalayo pa rin ng posibilidad.
Tatlumpung taon na ang ating Konstitusyon na nagtatadhana ng probisyon laban sa political dynasty pero hangga ngayon ay walang enabling law para ito’y maipatupad.
Ang tanong, sino ang bubuo ng enabling law? Sino pa eh di mga mambabatas. Pero paanong bubuuin ito ng ating mga tagabalangkas ng batas kung sila ang maaapektuhan?
Sa loob ng tatlong dekada ng ating Konstitusyon, ang usaping ito’y malinaw na iniiwasan ng mga mambabatas. Bakit? Sapagkat ang nakararami sa kanila ay may mga kamaganak na umuukupa rin ng elective positions lalu na sa local level.
Nasa dugo ang politika. Natural na kung may isang politiko sa pamilya malamang na malamang na ang ibang mga miyembro ay mag-ambisyon ding pasukin ang lara-ngang ito.
Umiiral na ang ganyang kalakaran sapul pa ng ma-mulat ang mga Pilipino sa politika kaya tila mahirap alisin sa dugong nananalaytay sa tao ang hilig sa politika.

Hindi naman lahat ng angkan ng mga politiko ay masama. Mayroon ding gumaganap nang maayos sa kanilang tungkuling magsilbi sa bayan. Pero hindi maitatanggi na marami ring political clans ang nagsasamantala. Mayroon nga riyan na ang lugar na pinamumunuan ay itinuturing na nilang kanila at puwede na nilang gawin ang ano mang kanilang maibigan.
Sabi nga ng lumang kasabihan: “Power corrupts and absolute power corrupts absolutely.”
Nakalalasing ang kapangyarihan. Kapag nariyan ka na sa itaas, ayaw mo nang bumitiw at kung may term limit ang tinakbuhan mong posisyon, ihahanda mo na ang iyong mga anak para pumalit sa iyong trono at pagkatapos ng term limit ng iyong anak, balik ka na naman! Paikot-ikot! Wala akong problema riyan basta ang political clan ay mabuti ang layunin. Kaso, hindi lahat ay mabuti dahil mayroon din yaong naglilingkod sa sarili nilang kapritso.



