
PINAS, INUTIL MULI SA KASO NI JEFFREY LAUDE

SA dinami-rami ng mga balitaktakan ukol sa mga kasunduang pinasok ng mahal kong Pinas sa Amerika, lumalabas ang pagiging kaawa-awang kalagayan sa panig ng Pinas.
Kaugnay ito, mga Bro, sa mga krimeng ginagawa ng mga Kano sa mahal kong Pinas.
Halimbawa ang kasong rape kay Nicole ni Lance Cpl. Daniel Smith na naganap sa Olongapo City at ang pagpatay kay Jeffrey Laude sa nasabi ring lungsod nitong mga nagdaang araw lang.
HINDI SAKOP NG PINAS
Simple lang ang ating pag-unawa sa mga probisyon ng Enhanced Defence Cooperation Agreement at Visiting Forces Agreement na pinirmahan ng mga Pinoy at ng Kano.
Lalo na sa mga gawang kriminal ng mga militar ng mga Kano kung naririto sila sa Pinas.
Naroon sa mga tumalsik na laway ni Foreign Affairs Secretary Albert del Rosario nang kunan ito ng reaksyon ng media ukol sa pagpatay ng isang kagawad ng US Marines kay Jeffrey Laude sa Olongapo City.
Anak ng tokwa, bakit sinabi ni Del Rosario na dapat igiit ng pamahalaan na ito ang may sakop o hurisdiksyon sa mga karumal-dumal na krimen na gawa ng mga Kano?
Tanong: malabo ba ito sa EDCA at VFA, Mr. Secretary?
JOSEPH SCOTT PEMBERTON
Kinilala ni Olongapo City Police Director, Sr. Supt. Pedrito Delos Reyes, ang pumatay kay transgender Laude na si US Marine Private 1st Class Joseph Scott Pemberton, batay na rin sa pahayag ng Naval.
Nakadestino si Pemberton sa US Marine Corps 2nd Battalion, 9th Marines sa Camp Lejeune, North Carolina at nakasakay pa rin, habang tinitipa natin ito, sa barkong USS Peleliu.
Kinilala rin ang suspek ni Mark Clarence Gelviro na kasama ni Laude hanggang sa dumating ang mga ito sa nasabing lodge.
Murder ang isasampang kaso ng pulisya laban kay Pemberton.
Sabi ng US embassy, makikipagtulungan sila ng husto para sa kaukulang imbestigasyon.
INILUBLOB SA INIDORO
Linggo nang matagpuang patay si Laude sa Celzone Lodge.
Huli umanong nakitang nag-check in sa room no. 1 si Laude kasama si Pemberton.
Nakalabas ang dila, punit ang tainga at nakatungo sa bowl ng kasilyas ng Celzone Lodge nang matagpuan ang bangkay ni Laude nitong gabi ng linggo.
Hubo’t hubad din si Jeffrey at nabalot lang ng isang kumot ang parteng ibaba ng kanyang katawan at nakitaan ito ng marka ng pananakal sa kanyang leeg.
Paniniwala ng ilang imbestigador, parekoy, sinasakal si Jeffrey habang inilulublob siya sa inidoro hanggang sa ito’y mamatay.
NAGALIT O MAY DISKRIMINASYON
Transgender ang tawag kay Jeffrey dahil naging babae siya mula sa pagiging lalaki.
Hindi man nila sabihin, sinubukan ni Jeffrey ang makipagrelasyon sa lalaki lalo’t itinuring na niya ang kanyang sarili na isang babae.
Sa halip na saya ang dulot nito, kamatayan ang kanyang sinapit at luha para sa kanyang mga kamag-anak, kaibigan at kapitbahay.
Nagalit lang ba si Pemberton makaraang madiskubre nito na hindi tunay at orig na babae si Jeffrey o isa itong warfreak o malakas ang diskriminasyon laban sa mga Pinoy?
Galit naman ang umusbong sa damdamin ng maraming Pinoy.
NICOLE vs SMITH
Sakaling pababain sa barko militar ng Kano ang suspek sa pagpatay kay Laude at hindi siya paaalisin sa Pinas o itakas ng mga Kano, hindi kaya matutulad ang kaso nito sa kasong rape na naganap sa Subic noong 2005?
Sa kasong rape na isinampa ni Nicole laban kay Lance Corporal Daniel Smith, hindi lang siya ni-rape kundi binaboy pa siya nang basta na lang pwersahang pababain siya sa Starex van sa kalsada malapit sa Alava pier sa dating US Naval Base.
Nilitis naman si Smith ng ating hukuman pero hindi ito pinayagang makulong sa kulungan ng Pilipinas kundi sa US embassy.
Nang ipakulong ito ng Makati Regional Trial Court, ang kakapal ng mukha ng ating mga awtoridad na pag-rescue sa kanya at dalhin ito sa dilim ng gabi sa US embassy.
Ganito rin kaya ang magaganap sa kaso ni Laude?
KASUKA-SUKANG MGA KASUNDUAN
Bilang reaksyon nga sa krimen ng isang US Marines kay Laude, akalain ba nating sabihin ni Del Rosario na dapat may hurisdiksyon ang Pinas sa mga karumal-dumal na krimen na gawa ng mga Kano.
Waaaaaaaaat?
Ibig-sabihin, hindi pasasailalim ang mga animal na Kanong rapist at killer sa ating mga hukuman at kulungan at batas na nagsasabing dapat ubusin ng sentensyado ang kanyang parusa sa kulungang Pinoy at ipatapon sila makaraang mapagdusahan nila ang kanilang krimen sa atin?
Sa buhay na karanasan at sa mga kasunduang ito, hindi pumapayag ang mga anak ng tokwang Kano na mapasailalim sa hurisdiksyon ng pamahalaang Pilipinas ang mga kriminal nilang mga opisyal at tauhan.
CONSUELO DE BOBO
Makikipagtulungan umano ang pamahalaang Kano sa mga awtoridad sa Pinas ukol sa kaso nina Pemberton at Laude.
Pero hindi kaya mauulit ang kasaysayan nina Nicole at Smith?
Binaboy ang hustisya sa Pinas kay Smith, lalo na ang pagkukulong sa kanya.
Ganito rin ang gagawin ng mga awtoridad para kay Pemberton? Nasaan ang buong hustisya rito?
Sa pamamagitan ng kasunduang nabanggit, napakasakit isiping nire-rape at pinapatay na ang mga Pinoy, binabastos pa tayo ng mga hinayupak na Kanong ito.
To hell with your criminal people, Uncle Sam.
oOo
Anomang reklamo o puna ay maaaring iparating sa www.remate.ph o i-text sa 09214303333. ULTIMATUM/BENNY ANTIPORDA



