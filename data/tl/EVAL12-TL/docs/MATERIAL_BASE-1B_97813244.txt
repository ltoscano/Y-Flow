52 silid-aralan sa Bulacan na nasira ng Bagyong Lando, kukumpunihin na ng DepEd

April 29, 2016 Shane F. Velasco

LUNGSOD NG MALOLOS, Abril 29 (PIA) -- Naglaan ng 8.9 milyong piso ang Department of Education o DepEd upang makumpuni ang may 52 mga silid-aralan sa Bulacan na pinakamatinding nasira noong kasagsagan ng bagyong Lando nitong nakaraang taon. Sa talang inilabas ni Engr. Gerard Sarabia ng Education Facilities ng Central Office ng DepEd, tatlong mababang paaralan ang makikinabang sa pondo batay sa iniuulat ng Provincial Disaster Risk Reduction Management Office. May halagang 4 milyong piso ang inilaan sa pagkukumpuni ng may 29 na mga silid-aralan sa Malis Elementary School sa bayan ng Guiguinto.

Aabot naman sa 3.2 milyong piso ang pondo para ayusin ang 18 mga silid-aralan sa Inaon Elementary School sa Pulilan habang may limang sirang silid-aralan sa Pinagtulayan Elementary School sa Paombong ang pinondohan ng 1.6 milyong piso.

Ang nasabing mga pondo ay bahagi ng Fiscal Year 2015 Quick Response Fund Batch 3. Target matapos ito sa pagbubukas ng panibagong school year ngayong Hunyo.

(CLJD/SFV-PIA 3)



