Ikatlong SONA ni Aquino, puno ng panlilinlang’

ni Mary Joy Capistrano
Kilos-protesta ang isinalubong ng tinatayang 14,000 miyembro ng iba’t ibang sektor sa ikatlong State of the Nation Address (SONA) ni Pangulong Benigno Aquino III sa Batasang Pambansa noong Hulyo 23.
Salungat sa pag-unlad na ipinagmalaki ng pangulo sa kanyang taunang ulat, iginiit ng mga lumahok sa “SONA ng Bayan” na wala pa ring makabuluhang pagbabago sa kalagayan ng mga mamamayan sa ikalawang taon ng panunungkulan ni Aquino.
“Sumahol pa nga ang kahirapan, gutom, kawalan ng trabaho, kawalan ng pananagutan, at pagyurak sa soberanya ng bansa,” ayon sa Bagong Alyansang Makabayan (Bayan), alyansa ng mga progresibong grupong nagsusulong sa kapakanan ng iba’t ibang sektor.
Kinundena rin ng Bayan ang marahas na dispersal ng tinatayang 6,000 pulis sa hanay ng mga raliyista. Mahigit 90 ang nasugatan sa nasabing engkwentro matapos tangkain ng mga raliyista na lag!!pasan ang barikada ng mga pulis sa bahagi ng Commonwealth Avenue patungong Batasan bandang alas-tres ng hapon.
“We have all the legal grounds to march to Congress. What was illegal that day were the police barricades, the violent dispersal of our ranks, and the arrest and continued detention of [one of] our fellow activist[s],” ani Bayan – National Capital Region (NCR) Secretary General Paulo Quiza.
‘Hindi masaklaw na pag-unlad’
Tampok sa loob ng isa’t kalahating oras na SONA ni Aquino ang pag-unlad umano ng ekonomiya sa porma ng 6.4 bahagdang pagtaas ng gross domestic product, o ang kabuuang halaga ng mga produkto at serbisyo sa bansa, at 44 beses na pagtaas ng Philippine Stock Exchange Index na hindi bababa sa 5,000.
Ipinagmalaki din ng pangulo ang pagdagsa ng mga dayuhang namumuhunan, positibong credit rating ng bansa, at pagpapautang ng gobyerno sa International Monetary Fund ng $1 bilyon noong Hunyo.
Gayunman, walang binanggit na mga konkretong patunay na bumuti ang kalagayan ng mga ordinaryong Pilipino, ani Xandra Liza Bisenio, senior researcher ng IBON Foundation, organisasyong nagsusuri sa kalagayang pang-ekonomiya ng bansa.
Ayon sa huling tala ng IBON noong Abril, 10.9 bahagdan ng lakas-paggawa ng bansa, o 4.5 milyong Pilipino, ang nananatiling walang trabaho. Samantala, 19.4 bahagdan o 7.1 milyong Pilipino ang underemployed na patuloy sa paghahanap ng pangmatagalang trabaho o mas mataas na sahod.
Hindi rin maituturing na pagsigla ng industriya ang sinasabing paglago ng Business Process Outsourcing (BPO) sa Pilipinas dahil mas mababa pa rin ng 40 bahagdan ang sahod sa BPO sa Pilipinas kaysa ibang bansa, ani Bisenio.
“The president first invoked so-called indicators of economic development that are distant from the realities of workers and poor people. When he got into indicators that are close to situation of the people, he used half-truths, committed major omissions, and even refused to comment on the situation of Filipino workers,” ani KMU Chairperson Elmer Labog.
Paglakas ng industriya?
Inihayag din ni Aquino ang paglakas ng mga industriya sa bansa partikular ang agrikultura at pagmimina.
Noong 2010, nag-angkat ang pamahalaan ng dalawang milyong metric tons ng bigas. Ngayong taon, tanging 500,000 na lamang ang aangkating bigas ng pamahalaan, ani Aquino. “Huwag lang po tayong pagsungitan ng panahon … sa susunod na taon ay pwede na tayong mag-export ng bigas,” dagdag ng pangulo.
Pinasubalian naman ng IBON ang pahayag ng pangulo hinggil sa pagluluwas ng bigas ng Pilipinas. Walang katiyakan ang nasabing pahayag dahil World Trade Organization ang nagtatakda ng quota ng maaring iluwas na produkto ng isang bansa, ani Bisenio.
Kaugnay ng repormang agraryo, ihinayag ni Aquino na puspusan ang pagpapatupad ng kanyang administrasyon sa Comprehensive Agrarian Reform Program (CARP) na unang ipinatupad sa ilalim ng kanyang inang si dating Pangulo Corazon Aquino.
Sa kasalukuyan, tinatayang 11.3 bahagdan pa lamang o wala pa sa kalahati ng 961,979 ektaryang lupain na nakatakdang ipamahagi bago matapos ang termino ng pangulo ang naipapamahagi sa mga magsasaka, ayon sa Department of Agrarian Reform.
‘Piling datos’
Samantala, ihinayag rin ni Aquino na napalakas ng kanyang administrasyon ang suporta sa mga batayang serbisyo, kabilang ang edukasyon at kalusugan.
Partikular na binanggit ng pangulo ang 44 porsyentong bahagdang pagtaas sa budget ng state universities and colleges (SUCs), mula P25.8 bilyon ngayong taon tungong P37.1 bilyon sa 2013. Tiniyak din ni Aquino ang pagtugon sa mga kakulangan sa imprastraktura at kagamitan para sa edukasyong primarya bago matapos ang kanyang termino.
“The increase in the budget for SUCs is a direct result of the nationwide clamor against budget cuts in the past two years. While it is indeed a significant increase, we have to emphasize that P37.1 billion is still not enough for the sustainable operations of SUCs,” ani Kabataan Partylist Rep. Raymond Palatino.
Ayon sa Department of Budget and Management, ang P37.1 bilyong pondo ng SUCs sa 2013 ay 68 porsyento lamang ng P54.6 bilyong orihinal na panukalang badyet ng SUCs para sa susunod na taon.
Samantala, nakapag-ambag din umano ang pinaigting pang Pantawid Pamilyang Pilipino Program (4Ps) sa pagpapalawak ng serbisyong pangkalusugan sa bansa, ani Aquino. Pangunahing layunin ng programa ang mapabuti ang kalagayan ng mga benepisaryong pamilya sa pamamagitan ng buwanang tulong pinansyal kapalit ng ilang mga kondisyon gaya ng regular na pagkonsulta sa ospital.
“Pangmatagalan po ang impact ng [4Ps]. [N]gayon pa lang, maganda na ang ipinapakita ng numero: may 1,672,977 na mga inang regular nang nagpapacheck-up, 1,672,814 na mga batang napabakunahan laban sa diarrhea, polio, tigdas, at iba pa, [at] 4.57 million na estudyanteng hindi na napipilitang mag-absent dahil sa kahirapan,” ani Aquino.
Hindi masosolusyunan ang kahirapan sa pamamagitan ng pamimigay lamang ng pera sa mga mahihirap na pamilya sa ilalim ng 4Ps, ani Bisenio. Paliwanag niya, dalawang milyong benepisaryo ng 4Ps ang nakatakdang magtapos sa programa sa 2013 ngunit walang katiyakan kung maiaahon sila nang tuluyan sa kahirapan o magbabago ang kalagayan ng kanilang pamumuhay.
Sa SONA ng pangulo, hindi nabanggit ang ilan sa mga pangunahing isyu kabilang ang pagpasa sa Freedom of Information (FOI) Bill at ang patuloy na paglabag sa mga karapang pantao sa ilalim ni Aquino.
Una nang inihain sa Kongreso ang FOI noong 2010 ngunit hindi ito naipasa sa Kamara matapos hindi sumipot ang karamihan sa mga mambabatas sa ikatlo at pinal na pagbasa ng panukalang batas.
“With two years of presidency and three SONAs, Aquino has only peddled lies on the human rights situation in the Philippines. He has been, in fact, inflicting terror and violence against the Filipino people,” ayon sa Karapatan, grupong nagsusulong ng karapatang pantao sa bansa.
Sa tala ng Karapatan, may 99 na kaso na ng pulitikal na pamamaslang, 107 pulititikal na pagkakabilanggo at 231 ilegal na pagdukot at pag-aresto na ang naitala sa ilalim ng panunungkulan ni Aquino.
“Aquino’s third SONA is designed to deceive the people that there is change, growth and development under his administration. However, it is important to point out that Aquino used old statistics, omitted some facts and failed to discuss substantial reforms needed by the country,” ani UP Student Regent Cleve Kevin Robert Arguelles. ●



