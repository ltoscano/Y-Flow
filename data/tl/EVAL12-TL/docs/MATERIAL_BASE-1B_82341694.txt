GM Frayna na-deny sa US By Ramil Cruz November 25, 2016
Matapos nina Grandmasters Eugene Torre at Rogelio Antonio, Jr. sa Czech Republic, dinenay din ng visa niya si Woman GM Janelle Mae Frayna ng United States Embassy naman kaya hindi na makakalahok sa tatlong torneo sa Amerika
Hindi nakatulak sina Torre at Antonio sa 26th World Senior Chess Championships (50+ and 65+ Open-men and women) 2016 sa Marianske Lazne, West Bohemia, Czech Republic nung Nov. 1 dahil napagkaitan ng visa.
Batid nina National Chess Federation of the Philippines executive director GM Jayson Gonzales at Frayna na ang dahilan ay sa kagagawan ng isang woodpusher na nagpakilalang national player kahit hindi naman, na kumuha ng visa na ginamit sa pagti-TNT roon. “We were so saddened with this fiasco,” iiling-iling na lang na komento ni Gonzales. “Maybe someone went to (the) US but did not come back, worst is that he or they used the chess federation and we were affected by this kind of treatment.”
Hindi kinumpirma nina Gonzales at Frayna kung sino ang tinutukoy.
Isang Psychology cum laude candidate sa FEU at naging unang WGM ng bansa nung Setyembre sa Azerbaijan, makikipagpigaan sana ng utak ang 20-anyos at tubong Albay na si Frayna simula sa Philadelphia Open sa Nov. 24-30 kasunod ang sa New York at Nevada Opens.
“Nakakapanghinayang ang pagkakataon at sayang din ang panahon. Parang natapakan pa ang pagkatao ko dahil sa mga sinabi sa akin,” laylay-balikat na wika ni Frayna.



