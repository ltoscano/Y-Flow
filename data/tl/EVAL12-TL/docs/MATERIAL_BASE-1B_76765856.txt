Transsexual, Best Actor sa 9th Cinemalaya; Vilma Santos, Best Actress

by Boy Villasanta
August 9, 2013

Hindi lang naman ngayong milenyo o sa henerasyong ito may nananalong bading sa mga timpalak pagalingan sa pag-arte dahil noon pa man ay meron na tulad noong 1980 kung saan nagwagi si Bernardo C. Bernardo ng Best Actor sa prestihiyosong Gawad Urian ng Manunuri ng Pelikulang Pilipino para sa pelikulang “City After Dark,” ang dating “Manila By Night” ng Regal Films sa direksyon ni Ishmael Bernal.
Kahit mga baklang director, manunulat, tekniko at mga manlilikha sa pelikula ay madalas mag-uwi ng karangalan sa iba’t ibang award-giving body.
May aktor na pinaghihinalaang binabae na mahuhusay umarte at nagkamit na rin ng mga parangal kundi man pangaral.
May mga nagpapakalalaking bituin na pinagkalooban na rin ng award na Best Actor kaya hindi na bago ang ganitong mga karangalan para sa mga ikatlong lahi ni Adan.

Bago lang ang pagwawagi ng baklang operada sa sex o kung tagurian sa politically correct na paglalarawan ay transgender o transsexual tulad ni Mimi Juareza dahil matindi ang pagsuri at pagkilatis sa pagpapakapormal at pagpapakaopisyal na pagtanggap sa mga bakla sa lipunang ito.
Nataon pa na kontrobersyal ang Reproductive Health Law at ang pagpapatupad nito na nagpapamalas ng wastong pagtingin sa kalayaan sa sekswal na mga pananaw o opisyo at ang makabuluhan o napapanahong diskusyon tungkol sa same-sex marriage o pagpapakasama o pagsasamang legal ng dalawang tao na pareho ang kasarian.
Nataon din ang pananalo ni Mimi ng Best Actor sa ikasiyam na Cinemalaya Independent Film Festival ng Cultural Center of the Philippines para sa pelikulang “Quick Change” sa direksyon ni Eduardo Roy, Jr. sa mga maalingasngas at mapangahas na pahayag ni Pope Francis sa pagkalinga at pagtanggap sa mga bakla sa ordinaryong agos ng buhay sa lipunan sa buong mundo.
Ayon kay Juareza sa kanyang talumpati matapos niyang tanggapin ang kanyang tropeyo ng karangalan mula sa pagpapahayag ng aktres na si Suzette Ranillo, ang kanyang parangal ay handog niya sa kanyang mga kabaro at sa komunidad ng mga LGBT o Lesbian, Gay, Bisexual at Transgender.
Sinabi ni Mimi, na naka-gown na kulay bughaw na umaalun-alon at nakakolorete’s nakaayos ang buhok, na ng hapon bago ang gabi ng parangal ay nagtatawagan at nagti-text sa kanya ang mga kaibigan niya na hindi makapasok sa mga sinehang pinagtatanghalan ng obra dahil ubos na ang mga tiket.
Maluha-luha si Juareza sa kanyang tagumpay ng gabing ‘yon at para siyang nanalong Miss Gay Philippines o Miss Gay World dahil hindi rin siya agad makapagsalita pero nang mag-umpisang magbukas ng kanyang bibig ay napakarami niyang nasabi.

Pero may nakalimutan si Mimi sa kanyang acceptance speech at ito ay ang kanyang mga magulang.
“Sorry, nakalimutan kong batiin at pasalamatan ang mga magulang ko. Na-tense kasi ako sa nangyari,” pahayag ni Juareza sa eksklusibong panayam sa kanya sa tagiliran ng bulwagan ng Main Theater o Tanghalang Nicanor Abelardo ng Sentrong Pangkultura ng Pilipinas.
“First ko po ito sa pelikula,” sabi ni Mimi.
“Wala pa naman pong kasunod na offer sa pelikula,” wika ni Juareza na paborito na talaga ng mga nakapanood sa kanya sa pelikula kaya hinulaan nilang siya ang magwawagi ng parangal sa New Breed category.
“Nagpapasalamat po ako kay Direk Eduardo Roy sa pagbibigay ng pansin sa aming daigdig,” pahayag ni Mimi sa publiko.
Kasama nga pala ni Juareza sa obrang ito ang kapatid ni Marissa Delgado na si Shula Luna.
Alam ba ninyong sangkaterbang transgender at transvestite ang isinama ni Eduardo sa kanyang pelikula?

Hindi lang ang “Quick Change” ang nag-umapaw sa bakla kundi pati na ang pelikulang “Porno” ni Adolf Alix, Jr. na kahit walang napanalunan sa awards night ay nagpakita naman ng liberalisasyon ng kabaklaan sa bansang ito.
Papel ng isang lalaki at baklang operada sa kanyang sex organ para maging diwa at katawan ng babae ang taglay ni Angel Aquino.
Ayon kay Armand Reyes, ang katulong na direktor ni Adolf sa proyekto, talagang ipinakita ang inoperang sex organ ng karakter ni Angel pero ‘yon naman ani Armand ay double ng aktres.
Pumuna naman ang beteranang peryodistang pampelikula na si Bibsy Carballo na bakit hindi na lang tunay na bading na operada sa sex organ ang kinuha ni Alix, Jr. para gawing bida.
Una nga raw, ayon kay Reyes, ay inialok na kay BB Gandanghari ang papel pero hindi ito pumuwede kaya sa mga transsexual ipinagkaloob ang mga papel ng mga bading na nagpalagay ng maseselang parte ng isang babae.

Tunay namang babae ang Best Actress sa 2013 Cinemalaya sa katauhan ni Vilma Santos para sa likhang-sining na “Ekstra” ng Cinemalaya at Quantum Films.
Naiuwi nina Atty. Joji Alonso at ng direktor ng pelikula na si Jeffrey Jeturian ang tropeyo ni Vilma dahil wala sa gabi ng parangal ang aktres.
Naniniwala talaga kaming walang kumalat na leakage sa mga panalo ng ika-9 na Cinemalaya dahil kahit ang mga Vilmanians na sumugod sa CCP ay walang kaalam-alam sa mangyayari hindi tulad sa ibang awards body na may nakakalusot na tip kung sino ang mga magwawagi.
Sinorpresa talaga ng Cinemalaya ang lahat.
Wala nga kayang mabingwit na klu si Santos at ang malalapit sa kanya para maiparating na siya ay talo o panalo kaya tumigil na lang siya ng bahay at nagpahinga?
Gayunman, nandoon si Jojo Lim, ang pangulo ng lahat ng mga Vilmanians sa buong mundo para suportahan ang laban ng kanilang idolo.
Nasa isang sulok sila ng bulwagan at tili nang tili, hiyaw nang hiyaw pag nababanggit ang pangalan ni Ate Vi o kaya naman ay ang pamagat ng kanyang pelikula.

Dumating si Gretchen Barretto hindi lang dahil siya ang mahal sa buhay ng padrino ng Cinemalaya na si Antonio Cojuangco, kilala rin sa tawag na Tony BoyConjuangco kundi bilang bida sa pelikulang “The Diplomat Hotel” na idinirek ni Christopher Ad. Castillo, anak ng namayapang alagad ng sining sa showbiz na si Celso Ad. Castillo.
Magkatabi sa upuan sina Gretchen at Tony Boy.
Gayunman, nabigo si Barretto na mapanalunan ang Pinakamahusay na Aktres sa New Breed category.
Hindi rin siya ginawa man lang presentor sa pagbasa ng mga cue card tulad rin ni Chanel Latorre ng “The Diplomat Hotel” at Babagwa na nilikha naman ni Jason Paul Laxamana na itinengga sa kanyang upuan sa isang sulok ng teatro.
Sayang naman.
Bakit kaya hindi ginawang presenters sina Greta at Chanel samantalang ang daming aktor at aktres na presentor na nakopo ang pagbasa ng resulta ng bawat kategorya?

Sa Directors Showcase, Best Supporting Actor si TJ Trinidad para sa “Sana Dati” na nagbigay rin ng Best Director at Best Film para kay Jerrold Tarog.
Walang Best Actor na nanalo sa kategorya.
Nakakaloka, di ba?
Special Jury Prize, Audience Choice at Network for the Promotion of Asian Cinema o NETPAC ang “Ekstra.”
Ang “Sana Dati” kung saan mga bida sina Lovi Poe, Paulo Avelino, Benjamin Alves, Liezl Batucan, Carla Martinez, Noni Buencamino, Jinggoy Alonzo at Ria Garcia ay nagwagi rin ng Best Sound, Best Original Musical Score, Best Editing, Best Production Design, Best Cinematography, Best Film at Best Direction.
Sa New Breed category naman, Best Actress si Irma Adlawan at Best Supporting Actress si Jazmine Curtis-Smith para sa “Transit” na nagwagi rin ng Best Original Musical Score, Best Cinematography, Special Citation for Ensemble Acting, Best Film, Best Editing, Best Director para kay Hannah Espia at Special Jury Prize.
Best Supporting Actor si Joey Paras para sa “Babagwa.”
Best Sound, Best Screenplay at Special Jury Award rin ang “Quick Change.”
Best Production Design naman ang “Rekorder” ni Mikhail Red.
Samantala, sa Short Film category, Audience Choice at Special Jury Prize ang “Taya” ni Adi Bontuyan, Best Screenplay at Special Citation ang “Sa Wakas” ni Nica Santiago samantalang Best Director ang “Onang” para kay JE Tiglao at Best Film naman ang “My Houseband’s Wife” ni Paulo O’Hara.



