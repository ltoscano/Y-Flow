Rebolusyon sa Imahinasyon

ni Patrick Alzona

Mistulang sumiklab ang makasaysayang himagsikan sa Academic Oval sa UP Diliman.
Naglipana ang mga imahen ng mga lalaking nakasuot ng puting kamisa chino at may pulang telang nakabalabal sa leeg, mapangahas na tinuturo ang hawak na bolo sa malayong himpapawid. Sila ang mga magigiting na anak ng bayan—ang mga katipunero.
Sa gitna ng samu’t saring mga imahen, tumampok pa rin ang isang ginoo. Kagalang-galang ang kaniyang mukha, ngunit taal ang pagka-tiim-bagang, mamamalas ang tanyag na tikas at titig na halos lumagos sa kaluluwa—ang tinaguriang ama ng himagsikang Pilipino, si Andres Bonifacio.
Naglipana rin ang samu’t saring interpretasyon ng isang salitang tila iniilagan nang talakayin sa ating lipunan—ang Rebolusyon.
Guniguning Bayani
Ang salitang rebolusyon ay halaw sa wikang Latin na revolutio, na ibig sabihin ay pag-inog o pagbuwelta, isang pagbabago sa anumang relasyon sa isang istruktura, konseptwal man o materyal.
Bilang bahagi ng ika-150 kaarawan ni Bonifacio, tinangka ng proyektong “Revolution” ng Center for Art, New Ventures and Sustainable Development (CANVAS) ang pagdalumat at pagbibigay-pugay sa imahen ng rebolusyon at sa kaniyang Supremo. Nagbunga ito ng mga sanga-sangang mga interpretasyon.
Sa isang banda, naroon ang tradisyunal na imahen ng mga katipunero, magiting na lumulusob sa napipintong digmaan, nakasigaw, at handang iunday ang tagak.
Sa kabila, pilit namang inilulugar ang Supremo sa kasalukuyang panahon. Hawak ang kaniyang piko at pala habang nakapatong ang puting kamisa chino sa leeg, mistulang isang pagal na obrero ang Supremo.
Binihisan din siya bilang street gangster, suot ang isang free size shirt, low-cut maong at kicks na kulay-watawat ng Pilipinas, at nagsilbing “bling-bling” ang agimat. Hinaraya rin ang posibilidad ng isang matandang Bonifacio, mistulang palaban pa rin kahit hukluban na.
Hinalaw din si Bonifacio bilang kalabaw, simbolo umano ng kasipagan sa pagpundar ng rebolusyon, at bilang isang OFW na tinaguriang mga bagong bayani ng ating henerasyon.
Ngunit sa lahat ng mga itinaguyod na mga interpretasyon sa Supremo at sa rebolusyon, nagkulang pa rin ang mga ito sa esensyal nitong katwiran—ang rebolusyonaryong diwa. Lumawak man ang interpretasyon, nakulong ito sa diwa na mistulang palaban ngunit maingat at nangingimi sa pagsulong ng anti-kolonyal na pagkilos.
Sabihin mang maantig ang saloobin ng mga nakakita nito, higit pa sa intensyong magparamdam ng ahitasyon, saan marapat iturol ang saloobing ito lalo pa’t ang inaakala nating rebolusyong Pilipino ay tapos na?
Sa maluwag na paggamit ng salitang rebolusyon, nahihigop ang lahat ng ito sa isang ‘di mawaring sakuna, at imbis na buhayin ang diwa ay lalo itong nakikitil dahil sa lihis na paggagap sa papel ng rebolusyon sa kasaysayang Pilipino.
Hindi ngayon maiwas sa ating isipan ang isang tanong: Ito ba ang rebolusyong hinahangad natin?
Sa Gunitang Sakbibi ng Linlang
Naglulunoy ang kasaysayang Pilipino sa isang alimpuyo ng ligalig. Sumulpot ang mga naggigiit at nagsasawata sa kahalagahan ng isang rebolusyon, mayroong pinahahalagahan ang kontribusyon ng mga bayani, at mayroong mga nagsisiwalat ng ‘mga di maiiwasang kontrobersya.
Ngunit ang lahat ng ito’y sadyang pinalabnaw upang hindi tayo makapulot ng isang partikular na aral. Ang mga kaalamang itinuro sa atin noon pa man ay nagsilbing lason na dumadaloy sa ating isipan hanggang ngayon.
Hindi alintana na ang itinuturong kasaysayan sa atin ay batbat ng mga kahinaan. Sadyang ipinakita ang rebolusyong Pilipino bilang isang katakot-takot na pangyayari, at sa halip ay sadyang pinagpitagan ang tinaguriang pambansang bayani ng mga Pilipino—si Jose Rizal.
Sa “Veneration Without Understanding” ni Renato Constantino, tinalunton niya ang mga dahilan ng pagkadakila ni Rizal. Sa pagbubuod ng kaniyang paliwanag, si Rizal ang pinakaakmang personahe upang mapanatili ang kolonyal na kaayusan ng lipunang Pilipino dahil hindi niya kailanman isinulong at sinuportahan ang madugong rebolusyong Pilipino.
Matatandaan si Rizal bilang taglay ang mga katangiang ito: isang ilustrado, repormista, hindi ikinampanya ang independensiya at bagkus ikinampanya ang patas na karapatan sa mga kolonisador, taliwas sa mga isinulong ng ibang mga militante at radikal na bayani tulad ni Bonifacio.
Dagdag pa, ang pagkakaluklok ni Rizal bilang pambansang bayani ay batay sa interbensyon ng Estados Unidos, sandig sa proklamasyon ni General Howard Taft sa Philippine Commision noong 1901. Upang malupig ang rebolusyonaryong diwa, binigyan tayo ng isang maamong pambansang bayani kung saan “marapat” nating ihulma ang kaisipan natin.
Nakabuo ngayon ang mga mananakop ng mainam na bitag upang lalong mabiyak ang pagkakaisa ng sambayanang Pilipino. Dahil dito, nahantong tayo sa isang kultura ng pagpili kung sino ang mas pinapaboran na bayani at ang taglay nilang katangian, si Rizal o Bonifacio?
Bagaman sa katunayan, naging biktima ang mga bayani natin sa minanipulang kasaysayan ng mga kolonisador, ang mga dalisay na hinagap at layuning kanilang isinulong ay pinagbangga bilang resulta nito. Nang tinanggap natin iyon bilang katotohanan, maski ang mga sarili natin ay naging biktima na rin.
Pagkatimawa ng mga Alipin
Tuluyan tayong nabihag sa isang kolonyal na kaisipan. Kahit ang mga inaakala nating “bagong” imahen ng rebolusyon ay sintomas pa rin ng kolonyal nating kaisipan. Resulta ito ng matagumpay na pagbigo ng mga kolonisador sa rebolusyong Pilipino. Ang mga taunang komemorasyon ng mga bayaning hinubog sa malabnaw na kasaysayan ang nagsisilbing pananda nito.
Sa halip na matukoy ang kaaway ng sambayanan at ang pundamental na suliranin ng lipunang Pilipino, naiwan tayong watak-watak at hindi mapagkaisa. Kung gayon, kinakailangan ng isang mariing pagtasa sa kasaysayan upang makabuo ng isang tunay na kamalayang Pilipino. Ang kamalayang Pilipino sa gayon ang magsisilbing mitsa ng rebolusyonaryong diwa.
Kung ang mga mananakop pa rin ang may kapangyarihan upang pagpasiyahan ang tadhana ng ating bansa, ang pagmulat at pagsulong muli ng isang anti-kolonyal at tunay na makabayang kilusan ay isang mariing pangangailangan upang baguhin ang kasaysayan. Lilitaw din ang mga makabagong bayani ng ating henerasyon, sa paglaban kasama ang sambayanang Pilipino.
Sa dulo nitong lahat, malinaw na hindi pa tapos ang rebolusyong ipinundar nila Bonifacio. Ang mga alaala nila ay pananda sa mga tanikalang naglulupig sa tinubuang lupa. Sa bawat pagkumpuni ng nasira nating kasaysayan ay magsisilbi itong tabak na magtatarak sa katapusan ng diwang kolonyal, at susulong isang hakbang tungo sa tunay na kalayaan.



