CARGO MOVERS ANG REYNA! By Robin Mendoza August 18, 2016
Ang selebrasyon sa UAAP, umabot hanggang sa Philippine Superliga.
Ipinagdiinan ng F2 Logistics ang dugong kampeon nang kalusin sa makalaglag-silyang four sets ang Foton 18-25, 25-28, 25-21, 25-19 para sikwatin ang titulo ng All-Filipino Conference sa FilOil Flying V Center sa San Juan kagabi.
Naunahan sa first set ang Cargo Movers, pero hindi nagpasindak ang core ng UAAP champion De La Salle U nang tuhugin ang sumunod na tatlong sets. Ang team ng F2 Logistics sa Superliga ay binubuo halos ng mga astig na Lady Spikers na sumipa sa Ateneo sa championship sa collegiate league.
Rumatsada ng 13-5 scoring run ang F2 para basagin ang 10-10 deadlock at lumayo sa 23-15 sa second set, at nang makuha ang ritmo ay hindi na bumitaw.
Natapos ang laro at ang nasagad na best-of-three series nang pumasok ang service ace ni Mika Reyes.
Nag-deliver si Ara Galang ng 12 points, may 11 si Kim Dy at 10 pa kay Aby Marano para sa Cargo Movers.
Inari ng F2 Logistics ang opener ng series sa five sets 25-20, 25-14, 9-25, 20-25, 15-10, pero rumesbak ang Foton sa Game 2 18-25, 25-17, 25-22, 25-18 para humirit ng winner-take-all sa finals ng inter-club tournament na suportado ng KLab Cyscorpions, Mikasa, Mueller, Asics at official broadcast partner TV5.
Binalikat ng 20 points ni Jaja Santiago ang Tornadoes, nagdagdag ng 12 si Cherry Rondina pero wala nang ibang kakampi na nakaayuda ng double figures.
Unang titulo rin ito ni Cargo Movers head coach Ramil de Jesus sa Superliga matapos mabigo nang hawakan ang Generika sa 2014 Grand Prix at Shopinas.com sa All-Filipino nitong 2015. Sa ikatlong subok, hindi nabigo si De Jesus.



