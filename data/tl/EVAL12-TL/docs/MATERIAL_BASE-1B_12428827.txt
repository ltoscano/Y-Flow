LAKERS TUPI SA WARRIORS
October 17, 2016
LAS VEGAS — Nagpakitang-gilas sina Klay Thompson at Kevin Durant nang padapain ng Golden State Warriors ang Los Angeles Lakers, 112-107, kahapon (Manila time) sa kanilang unang laro laban sa dating assistant coach na si Luke Walton, na ngayo’y head coach ng Lakers.
Kumamada si Thompson ng 9 for 13 at tumapos na may 24 points, habang si Durant ay may 7 for 11 at nag-ambag ng 17 points.
Nagsumite naman si Steph Curry ng 14 points at nagdagdag pa si Patrick McCaw ng 13 sa Warriors na itinatak ang ikaapat na panalo sa limang preseason games. Hindi lumaro sina Draymond Green ay Andre Igoudala.
Nanguna naman sa panig ng Lakers si Nick Young na may 17 points (off the bench), habang si Jordan Clarkson, na starter sa laro ay nagsumite ng 15 points.
Nalasap ng Lakers, lumarong wala si Metta World Peace, ang ikaapat nitong talo sa anim na laro.
Samantala, sa iba pang preseason games, tinalo ng Chicago Bulls ang Milwaukee Bucks, 197-86. Habang wagi naman ang Memphis Grizzlies kontra Houston Rockets, 134-125. At ang Boston Celtics ay nanaig laban sa New York Knicks, 119-107.



