
TAKOT SI SEN. DRILON KUNG MAGDADALDAL SI NAPOLES

KAUGNAY sa bilyones mula sa pork barrel na kinulimbat nina Janet Lim-Napoles at ng kanyang kasabwat na mga mambabatas ay nagsasagawa ngayon ng preliminary Investigation ang Ombudsman hinggil sa kriminal at administratibong usapin upang alamin kung paano pananagutin ang mga salarin.
Ang Senado naman ay nagsasagawa rin ng imbestigasyon para suriin kung anong mga batas ang dapat ipasa o baguhin upang hindi na maulit (kuno) ang ganitong uri ng pangungulimbat sa kaban ng bayan.
Sa nasabing usapin, ang Senado at Ombudsman ay hindi maaaring pumigil, magdikta o makialam sa isa’t isa.
In short, anomang hakbang ng Ombudsman ay hindi makaaapekto sa trabaho ng Senado dahil alam ng mga senador (dapat) ang kanilang tungkulin.
Kalokohan din kung ikatwiran ng Senado na ang isang bagay ay hindi nila maaaring gawin dahil makaaapekto sa ginagawa ng Ombudsman dahil alam ng mga alipores ni Ombudsman Conchita Carpio Morales kung ano ang dapat nilang gawin!
Kaya maliwanag, parekoy, na ginagago lang tayo ni Senate President Franklin Drilon sa katwiran niyang hindi maaaring ipatawag ng Senado si Janet Napoles dahil makaaapekto umano ito sa isinasagawang imbestigasyon ng Ombudsman!
Ilang usapin na ba ang inimbestigahan ng Senado kahit may nakabinbin pang imbestigasyon sa Ombudsman kaugnay nito?
Natatandaan pa ba ninyo ang mag-asawang Gen. Ligot?
Katunayan may mga usapin pa nga na tinalakay ng Senado at inimbitahan ang mga sangkot kahit pa may kasalukuyang kaso sa mga korte at/o Supreme Court!
Natatandaan pa ba ninyo ang paggisa ng Senado kay Maj. Gen. Carlos Garcia?
Duda si parekoy sa tunay na dahilan ni Sen. Drilon kung bakit ayaw niyang gisahin ng Senado si Napoles.
Posibleng natatakot si baboy, este, si Drilon na kung isambulat ni Napoles ang buong kababuyan ay baka mabunyag na isa pala si Drilon sa namantikaan!
Malay natin kung totohanin nga ni Napoles ang banta ng kanyang abogada na kung masyado nang idiin ay baka mapilitang kumanta ang kanyang kliyente!
Malay natin kung iba ang magiging sagot ni Napoles kaysa sa paliwanag ni Drilon kaugnay sa nagkalat na larawan nina Drilon at Napoles!
Malay natin kung kumpirmahin ni Napoles na si Sen. Franklin Drilon nga ang ipinaukit niyang pangalan sa isang mamahaling “ballpen” na iniregalo sa isang baboy na senador!
Ano nga ba ang pangalan noong tangnang “ballpen” na nagkakahalaga ng P60K na ibinigay ni Napoles kay senador?
Ang mahal ng lintek, mantikang baboy yata ang tinta! Huh!
Ipatawag na kasi si Napoles para magkaalaman na!



