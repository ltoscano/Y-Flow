Kontra Reducción: Kilos-Protesta at ang Diskurso ng Radikal na Pagbabago

ni Mary Joy T. Capistrano
Ang tagumpay at tunggalian ng kasalukuyan ay bahagi ng mayamang kasaysayan ng pakikibaka ng nakaraan. Ngunit pilit itong binubura sa kasalukuyan kung saan itinuturing na dungis ang marahas na pagkilos ng mga mamamayan. Tila ba nilimot na ang nagdaang dekada ng pakikibaka na siyang nagmarka sa kasaysayan ng bansa sa pagpapalaya nito sa mga Pilipino mula sa mga dayuhang mananakop at lokal na naghaharing uri.
Marka ng kasaysayan
Tila apoy na kumalat sa social media ang nangyaring insidente sa UP School of Economics (UPSE). Itinuring na karahasan ng ilang administrador, propesor, at mag-aaral ng mismong kolehiyo at ng unibersidad ang ginawang kilos-protesta ng ilang mga estudyante laban kay Department of Budget and Management Secretary Florencio Abad.
Sa minsanang pagdalaw ng isang korap na opisyal sa unibersidad, katulad ng dati, walang sinayang na pagkakataon ang mga estudyante. Isang kilos-protesta ang isinagawa nila upang hingan ng paliwanag at tutulan si Abad hinggil sa maanomalyang paggamit ng Disbursement Acceleration Program na isang malaking katiwalian sa bayan.
Kung babalikan ang kasaysayan, bunga ng patuloy na pakikibaka at hindi mabilang na mga kilos-protesta ang kalayaang pang-akademiko na tinatamasa ng mga estudyante sa unibersidad ngayon. Pinatunayan na ito noong 1970 First Quarter Storm at 1971 Diliman Commune kung saan nagtayo ng barikada ang mga estudyante bilang pagbatikos sa patuloy na karahasan sa bansa. Ang mga demonstrasyong masa na ito ay nagpapakita ng kolektibong pagkilos para sa isang prinsipyadong layunin. Walang takot, at mapangahas nilang hinaharap ang karahasan at kabuktutan ng matataas na opisyal sa loob at labas ng pamantasan.
Ayon kay John Berger sa sanaysay na “On the Nature of Mass Demonstrations,” “The historical role of demonstrations is to show the injustice, cruelty, irrationality of the existing State authority.” Nangangahulugan ito na mapagpanibago ang mga porma ng kolektibong-protesta sapagkat binibigyang diin nito ang pagsira sa relasyon sa pagitan ng mga aktibista at pulis o mga instrumento ng estado para gumawa ng isang espasyong nagpapakita ng pagtutol sa tiwali at ng pagwasto sa mali. Naging mabisa ang ganitong taktika sa pagtataboy at paglihis ng atensyon ng mga naghaharing uri sa estado. Binabaklas nito ang hungkag na kapangyarihan ng mga “reaksyonaryo,” “ultra-konserbatibo” at “kontra-mamamayan.”
Sa kasalukuyan, binabansagang “hooligan” o barbaro o barumbado ang mga estudyante’t kabataang bumabalikwas sa pamantayan ng pagiging “sibilisado” na itinatambol ng naghaharing estado. Walang katiyakan kung saan nanggaling ang salitang hooligan. Una itong lumabas noong 1890s, kung saan inuugay ang salita sa grupo ng mga salbaheng kabataan na tinatawag na “Hooligan Boys,” na siya namang iniugnay kay Patrick Hooligan na kilalang kriminal sa London.
Mula sa negatibong pinagmulan ng salitang Hooligan ginamit ito ng mga manunulat na sina Arthur Conan Doyle at HG Wells upang ilarawan ang isang marahas na pagkilos. Halimbawa, ang mga kabataang walang pakundangang nilalapastangan ang mga pader ng mga pampublikong gusali o vandalismo, o ang pakikisangkot sa riot. Ngunit ang pakli ng mga demonstrador, ang tunay na hooligan ay iyong mga tiwaling nasa poder ng kapangyarihan—nagpapanatili ng kawalang-kaayusan, katiwalian at pagsasamantala.
Marka ng estado
Sa kasaysayan, tinatawag namang Indio o Filibustero ang mga Pilipinong tumataliwas sa nais ng mananakop na Kastila. Kasing kahulugan ng salitang Filibustero at barbaro, hungkag, at hindi sibilisado.
Batay sa artikulo ni Francis Gealogo na “Ang mga taong labas, ang kabayanihan, at ang diskurso ng kapangyarihan at kasaysayan,” bunsod umano ito ng kolonyal na patakarang reducción kung saan pilit na isinasaayos ang pamumuno ng Kastila at hinahati ang mga tao sa lipunan sa dalawang pangkat—taga-loob (loob ng reduccion) at taong labas.
Ang lahat ng sumasang-ayon sa diskursong kolonyal at kalakaran ay tinatawag na taga-pueblo, taga-bayan o taga-loob. At batay sa kaayusang kolonyal, tinatanggap nila ang sibilisasyon, kaliwanagan, at katiwasayan ng diskursong kolonyal.
Samantala, ang mga taong-labas naman ang nagpapatuloy ng tradisyon na pagtutol at pakikibaka na siyang pinangungunahan ng mga taong-labas. Ayon kay Gealogo, sila ‘yung mga Pilipinong nakibaka sa pamamagitan ng pakikipagtunggali sa labas ng diskurso ng kolonyalismo na nasa loob ng pueblo. Kaya naman nauso ang katawagang “taong labas” sa mga itinuturing na mga tulisan, bandido, ladrones o masasamang loob, bagay na tinatanggap naman ng mga taga-bayan.
Kung ilalagay sa kasalukuyang sitwasyon ang paliwanag ni Gealogo hinggil sa reducción at pinagmulan ng salitang tulisan o bandido, tila replica ng mga taga-labas ang mga estudyanteng itinuring na hooligan ng estado. Mga taga-labas na patuloy na tinutunggali ang mga taong nasa likod ng pagnanakaw sa kaban ng bayan at iba pang porma ng pang-aapi at pananamantala.
Samantala, “taga-loob” naman ang administrasyon, ilang propesor at mag-aaral na kasapakat sa ideolohiya at politika ni Abad at ng rehimeng BS Aquino. Sa halip na tunggaliin ang kasalukuyang isyu, sinususugan pa nito ang kurapsyon, katiwalian at kabuktutan ng rehimeng ito. Ani pa Gealogo, kapuna-puna umano na tinatawag na “taga-loob” ang mga “taga-bayan” na silang nangunguna na maging banyaga sa sariling bayan.
Tulisan, Aktibista at ang Diksurso ng Radikal na Pagbabago
Sa pahina ng kasaysayan pinatunayan na kung paanong pinayayaman ng mga “taga-labas” ang diskurso. Kumpara sa “taga-loob” na tahasang tinatanggap ang kaisipang pinaiiral ng estado, patuloy namang dinadaluyong ng mga “taga-labas” ang kahungkagan ng sistemang panlipunan.
Isang organisadong pagkilos ang mga kilos-protesta o rali. Hindi lang din ito simpleng mahabang lakaran habang nagsisigaw sa kalsada. May programang sinusunod ang mga rallyista na isinasagawa matapos ang mahabang lakaran. Sa nasabing programa maririnig ang pagbabahagi ng mga panauhin mula sa iba’t ibang sektor ng kanilang mga danas. Ipinapaliwanag din dito kung bakit kailangan ang patuloy na paglaban sa maling palisiya. May mga serye din ng aralan na siyang magpapalalim sa diskurso at higit na talakayin ang mga isyu.
Gayunman, hindi lamang nakakulong sa mga kilos-protesta ang ginagawa ng mga taga-labas o mga hooligan. Gumagamit sila ng iba’t ibang porma tulad ng pagsasagawa ng forum, pakikipagtalastasan, balitaktakan at iba pang pormang parliamentaryo. Nariyan din ang pagpapatampok ng mga isyu sa social media.
Sa mga kilos-protesta makikita ang iba’t ibang uri ng sining tulad ng pagsasayaw, planking o paghiga sa kalsada, mga tula-dula, awit at kilos-sayaw, at marami pang iba. Tinatawag itong “sining ng protesta” ni Alice Guillermo sa kanyang aklat na Protest/Revolutionary Art in the Philippines. “Social realism is a movement in art which exposes the true conditions of society,” nakasaad sa aklat ni Guillermo. Liban sa pagiging represetasyon lamang higit na makabubuti kung magagamit ang sining upag ipakita ang tunay na kalagayan sa halip na kung ano ang nilalaman ng artista.
Sa loob ng ilang taong pakikibaka ng mga Pilipino naging mabisang lunsaran ang lansangan upang maipabatid ang kanilang karaingan sa nagbibingi-bingihang estado. Patuloy nga ni Berger, “The truth is that mass demonstrations are rehearsals for revolution: not strategic or even tactical ones, but rehearsals of revolutionary awarenes.”
Anumang pilit na basagin ng mga taong taga-loob, ng mga reaksyonaryo, pasista at naghaharing uri ang tradisyon at layon ng protesta at rebolusyon, magpapatuloy ito hangga’t nagpapatuloy ang karahasan sa lipunan. Iyon ang kontra-reduccion, isang tunay na marka ng progresibong kasaysayang mapagpanibago.



