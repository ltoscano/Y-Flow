
NEKNEK MO, SEN. DRILON

WALA nang anomang karapatan si Sen. Franklin Drilon na maupo bilang isa sa mga tagapagsiyasat ng Senate blue ribbon committee kaugnay ng pandarambong sa salaping bayan o pork barrel scam. At lalong wala na rin siyang karapatan pa bilang Pangulo ng Senado kaya dapat na siyang magbitiw. Ngunit sa sobrang kapal ng kanyang mukha, imposibleng gawin niya ito.
Kung hindi pa ibinuking, hindi aamin si Drilon na nakatanggap siya ng P100 milyong karagdagang pork barrel fund kapalit ng pagboto sa conviction ni dating Supreme Court Chief Justice Renato Corona noong Impeachment trial.
Mali pa nga si Sen. Jinggoy Estrada dahil P50 milyon lang ang kanyang ibinulgar na natanggap ni Drilon. Tumanggi pa sa una si Drilon pero idiniin ni dating Sen. Ping Lacson na totoo ang isyu ni Jinggoy.
Kaya naman pala gumagawa ng paraan si Drilon na huwag mai-gisa ang utak ng pork barrel scam na si Janet Lim-Napoles sa takot na lalong sumingaw ang itinatago niyang baho.
Lalong nagkabukingan nang ikanta ni Budget Sec. Butch Abad na dalawampung senador ang nakatanggap ng milyong-milyong pondo matapos ang pagpapatalsik kay Corona.
Nagkahetot-hetot na ang mga walanghiya! Lumalabas na wala ni isa mang senador na puwedeng manghusga sa kapwa senador dahil pare-pareho silang mga mandarambong. Mga hinayupak!
Higit na nakagagalit ang palusot ni Drilon na hindi raw niya ibinulsa ang P100 milyon na mula sa tinatawag na Disbursement Acceleration Program (DAP). Iba ito sa PDAF. Talaga lang, Sen. Drilon? Wala kang naibulsa? Napunta umano ang P100 milyon sa infrastructure projects sa Iloilo City. Neknek mo, baboy!
Mantakin n’yo, iba pa pala ang DAP sa PDAF. Kung pambababoy sa salaping bayan ang tawag sa PDAF, ano naman kaya ang tawag sa DAP?
Sobra-sobra naman pala kung dambungin ng mga buwakinang-na mga politiko ang pondong bayan? Ang masaklap, ang dambuhalang salaping bayan ay isinubo sa bunganga ng mga buwaya sa kaalaman mismo ni Pangulong Aquino. Ang Pangulo ang may diskresyon sa paglalabas ng nasabing pondo.
Ang Pangulo ang tunay na utak ng pagwawaldas sa pera ni Juan dela Cruz at siya ngayon itong nagmamalinis sa baluktot niyang Tuwid na Daan.
Nakasusulasok malaman na sandamukal na pondong bayan ang nalalaspag at ibinubulsa ng mga buwaya sa pamahalaan habang marami tayong kababayang nagugutom, namamatay sa iba’t ibang sakit, hindi makatapos ng pag-aaral at nagpapakaputa kumita lang ng kaunting pera na pamatid sa kahirapang dinaranas.



