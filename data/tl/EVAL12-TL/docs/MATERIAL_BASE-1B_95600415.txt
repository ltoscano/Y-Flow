Ang Alamat ng Nawawalang Baboy

Ang Alamat ng Nawawalang Baboy (A Jeepney Reflections) Nakabalik na ulit ako (miss me?) Am back with a vengeance…(trans. babawi ako!) Ilang araw din akong nawala sa sirkulasyon. Umakyat muna ako ng bundok upang sumamyo ng sariwang hangin. Naging mabunga naman ito.

Sumuko na pala si Napoles kay Pnoy. Bilyong piso pala ang nawawala sa kaban ng bayan at napupunta sa bulsa ng iilan. Ang masakit pa dito ay kasabwat pa ang mga taong nasa itaas ng lipunan.

Kanina din ay napanood ko sa telebisyon na tila ka-close din ni Napoles ang isang mataas na miyembro ng Hudikatura. Nagsimula na din ang imbistigasyon sa Senado pero ang katanungan ng marami ay: Saan hahantong ang kwento ng nawawalang baboy? Ang pagnanakaw daw ay hindi basta na lang nangyayari. Ito ay nagsimula sa maliit. Maaaring noong bata pa ay kumukupit na sa bulsa ni nanay at ni tatay. Papiso-piso muna.

Nung tumagal ay palaki na ng palaki ang kinukuha. Hanggang sa lugar ng trabaho ay dinala ang ugaling ito. Hindi na-correct kaya nagkakalyo na ang pagpili ng tama. Pero sa lahat ng nangyayaring ito mas malalim na katanungan ay: May pag-asa pa kaya ang Pilipinas?

Marami na ang lumisan sa Pilipinas at pumunta sa bansang may magandang opurtunidad para sa kanila at sa pamilya. Marami dito ay wala ng balak bumalik ng Pilipinas. Marami din sa atin dito sa Pinas na naghahangad na makarating sa ibang bansa upang hanapin ang kanilang magandang kapalaran. Ito ay mga patunay na tila palubog na talaga ang Pilipinas.

Kanina sa pag-uwi ko ay sumakay ako ng jeep. May dalawang estudyante na sumakay. Nagbayad sila ng 20pesos. Sinuklian sila ng konduktor. Nung maiabot sa kanila ang sukli, ibinalik nila ito sa konduktor. Anim na piso ang naisukli sa kanila. Sabi nila: “Kuya labis ang isinukli nyo.

Anim na piso ang isinukli nyo dapat ay kwatro lang.” Binigyan sila ng kwatro pesos ng konduktor. Mabuti pa yung mga bata tapat… Pero ng makita ko ang ginawa ng mga bata, naisip ko na may pag-asa pa ang Pilipinas. Hanggat may mga pasahero ng jeep na nag-aabot ng tamang pasahe sa driver, may pag-asa pa ang Pilipinas. Hanggat may mga pasahero na handang abutin ang pasahe ng nasa dulong pasahero upang maiabot sa driver ng hindi binabawasan, may pag-asa pa rin ang Pilipinas. Gising Pilipinas. Hwag patulog-tulog…



