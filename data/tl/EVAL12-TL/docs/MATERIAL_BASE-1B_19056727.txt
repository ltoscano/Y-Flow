Pacquiao 2 pang laban By Al S. Mendoza August 16, 2016
Kailangan talunin ni Manny Pacquiao si Jessie Vargas sa Nob. 6 (PHL Time).
Kasi, ngayon pa lang, sinasabi na ni Bob Arum na may 2 pang laban si Pacquiao sa 2017.
“Matapos si Vargas, puwede pa si Pacquiao ng 2 laban,” sabi sa Ingles ni Arum, ang Kanong promoter ni PacMan. Hindi ko masisisi si Arum kung ganun siya kakumpiyansa.
Tulad ng paniniwala rin ng milyun-milyong tagahanga ni Pacquiao, mahirap talunin si PacMan.
Natsambahan lang ni Juan Manuel Marquez si Pacquiao at pilay naman ang kanang balikat ni PacMan nang magharap sila ni Floyd Mayweather Jr. noong 2015.
Ayaw nang labanan ni Marquez si Pacquiao matapos siyang makadekwat ng 6th-round knockout laban kay PacMan. Baka raw mapanis ang matamis na lasa ng kanyang panalo noong 2012.
Pero si Mayweather? Laging handa. Mismong si Arum ang nagsabi: “Isa sa 2 laban ni Pacquiao sa 2017 ay si Mayweather.”
Ang all-time record na 50-0 ang hindi maisasantabi ni Mayweather. Magiging kanya iyan kapag tinalo niya muli si Pacquiao.
Para kay PacMan naman, ang pinakamalaking insentib ay maging siya ang unang magpapalasap ng talo kay Mayweather (49-0).
Kayat maski edad 37 na si Pacquiao at 39 si Mayweather, hindi pa sila tapos.
Idagdag pa riyan ang sandamakmak na dolyares na pusibleng ibulsa nila muli sa oras na maikasa ang kanilang rebanse.
Sa boksing, wala talagang impusible.



