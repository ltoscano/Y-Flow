Andres Bonifacio at Robin Padila Sa isang programa sa telebisyon ko lang napanood ang pag-aanunsyo ng aktor na si Robin Padilla ng pelikula niyang “Bonifacio, ang Unang Pangulo” na kalahok sa Metro Manila Film Festival sa darating na Disyembre 25, o araw ng Pasko. Hindi ko makausap si Robin na dati’y madali ko namang makausap upang tanungin sana ang ginawa niyang pelikula bago ko ito isulat ngunit bigo ako nang kinausap ko ang isang taong kasama niya sa trabaho na makuha ang numero ng kanyang cellphone. Papalit-palit nga naman ng cell number si Robin sa ’di malamang dahilan. Marami na siyang numero sa aking cell directory na pawang ’di na niya ginagamit. Interesado akong malaman ang istorya ng Bonifacio. Sa trailer ko lamang napanood ang historical action film na ito. Maigsi siyempre ang trailer ngunit parang may aasahang maganda sa pelikulang ito lala pa ang magiting na Pilipinong rebolusyonaryong si Andres Bonifacio ang ilalarawan ng pelikula. Naging tagasubaybay ako ng buhay ng dakilang Proletaryo mula sa Tundo dahil ako’y ipinanganak at lumaki sa Tundo. Nakilala ko pa ang ilang tao sa Tundo na nakasama niya nang ang mga ito ay bata pa lamang at gumagampan ng mga papel sa Himagsikang 1896 bilang mga taga-suporta ng mga rebolusyonaryo sa digmaan laban sa mananakop na Espanyol. Ilang ulit ko nang naisulat ang pagiging mahusay ni Bonifacio bilang isang mahusay na propagandista. Sinisiraan siyang kulang sa pananalita o tulad ng madalas na ginagawang paglalarawan sa kanya ng mga taong tutol sa kanyang pagiging bayani at itinuturing siyang mangmang at hindi edukado. Ayon sa mga nakausap kong mga nakalahok sa himagsikan ilang dekada na ang nakaraan, mahusay si Bonifacio sa pagsasalita, pag-oorganisa at pagmumulat ng kalagayan nila noon. Ginagamit niya ang mga ilog upang baybayin ang mga lugar patungong Rizal, Bulacan at hanggang sa maaabot ng kanyang bangkang sinasakyan kasama ang ilang piling mga kasapi ng KKK o Kataastaasang, Kagalinggalingang, Katipunan ng mga Anak ng Bayan. Tumitigil sina Bonifacio at mga kasama niya sa mga lugar na matindi ang pagmamalupit na dinaranas na pang-aapi sa mga kamay ng mga sundalong Espanyol at doon ay ipinaliliwanag niya ang pangangailangan ng isang himagsikan upang makamit ang kalayaan. Si Bonifacio ay kasapi ng La Liga Filipina na kinapalolooban din ni Jose Rizal. Napagtanto noon ni Bonifacio na walang pag-asa ang mga repormang ginagawa ng Liga kaya itinatag niya ang KKK noong Hulyo 1982 sa may Azcarraga, Tundo, Maynila. Masikhay na inorganisa niya ang Katipunan at ito’y lumaganap sa pamamagitan ng kanilang pagbibigay aral upang maimulat ang mamamayang Pilipino na labis na ang pagka-api sa mananakop na Espanyol. Kung ang pelikula ni Robin Padilla na aming panonoorin ay magiging tapat sa mga inukit ng kasaysayan mula sa mga dugo ng mga Pilipinong Katipunerong rebolusyonaryong nagsimula ng pagnanais nating makalaya sa anumang dayuhang pananakop, itatanghal siyang aktor na may kabuluhan sa lipunan at magiging bahagi ng kasaysayan ng bansa sa pagbibigay kamulatan sa ating mga kababayang sa kasalukuyan ay puspos pa rin ng dinaranas na kahirapan sa buhay. Ngunit bago natin masabing totoo ang lahat ng sinabi ko, kailangang sama-sama nating panoorin, tangkilikin sa Disyembre 25, ang pelikulang “Bonifacio, ang Unang Pangulo,” upang higit nating maunawaan ang dugo at kaluluwa ng pelikulang inilaan ni Robin Padilla para sa dakilang rebolusyonaryong si Supremo Andres Bonifacio, ang Unang Pangulo.



