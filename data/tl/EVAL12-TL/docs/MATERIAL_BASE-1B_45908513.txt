
POPULARIDAD NI PNOY BABAGSAK

TIYAK na lalong lalagapak ang popularidad ni Pangulong Benigno Aquino sa mamamayan ng bansa.
Ito ang dapat paghandaan ng Malakanyang dahil tiyak na may epekto ang desisyon ng Korte Suprema hinggil sa kailigalan ng DAP o Disbursement Accelaeration Program na pinansuhol daw ni PNoy sa mga mambabatas ng bansa para masigurong mapatatalsik si dating Chief Justice Renato Corona.
Kung sa pinakahuling survey na isinagawa ng SWS noong huling linggo ng Marso ay bumagsak ng 6% ang satifaction rating ni PNoy sa tao ay tiyak na magdo-double figure ito sa susunod na survey na isasagawa ng survey firms.
Malinaw rin sa resulta ng SWS na ang 21% dissapproval rating ni PNoy ay mag-aalburoto pang lalo at tiyak na aakyat pa dahil lumabas din sa survey na ang Class E o ‘yung talagang masang anakpawis ang ayaw na sa pamamalakad ng anak ni Tita Cory.
Maging ang taga-Luzon kung saan nanggaling si PNoy ay hindi na rin kuntento sa kanyang pamamalakad dahil kung pagbabasehan natin ang latest SWS survey ay bumagsak din ito ng 13%.
Ito ang senaryong dapat harapin ng Malakanyang at ni PNoy dahil ang DAP at PDAF ang nagpabagsak sa tiwala ng taumbayan sa Aquino administration.
Maging ang “Daang Matuwid” ni PNoy ay marami na ring hindi naniniwala dahil sa P170-bilyong DAP kaya’t dapat ay iwas-iwasan na rin nila ang paggamit nito dahil baka lalo pa nilang makita ang galit ng tao.
Ang masakit nito ay naikukumpara ngayon si PNoy kay Ate Glo dahil lumalabas na mas korap ang administrasyong ito dahil hindi umabot sa P100-bilyon ang ibinabato nilang putik sa dating Pangulo.
Mali-mali rin ang naging diskarte ng mga tagapagsalita ng Palasyo at ni PNoy na rin dahil ang naging gabay raw nila sa DAP ay ang Administrative Code ng bansa na kung saan mas nangingibabaw ang ating Saligang Batas.
Kahit mga high school student ay alam na ang Saligang Batas ng bansa ang mananaig at ito ang supreme law ng estado kaya’t lumalabas lamang na nagtatanga-tangahan ang Palasyo nang gawin nilang alibi ang Administrative Code.
Tiyak na marami pang isyung ibabato sa PNoy administration bunga ng DAP kaya dapat silang maghanda dahil kung ang taumbayan ang nagluklok sa kanila sa poder ng kapangyarihan ay tiyak na ang mamamayan din ang magpapabagsak sa kanila sa kawalan. ALINGAWNGAW/Alvin Feliciano



