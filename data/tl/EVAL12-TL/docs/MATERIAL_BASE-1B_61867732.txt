
Pamunuan ng NorthCot District Jail nais magpatupad ng reporma

October 03, 2016

LUNGSOD NG KIDAPAWAN, North Cotabato, Okt. 3 (PIA)--- Nais ng bagong talagang Jail Warden ng North Cotabato District Jail (NCDJ) na si Supt. Peter Bongngat, Jr. na magpatupad ng reporma sa bilangguan.

Ayon kay Bongngat, malala na ang sitwasyon sa NCDJ kung saan nadiskubre ang mga ilegal na droga at iba pang mga kontrabando tulad ng improvised weapons, cell phones at iba pang mga ipinagbabawal na gamit sa mga preso.

Sinabi ng opisyal na kailangang baguhin na ang maling sistema sa NCDJ kung saan mga preso umano ang nagdidikta o nasusunod tulad na lamang sa panahon ng dalaw, pagdala ng mga pagkain at iba pang mga bagay na dapat sana ay nakabatay sa polisiya ng bilangguan.

Kaya naman nais ni Bongngat na ipatupad ang mga patakaran sa loob ng bilangguan upang mamayani ang disiplina, respeto at katahimikan sa lugar at mawala nang tuluyan ang mga ilegal na gawain sa loob.

Sinabi ng opisyal na target niyang isakatuparan sa NCDJ ang mga reformation at rehabilitation program ng Bureau of Jail Management and Penology (BJMP) para na rin sa kapakanan ng mga preso.

Inamin naman ng opisyal ang matinding congestion o siksikan sa loob ng nasabing bilangguan. Sa kasalukuyan ay abot na sa 1,500 ang mga nakakulong sa pasilidad kung saan abot lamang sa 500 ang kapasidad nito.

Hiniling naman ni Bongngat sa BJMP na ayusin ang mga lumang istrukturasa loob ng NCDJ upang doon ilipat ang ilang mga preso. (SJDuerme-PIA12/JSta.
Cruz-NorthCot Media Center)



