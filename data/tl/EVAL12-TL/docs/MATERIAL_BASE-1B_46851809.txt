EDITORIAL: Katotohanan ang unang biktima ng Martial Law
SSeptember 21, 2016 Ngayon gugunitain ang isa sa pinaka-mapait at pinaka-madilim na kahapon ng Pilipinas. Bagama’t napakaraming masasakit na nakaraan ang Pilipinas, lalo na sa kamay ng mga dayuhang mananakop, iba ang sugat na dulot ng Batas Militar sa ilalim ng yumaong diktador na si dating Pangulong Ferdinand Edralin Marcos.
Wala nang sasakit pa sa pahirap, panggigipit, paninikil, torture at pamamaslang na gawa ng sariling kalahi. Pinoy tayo pare-pareho. Iniluluklok ang isang pangulo sa posisyon dahil marami ang napaniwala niya na magiging mabuting “ama” siya ng bansa.
Kaya nang patalikod na saksakin ni noo’y Pangulong Marcos ang sambayanan sa pagdedeklara niya ng Batas Militar, malalim na sugat ang iniwan nito sa mga Filipino – bumoto man sa kanya o hindi, nagtiwala man sa kanya o hindi. Ang unang-unang biktima ng Martial Law noon ay hindi tao, kundi ang katotohanan!
Kinailangan niyang bilugin ang ulo ng sambayanan, kinailangang magsinungaling, kinailangang itago ang katotohanan para lamang mabigyan ng katwiran ang isang bagay na alam niyang isusuka ng kahit sinong nagmamahal, nagpapahalaga at nagtatamasa ng KALAYAAN!
Hanggang ngayon, ang kasinungalingang tinayuan ng Martial Law ay patuloy na humahati sa sambayanan. Ganyan kalalim ang sugat na iniwan ng diktador.
Buhay pa at nagliliyab ang alaala ng marami, sampu ng pamilya ng mga napaslang at bigla na lang naglahong parang bula, kung paanong pinapaniwala noon sa kasinungalingan ang sambayanan upang mapalambot ang tantyado nilang ngitngit ng tao sa pagsupil sa demokrasya. Walang sinumang nasa katinuan ang hindi papalag sa panghahawla. Sabi nga ng awit, “Ibon mang may layang lumipad, kulungin mo at umiiyak.”
Pero kung hindi nila kinontrol ang media, kung hindi naitago ang totoong kaganapan sa lipunan noong mga panahong iyon, kung hindi nila natakpan ng kasinungalingan ang katotohanan, imposibleng nagtagumpay ang mahigit isang dekada ng panunupil.
Nangyari na noon. Hindi na muling papayag ang sambayanan na maulit ito. Ang pinakamaliit na senyal na maaaring bumabangon ang anino ng Martial Law sa hukay ay tututulan ng bawat Flipinong nagmamahal sa bayang sinilangan at nagpapahalaga sa demokrasya.
Sa kasalukuyang sitwasyon, tinatawag ang sambayanan na manindigan sa katotohanan. Protektahan ang tama at totoo!

Huwag na huwag itong isuko!



