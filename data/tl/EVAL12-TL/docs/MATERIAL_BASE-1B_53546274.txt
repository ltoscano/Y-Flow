
Kauna-unahang gusali sa extension campus ng BulSU, itatayo na

June 01, 2016 Shane F. Velasco

LUNGSOD NG MALOLOS, Hunyo 1 (PIA) -- Nakatakda nang simulan ang pagtatayo ng kauna-unahang gusali ng Bulacan State University o BulSU sa 25 ektaryang lupang magiging extension campus ng Malolos Main. Ayon kay BulSU President Cecilia Gascon, naglaan sila ng 248.4 milyong piso para sa pagtatayo ng limang palapag na Research Building. Sa halagang ito, 150 milyong piso ang gagastusin mula sa sariling kita ng pamantasan mula sa commercialization habang may 90 milyong piso ang inilaan ni Pangulong Benigno S. Aquino III na ipinasok sa 2016 General Appropriation Act. Ilalagay ang Research Building sa gilid ng naturang lupain ng BulSU sa tapat ng Gate 4 ng kasalukuyang Malolos Main Campus. Napapagitnaan ito ng Felicisima Diversion Road na nag-uugnay sa Mac Arthur Highway at Barangay Mojon. Kapag natapos ang proyekto, dito ililipat ang Graduate School, Engineering Laboratory Testing Center at ang Integrated Science and Technology Center. May bahagi din nito kung saan magkakaroon ng Infirmary na posibleng magiging laboratoryo na rin ng mga kumukuha ng Nursing.

(CLJD/SFV-PIA 3)



