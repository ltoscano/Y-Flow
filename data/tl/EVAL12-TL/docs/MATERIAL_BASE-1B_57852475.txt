IMPEACH NOYNOY NOW!

HINDI pa puwede iyan. Wala pa kasing isang taon nang magsampa ng kasong impeachment kontra kay Pangulong Benigno Simeon Cojuanco Aquino III si Marcos loyalist lawyer Oliver Lozano. Ibig sabihin, puwede lang magsampa uli ng impeachment sa Pangulo makaraan ang isang taon o sa June 30, 2014.
‘Yung pinutak ni Panday, aka, Senator Bong Revilla kamakailan sa kanyang privilege speech sa Senado na sinundo siya ni Boy Pick-Up aka Mar Roxas para dalhin sa Malacañang ay replay lang mula sa kanyang mga kapwa senador. Nauna nang umamin si Sen. Jinggoy Estrada na kinausap din siya ni Boy Sisi aka BSA3.
Ano ang bago? Eh, ‘di ‘yung pagyayabang nina Boy Paliwanag, aka, Herminio Coloma, katulong sina Boy Trumpeta at Neneng Sipsip aka Edwin Lacierda at Abigail Valte! Buong yabang nilang sinagot ang sinabi nina Atty. Judd Roy at Sen. Miriam Defensor Santiago na hindi raw kaya ninoman na mapatanggal sa puwesto si BSA3 sa impeachment! Talaga lang, ha?
Sabi ng tatlong itlog ng Malacañang na sa taas daw ng survey rating ni Aquino ay walang susuporta sa anomang impeachment sa boss nilang si Boy Sisi. Magsasayang lamang daw ng oras ang sino manggagawa nito.
Talagang matigas din ang dila nila dahil mismong si Noynoy ang nagsabi na walang masama na makipag-usap siya kaninoman bilang Pangulo. Tama si BSA3. Karapatan nga niya na kausapin kahit sino, pero alam niya ang batas at delicadeza sa mga oras na iyon. Hindi ordinaryong mga senador at kongresista sa panahong iyon ang kanyang “ipinatawag” para “arburin” ang ulo ni ex-Supreme Court Chief Justice Renato Corona. Pawang SENATOR-JUDGES kaya ang ibig sabihin nito ay imoral at garapal ang ginawa ni Aquino!
Kaya lang, sadya yatang walang prinsipyo at urong ang bayag ng mga mambabatas ngayon.
Marami sa mga ito ngayon ang aminado na mabiyaya sila sa rehimeng ito. Hindi na lihim na mula P25 milyon hanggang P100M kada kongresista at senador ang pabuya nang ma-impeach si Corona!
At ito ngayon ang pinanghahawakan at ipinagyayabang ng tropang Malacañang – walang sapat na makukuhang boto ang sinomang magsasampa ng kasong impeachment laban kay Boy Tigas-Ulo! Totoo ba ito, mga senador at kongresista? Sadya bang kayo ay pawang nabayaran at handang bayaran ng Malacañang sa kanilang pananatili sa bahay-asong iyan?
Kung totoo ito ay nakahihiya at nakaaawa kayo. Kaya n’yo bang tanggapin na pagsabihan ng kanilang mga kaibigan at kaklase ang inyong mga anak o apo na ang kanilang mga ama/ina o lolo/lola ay alipin ng salapi ng bayan? At kung hindi totoo, impeach Noynoy now, kung hindi ngayon, kailan pa?



