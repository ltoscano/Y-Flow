TAGAMASID: Tawag ng boksing
By Jimmy Cantor July 16, 2016
Pinabulaanan kamakailan ni Sen. Manny Pacquiao na hihingi siya ng leave of absence sa Senado para paghandaan ang kanyang pagbabalik sa ring sa Oktubre. Ang balitang hihingi siya ng leave ay galing mismo sa kanyang manager na si Bob Arum.
Ang sabi ni Pacman, ang priority niya ngayon ay ang kanyang trabaho bilang senador.
Pero hindi ako magtataka kung pagdating ng Oktubre ay muli nating makita si Pacman sa ibabaw ng ring sa Las Vegas. Ang sabi kasi ni Pacman, ang boxing pa rin ang pinanggagalingan ng kanyang ipinambubuhay sa kanyang pamilya at ang perang ginagamit niya sa kanyang pagtulong sa mga nangangailangan.
Sa madaling salita, hindi sapat ang suweldong tinatanggap ni Pacman para sa kanyang pagtulong sa mga humihingi ng suporta sa kanya.
Dagdag pa ni Pacman, nang tumakbo siya bilang senador noong Mayo ay nangako siya sa madlang pipol na hindi niya pababayaan ang trabaho sa Senado sakaling siya ay mahalal.
Nag-retire na si Pacman sa boxing pero hindi ako magtataka kung mangibabaw pa rin ang tawag ng suntok at bagbagan sa kanya. Ang tanong lang ay kung papaano siya makakawala sa kanyang responsibilidad bilang senador para magkaroon siya ng oras para sa training.
Ang isang paraan, sabi nang mga nakapaligid sa kanya, ay mag-training siya kapag walang session sa Senado.

Pero puwede kaya ito? Tatama kaya ito sa petsa ng kanyang training?
Ano naman kaya ang sasabihin ng kanyang mga kapwa senador, at kapwa politiko, kapag muli siyang nagbalik sa ring at muli na namang mag-absent, kagaya ng kanyang ginawa sa House of Representatives, para makapag-training?
Tiyak na mayroong magsasabi na wala siyang isang salita. Meron namang tiyak na magsasabing hindi siya dapat pigilan dahil nga boxing ang kanyang ikinabubuhay.



