
PINAS MAGKAWATAK-WATAK, BATOK KINA BINAY AT ROXAS

KUNG ipagpapatuloy ng pamahalaang Pilipinas ang kasunduan nito sa Moro Islamic Liberation Front at ang huli lamang ang magkakaroon ng halos lubos na kapangyarihang mamahala sa pulitika, ekonomiya at iba pang mga usapin sa nasasakupan nitong mga teritoryo, hindi kaya magkawatak-watak ang bansa at magpapatuloy ang gulo hindi lang sa Mindanao kundi sa iba pang lugar?
Batay kasi sa mga lumalabas na balita ukol sa kasunduan, kakaunti lamang ang matitirang lubos na kapangyarihan ng pambansang pamahalaan gaya ng kontrol sa “foreign relations” at buwis sa Customs Bureau.
Pagkakasunduan pa kung kaninong puwersang militar at pulis ang mamamayani sa sakop ng Autonomous Region in Muslim Mindanao, kasama na ang posibleng pagbibitiw ng armas ng MILF at pagsasama ng mga ito sa militar at kapulisan ng pambansang pamahalaan.
Kabilang din sa mga kritikal na kasunduan ang pagbibigay ng pambansang pamahalaan ng 75 porsyento ng mga buwis sa Bureau of Internal Revenue at likas na yaman sa lugar gaya ng ginto at iba pa at pantay na hatian sa usaping enerhiya, kabilang na ang minahan ng langis, natural gas at iba pang anyo ng enerhiya.
ITSAPUWERA ANG IBA
Naiisip natin, mga Bro, naitsapuwera ang iba pang mga armadong puwersa gaya ng Moro National Liberation Front.
Ito’y sa kabila ng pagsasabi ng pamahalaan na nirerespeto nito ang kasunduang pamahalaan at MNLF na nagawa noong 1996 at panahon ni Pangulong Fidel Ramos.
Kaya naman sumiklab ang labanan sa Zamboanga City at iba pang bahagi ng Mindanao bilang palatandaan ng protesta ng MNLF at iba pang grupo.
Nagdeklara pa nga si Bro. Nur Misuari ng Bangsa Moro Republic bilang palatandaan ng lubos na pagtutol sa kasunduang Government of the Republic of the Philippines at MILF.
At sa labanan sa labas ng Zamboanga City, naiuulat na nakisama sa MNLF ang mga puwersang Abu Sayyaf at Bangsa Islamic Freedom Fighters.
Hindi pumapayag si Bro. Nur na mabawasan ang 13 lalawigan at ilang lungsod na sakop ng limang lalawigan na sakop umano ng MILF.
At ikinababahala pa nito ang paglawak ng sakop ng MILF dahil sinasabi nitong ganap na siyang initsapuwera sa nasabing kasunduan.
MAUUBOS PERO ‘DI MATATAPOS
Sa pakiramdam natin, maubos at matalo man ang puwersang MNLF sa Zamboanga City, hindi pa rin ito katapusan ng giyera.
Kapag gumapang ang MILF sa lahat ng lugar na “sakop” ng MNLF, diyan lalong sisiklab ang digmaan at hindi maiiwasang isipin ng lahat na pinaglalaban-laban mismo ng pamahalaan ang mga kapatid nating Muslim.
Sapagkat sa paggapang palawak ng kapangyarihan ng MILF, masasagasaan nito ang interes ng iba kaugnay ng kontrol at pagmamay-ari sa kapangyarihan ng pamahalaan at mga kayamanan at buwis sa lugar.
Kapag lumitaw ang kaisipang “divide and rule” ang pakay ng pamahalaan, saan hahantong ang Pilipinas?
METRO MANILA AT IBA PA
Sa paglawak ng giyera sa Mindanao, sino ang natitiyak na hindi lulundag ang labanan sa Metro Manila at iba pang lugar na may kanya-kanyang kasama at supporter ang mga nag-aaway-away na grupo?
Sa kalagayang ito, madaramay ang lahat.
At kung magkakagulo, kahit man lang sa mga sentrong lungsod gaya ng Metro Manila, lalong titindi ang katanungang “saan patutungo ang mahal kong Pinas?”
BOMBAHAN DITO BARILAN DOON
Ang paglawak ng giyera ay nangangahulugan ng mga bombahan at barilan.
Kamatayan at kasiraan sa mga ari-arian at hanapbuhay ang ibig sabihin niyan.
Sino ang makatitiyak na hindi magaganap sa ibang lugar ang patayan at sunugan na nakikita ngayon sa Zamboanga City.
At kung magaganap ito sa Metro Manila at iba pang mga matataong lugar sa iba bansa, ano ang mangyayari?
KAPAYAPAAN TUNGO SA GIYERA
Ayaw nating maganap ang posibilidad na patungo sa malawak na giyera ang minimithi nating kapayapaan mula sa kasunduang GRP-MILF.
Subalit saan nga tayo patutungo kung hindi paaawat ang mga naglalabanang puwersa na kinasasangkutan na rin mismo ng militar at pulisya?
PRENO ANG KAILANGAN
Kailangan sigurong pumreno ang pamahalaan at mag-isip-isip nang husto kung ano-ano ang mga ginagawa nito.
Marahil ay bigyan nito ng importansya ang mga kahilingang lumahok mismo ang Organization of Islamic Countries sa nagaganap na kaguluhan sa Mindanao lalo’t ito ang isa sa mga gumabay noon para sa pagkakabuo ng usapang pangkapayapaan na nagbunga ng pagkakabuo ng ARMM.
Malaki ang impluwensiya ng OIC sa mga kapatid na Muslim at marahil ay makikinig ang mga ito sa boses ng OIC at hindi lamang sa Malaysia na padron ng MILF.
Pero dapat na tandaan ng pamahalaan na hindi nito isusuko ang lubos nitong kapangyarihan sa mga mahahalagang usapin sa pamamahala.
Kung hindi, sa halip na mapagbuklod-buklod nito ang lahat, ang patutunguhan natin ay pagkawatak-watak at panghihina bilang isang bansa.
BINAY VS ROXAS
Mayroon nga palang nakalulungkot na pangyayari sa lugar ng giyera.
Anak ng tokwa, akalain ba nating pinupulitika pa rin maging ang kamatayan at paghihirap ng mga mamamayan sa Zamboanga.
Nagkakaroon ng agawan ng papel sa pagtigil-putukan o ceasefire sa pagitan nina Vice President Jojo Binay at Interior Secretary Mar Roxas.
Baka may babatok sa inyong dalawa sa inyong ginagawa riyan.
oOo
Anomang reklamo o puna ay maaaring iparating sa 09214303333.



