
10561 at 1,000

NOONG nakaraan lang ay isinulat natin ang suggestion na humanap ang Department of Tourism (DOT) ng kapalit o alternatibo sa Baguio dahil nga parang hindi na maa-accommodate ng Baguio ang sobrang dami ng dagsa na mga turista sa lugar. Nagiging congested na ito, sobra ang traffic, at lumalala ang problema sa polusyon.
Dapat sana ay inaatupag na ito ng mga ahensya ng gobyerno bago pa lumala at tuluyang masira ang Baguio. Ang suggestion nga natin ay ang Kalinga, kasing ganda ng Baguio, kasing lamig at napakayaman din ng kultura na makaaakit talaga sa mga turista, lokal man o mula sa ibang bansa.
Ang tanong nga natin ay kung ano ang ginagawa ng Tourism Infrastructure and Enterprise Zone Authority (TIEZA) na pinamumunuan ng anak ni Senador Lito Lapid na si Mark.
Kamakailan ay nasangkot sa malaking anomalya ng korapsyon ng pondo ng TIEZA si Mark. Kaya siguro hindi na maasikaso ng liderato ng TIEZA ang mga mahahalagang assignment tulad ng paghahanap ng mga lugar na
made-develop bilang alternative sa Baguio tulad na nga ng Kalinga.
Alam ba ninyo na may batas para sa specific na assignment na ito? Oo, may batas. Ang Republic Act 10561 ay nagmamandato sa DOT na isali ang
pag-develop sa mga natural wealth at maaaring mga tourism site ng Kalinga sa National Development Plan ng DOT.
Kinailangang isabatas para sigurado na maaaksyunan. Ano na kaya ang status ng implementasyon ng batas?
Sa ganang mga taga-Kalinga, may mga effort din sila para sila ay mapansin at mabigyang atensyon. Kamakailan ay napadalas ang paglabas sa mga diaryo ng mga larawan ng mga tradisyunal na pagta-tattoo sa Kalinga na ang tawag ay “batuk” na-feature pa sa CNN ang ancient art of tattooing na ito.
Marami ang nagkainteres. At ayon sa kausap ko ay may balak ang mga komunidad sa Kalinga na sabay-sabay na patugtugin ang kanilang gong, isang libong gong, sa isang okasyon sa Pebrero, para muling maiangat sa atensyon ng mga tao ang napakagandang kultura ng mga katutubo sa Kalinga. 1,000 gong for Kalinga. Napakagaling nito. Abangan.



