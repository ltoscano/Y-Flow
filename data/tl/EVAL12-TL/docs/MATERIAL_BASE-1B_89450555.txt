Ai Ai ‘di pa ready na magpakasal
‘Gusto ko munang mag-enjoy as single’
By GORGY RULA December 9, 2016
ITUTUON daw ni Ai Ai de las Alas sa sarili ang taong 2017.
Ngayon niya na-realize na sa buong buhay niya, lahat na trabaho at paghihirap ay hindi para sa kanya kundi para sa pamilya, lalo na sa kanyang mga anak.
Kaya niya nasabi ito dahil ang laki na ng ipinagbago ng mga anak niya. Malalaki na silang lahat, bukod sa itinuturing nilang bunsong bagets na ipapasyal nila sa Disneyland pagkatapos ng Pasko.
Nakakausap niya ang mga anak niya, sinasabi sa kanya na hindi na niya kailangang mag-alala dahil kaya na nila.
“Ngayon ko na-realize, settled na pala silang lahat. Ako na lang ang hindi,” pakli ni Ai Ai nang nakatsikahan namin sa contract-signing sa Natural Blend na kape.
Mixed emotions siya kapag naiisip niyang may sariling buhay na ang mga anak niya.
Sinabihan niya kasi ang dalawang anak niya na umuwi na sila rito, pero mas gusto na pala na nila doon sa Amerika.
“Masaya na malungkot din. Masaya ako kasi alam ko na anytime na mawala ako, kaya na nila.
“Malungkot na… ay! malalaki na sila! Wala na pala akong baby,” napapangiti niyang pahayag.
Kaya sa taong 2017, ang sarili na niya ang iisipin niya.
“Enjoyin ko na ang buhay ko, kasi, all my life, lagi kong iniisip, family ko, mga anak ko, paano sila?
“Malalaki na sila, eh. Ngayon ko naisip, oo nga, ‘no? Nakalimutan ko pala ang sarili ko.
“Nag-focus ako masyado sa mga anak ko, sa pamilya, sa mga tinutulungan ko.
Nakalimutan ko pala ang sarili ko.”
Plano niya next year na magbiyahe nang magbiyahe.
“Magta-travel ako, kasi sa totoo lang, lahat ng travel ko, siyempre ‘yung iba, with my family. Pero karamihan, trabaho. “Kasi, kunwari London, magsu-show ako ngayon, kailangan tapos bukas aalis na agad, wala man lang akong nakita.
“Hindi man lang ako nakapag-picture sa ganyan.
“Hindi ko na nanamnam ang kapaligiran.
“Tuwang-tuwa nga ako sa Baguio eh. Biro mo, Baguio lang ‘yun, na nakita ko ‘yung sun, nakita ko ‘yung beauty ng Baguio na Baguio lang ‘yun ha?
“What more kung sa ibang bansa na napuntahan ko na,” pahayag pa ni Ai Ai.
Iyun ang gusto niyang mangyari next year, at gusto rin niyang maikot ang mga probinsya.
Tiniyak ni Ai Ai na walang kasalan sa susunod na taon. Gusto niyang ma-enjoy nang husto ang pagiging single muna, kahit ang boyfriend niyang si Gerald Sibayan.
Napagkasunduan nilang wala munang kasalan.
“Baka sa 2018 siguro,” pakli nito.
“Hindi ako ready. Ako pa talaga ang hindi ready?” natatawa niyang pahayag.
“Pero hindi naman sa edad ‘yun eh. ‘Di ba, kasi-single ko lang? Gusto ko naman i-enjoy ang buhay ko as single.
“Iba siyempre ang tatahakin ng buhay mo kapag may asawa ka na eh,” saad nito.
Hindi pa masabi ni Ai Ai kung ano pa ang susunod niyang gagawin sa GMA 7.
Okay naman siya na may Hay Bahay siya, at Sunday Pinasaya.
Ngayong araw na ang story conference ng bagong drama series sa GMA 7 ni Jennylyn Mercado.
Itutuloy na nila ang local version ng My Love from the Stars.
Bagong talent ang makaka-partner ni Jennylyn, ang guwapong model na hawak ng Cornerstone. Hindi ko pa alam kung gusto na nilang i-reveal.
Handang-handa na raw si Jennylyn na sumabak sa bagong drama series pagkatapos ng Superstar Duets at ang bakasyon nila ni Dennis Trillo sa Europe.
Happy si Jennylyn sa lovelife nila at sabi ni Dennis, tahimik at masaya lang ang relasyon nilang dalawa.



