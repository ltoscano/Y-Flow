
SINO ANG PROTEKTOR NG JUETENG SA BANSA?

ANO kaya ang ipinakain kay PNP Director General Alan Purisima at tila tahimik na tahimik ito sa patuloy na pamamayagpag ng jueteng operation sa iba’t ibang sulok ng bansa?
Napatunayan ko ito dahil ako mismo ang nakasaksi sa halos tatlong beses na bola ng jueteng sa lalawigan ng Ilocos Norte at ayon sa iba nating kausap, talamak ito sa bawat sulok ng Luzon.
Hindi nga ba’t ito ang isa sa mga itinuturong ugat ng naganap na Atimonan massacre na kung saan 13 katao ang nasawi kasama na rito ang sinasabing gambling lord na si Victor Siman? Lumalabas na may bagong jueteng operator ang pumasok sa Southern Luzon na kontrolado ni Siman at ito ang naging mitsa ng madugong massacre na isinagawa ng pinagsanib na pwersa ng militar at pulis na pinamunuan ni Supt. Hansel Marantan.
Ang nakapagtataka ay tila sadyang ibinaon ang anggulo ng jueteng sa naganap na Atimonan massacre at ang pilit na pinalalabas ay sangkot si Siman sa isang
gun-for-hire syndicate. Kung ako ang tatanungin, magkarugtong ang bituka ng jueteng at itong gawain ng mga gun-for-hire dahil malimit ay iisang grupo lang naman ang iniikutan ng mga ito.
Sa Ilocos ay itinuturo ang isang nagngangalang “alyas B” na siyang pasimuno sa operasyon ng jueteng. Dahil kontrolado naman ng kanyang pamilya ang pulitika sa malaking bahagi ng Ilocandia, walang nangangahas na banggain ang kanyang operasyon.
Maging ang pamilya Marcos na siyang namamayagpag sa Ilocos Norte ay nakikisama kay “alyas B” dahil sa laki ng kwartang ipinamumudmod nito sa mga politiko at sa mga opisyal ng PNP sa lalawigan.
Sa sobrang laki ng salaping umiikot upang tuloy-tuloy ang operasyon ng jueteng ay nagbubulag-bulagan na lang itong si Purisima. Kunwari ay wala siyang kaalam-alam sa talamak na jueteng sa bansa.
Maging si Pangulong Aquino ay tila binabalewala ang laganap pa ring operasyon ng jueteng dahil tila inililigaw na naman siya ng kanyang bespren na si Executive Secretary Paquito Ochoa. Putok din kasi ang pangalan ni Ochoa na isa sa mga padrino ni alyas B at iba pang mga jueteng operator sa bansa.
‘Yan ang problema kung ang lider ng bansa ay isang Boy Nganga. Madali siyang mapaikutan ng mga matitinik sa raket na mga bataan niya.
****
Para sa inyong suhestiyon at komento, mag-email lamang sa gil.bugaoisan@gmail.com.



