
BOY BENTA NG GSIS

MAHIRAP maintindihan ang plano ni PGM Robert Vergara ng Government Service Insurance System (GSIS). Plano kasi ni Vergara na magbenta ng aabot sa P30 bilyon halaga ng mga prime asset ng nasabing ahensya bago matapos ang taon.
Lumutang ang plano dahil gusto raw ni Vergara na dagdagan at palakasin pa ang financial standing ng pension fund.
Para sa akin at gayundin sa milyon-milyon pang miyembro ng GSIS na mga empleyado ng gobyerno, ay dapat maghinay-hinay si Vergara sa plano niyang ito. Kapag itinuloy kasi niya ang plano ay tila inaamin ni Vergara na nalulugi at hindi kumikita ang GSIS, na ang ibig sabihin ay palpak ang pamamahala niya rito.
Tiyak ako na hindi rin papabor si Pangulong Noynoy Aquino at maging si dating PGM Cesar Sarino, ang taong itinuturing na responsable kung bakit isa sa pinakamatatag na GOCC sa ngayon ang GSIS.
Noong maupo kasi si Sarino ay malagihay ang sitwasyon ng GSIS pero sa ilalim ng magaling na kumpas niya ay naitayo ang GSIS headquarters diyan sa Pasay City kung saan ay diyan din nagrerenta ang Senado ngayon.
Maliban doon, mula sa iilang bilyong halaga ng assets ay napalago ni Sarino ang mga pag-aari ng GSIS ng mahigit sa P120 bilyon bago siya umalis sa puwesto noong 1998.
Kung totoo ang sinasabi ni Vergara na nasa P770 bilyon na ang gross assets ng GSIS ngayon, ay bakit kailangan pa nilang magbenta ng mga property?
Ang isa sa mga pinaglalawayan nilang ibenta ay ang dating Jai Alai property sa Taft Avenue, Maynila na umaabot sa 6,470 square meters na aabot sa P450 milyon ang tinatayang halaga.
Maliban doon ay nakalatag din sa merkado ang 821-square meters na property malapit sa US Embassy in Manila, at mga prime lot sa Commonwealth Avenue sa Quezon City at Mandaluyong City.
Marami pang prime property ang isasalya ng GSIS sa hindi malamang halaga ng kadahilanan para nga maabot ang P30 bilyong target nila.
Sarap naman ng buhay nila dahil iyong pinaghirapang maipundar ng mga nauna sa kanila ay sila ngayon ang magbebenta at siyempre sila na rin ang makikinabang. He-he!
Talagang weather-weather lang iyan at malas lang ng mga nauna sa kanila dahil sila ang nagtanim pero iba na ang kakain!



