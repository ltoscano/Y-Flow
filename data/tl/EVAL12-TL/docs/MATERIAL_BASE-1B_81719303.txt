
GHOST COPS

ANG ‘ghost cops’ na kilala rin sa tawag na 15 – 30 policemen ay matagal nang naghahari sa lahat ng sangay ng pambansang kapulisan. Subalit ang problemang ito ay tila waepek sa liderato ng Philippine National Police dahil hindi nila binibigyang-pansin.
Sa pagtatanto ng isang kare-retire na police official, simula raw nang pumasok siyang pulis 30 years ago ay may ghost cops na. Ibig sabihin, matagal nang namamayani ang sistema ng mga ‘multong pulis’, pero nakalulungkot, aniya, dahil ‘di ito nasusgupo.
Sa kabuuang 150,000 na puwersa ng PNP, tinatayang sampung porsyento ang mga pulis na ‘di pumapasok sa kanilang mga duty. Ang mga ghost cops na ito ay papasok lang kapag petsang 15 at katapusan ng buwan para kunin ang kanilang mga suweldo.
Para maka-avail sa sistema na ito, naglalagay ang mga ghost cops sa mga police commander o superior sa kanilang assigned duties. Karamihan sa ghost cops ay may ‘sideline’ na pinagkakakitaan, o kaya man ang iba ay tumutungo sa ibang bansa para magtrabaho.
Ang ilan ay ‘di pumapasok sa kanilang mga duties para makagawa ng pera, halimbawa’y sa pamamagitan ng iligal na gawain. Ang mga 15 – 30 cop na may-ari ng mga club na, para kumita at may ilagay sa police commander ay nagpapalabas ng bold. May mga ghost cop din na, kung ‘di operator ng iligal, tulad ng sugal, paihi, atbp. ay protectors o coddlers ng illegal vices.
Sa Metro Manila lang, tinatayang libo ang mga tinatawag na ‘ghost cop’, karamihan ay sa Maynila, ayon sa ating source. Ang patuloy na pamamayagpag ng 15 – 30 cops ay isang problema na dapat pagtuunan ng pansin ng administasyong Aquino.
Dahil, kahit ‘di pumapapasok ang mga ito, gumagastos ang gobyerno ng kanilang buwanan at iba pang benepisyo ng mga pulis. Akala ni Mang Juan, ang kanyang buwis na ibinabayad sa suweldo ay nagagamit nang maayos pero ang katotohanan ay nawawaldas lang.
Kailangan sigurong kumilos si Gen. Purisima at ng Aquino administration para mahinto na ang masamang sistemang na ito sa PNP.



