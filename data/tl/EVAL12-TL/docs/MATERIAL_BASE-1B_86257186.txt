DOH Caraga pinarangalan ng Regional Red Orchid Awards ang mga lokal na pamahalan, ospital at ahensiya ng gobyerno

July 01, 2016 Jennifer P. Gaitano

BUTUAN CITY, Hulyo 1 (PIA) - Pinarangalan ng Department of Health (DOH) Caraga ang ibat-ibang lokal na pamahalaan, ospital at ahensiya ng gobyerno na pumasa sa criteria o batayan para sa Red Orchid Awards na syang pokus ay ang pagpapatupad ng Tobacco-Free Environment Policy at iba pang mga programang pangkalusugan.
Ayon kay doctor Agnes Cullantes, non-communicable disease cluster head ng DOH Caraga, ang prestihiyosong Red Orchid Awards ay isa sa kanilang mga inisyatibo upang mahikayat ang mga lokal na pamahalaan at iba pang ahensiya ng gobyerno na maging aktibo at maging 100 porsyento ang pagpapatupad ng tobacco-free policy base sa kanilang mandato na nakasaad sa Administrative Order No. 10.
Ang Red Orchid Award ay nagsisimbolo rin ng kanilang kampanya laban sa nakakasirang epekto ng paninigarilyo sa kalusugan ng tao. Napag-alaman na sa local government units category, ang bayan ng San Francisco at Esperanza sa probinsya ng Agusan del Sur; Bislig City at Hinatuan ng Surigao del Sur ay tumanggap sa nasabing Red Orchid Award.
Ang ahensya naman ng Bureau of Jail Management and Penology (BJMP) sa probinsya ng Surigao del Norte; bayan ng Dapa; at ang mismong kapitolyo ng Surigao del Sur ay tumanggap rin ng nasabing award.
Samantala, sa government hospital category naman ay tumanggap ng Red Orchid Award ang Talacogon District Hospital sa Agusan del Sur; Hinatuan District Hospital at Bislig City District Hospital sa probinsya ng Surigao del Sur.
Naging hall of famer naman ang Caraga Regional Hospital sa taong ito.
Ipinahayag ni Maria Cecilia Bayana, health, education and promotion officer ng Caraga Regional Hospital na maigting nilang pinapapatupad ang Tobacco-Free Policy sa kanilang ospital at sinusunod naman umano ito ng kanilang mga pasyente.
Dagdag pa niya, mayroon din silang ginagawang counseling para sa mga naninigarilyo nang matulungan silang mahinto ang kanilang bisyo at mapangalagaan ang kanilang kalusugan. (JPG/PIA-Caraga)



