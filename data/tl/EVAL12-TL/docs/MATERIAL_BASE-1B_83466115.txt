TRABAHO NI JAJA, AAKUIN NI DINDIN By Elech Dawa November 10, 2016
Susubukan ng Foton na ipaglaban ang kanilang malinis na karta kahit wala sa line-up ang pambato nilang si Jaja Santiago pagharap sa Cignal ngayong araw, sa Asics Philippine Superliga Grand Prix sa FilOil Flying V Center sa San Juan.
Hawak ng Tornadoes ang 4-0 baraha, tatapatan nila ang matitigas at galing sa panalo na HD Spikers sa first game mamayang hapon. Ayon kay Foton coach Moro Branislav ng Serbia, magkakaroon sila ng major adjustments sa rotation para punan ang bakanteng puwesto na iiwanan sandali ni 6-foot-5 Santiago.
Sasama si Santiago sa National University squad papuntang Japan para sa 12-day buildup.
“I prepared my players to play different positions and made some adjustments without Jaja,” ani Branislav. “Maybe I will give chance for Dindin (Manabat) to play middle (blocker). I will give her more important plays for next match.”
Sa huling laro ng Tornadoes, nakita ang tibay ng kanilang depensa nang sagupain at pigilan ang import ng Petron na si Stephanie Niemer.
Pinayuko ng Foton ang Tri-Activ Spikers, 25-18, 23-25, 25-14, 19-25, 15-13, noong Martes kaya nalasap ng huli ang unang kabiguan sa limang laro.
Pakay naman ng Tri-Activ Spikers na makabawi, toka nila sa second game ang F2 Logistics habang maghaharap sa main game ang Generika at RC Cola-Army sa event na suportado ng Mikasa, Asics, Mueller, Senoh at Grand Sport kasama ang TV5 bilang official broadcast partner.



