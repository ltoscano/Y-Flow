PRANGKAHAN: Ang Presidente ang ugat ng problema ng Malacañang press office
By Ellen Tordesillas SSeptember 19, 2016 Ang kabutihan naman kay Press Secretary Martin Andanar ay inamin naman ang kaguluhan sa kanilang pagbibigay sa publiko ng pahayag tungkol sa iba’t ibang isyu.
Hindi katulad ng nakaraang administrasyon na mga pikon at arogante ang mga tao sa tagapagsalita ng pangulo maliban lang kay Press Secretary Sonny Coloma.
Sabi ni Andanar, na dating reporter sa Channel 5, “Tayo naman ay hindi perpekto ‘no, tayo’y nagkakamali din, pero inaayos natin itong mga pagkakamali na ito.” Maliban sa bago pa lang sila, kasama na siguro sa dahilan ng mga palpak ay nag-aadjust din sila sa estilo ng Pangulo.
“Kaya pinapaliwanag ko sa lahat din na iba ang estilo ng ating Pangulo, and we are adjusting to the President. Hindi naman ang Presidente mag-aadjust sa atin eh. Sa amin sa PCO (Presidential Communications Office), kami ang mag-aadjust sa Presidente kaya we are fine tuning everything.”
Sabi ni Andanar, ang paiiralin nilang Standard Operating Procedure (SOP) ay lahat ng pahayag tungkol sa mga aksyon ni Pangulong Duterte ay manggagaling una, kay Presidential Spokesman Ernesto Abella. Kung wala si Abella, si Andanar.
Kung may mga isyu ang isang cabinet official, ang mas may alam doon, siya ang i-aassign bilang tagapagsalita sa isyu na ‘yun.
Katulad sa isyu ng pagpapalaya ng Abu Sayyaf Group sa Norwegian hostage na si Kjartan Sekkingstad kahapon, ang na-assign na tagapagsalita ay si Peace Process Secretary Jesus Dureza.
Sabi pa ni Andanar, aprubado ni Pangulong Duterte ang ganitong sistema. Kinausap na rin niya ang lahat na miyembro ng gabinite.
Sabi ni Andanar alam naman niyang hindi mapipigilan ang mga reporter na maghanap ng ibang opsiyal na makausap ngunit para sa “official line o official clarification”, sa PCO.

Nakakatawa, kasi may nagtanong kung sa mga isyu na tungkol sa batas, pwede ba sila dumeretso sa Presidential Legal Counsel na si Salvador Paneo na mukhang gustung-gustong ini-interview, sagot ni Andanar, “Hindi.”
Inuulan kasi ng batikos ang administrasyong Duterte lalo pa sa international media tungkol sa patayan na patuloy ang pagtaas ng bilang bunsod sa kampanya ng adminsitrasyon laban sa iligal na droga.
Nagsisimpatiya ako sa mga naatasang humarap sa media katulad ni Andanar. Ngunit ang problema talaga ay si Pangulong Duterte.
Halimbawa na lang ang nangyari sa kanyang unang pagdalo sa international meeting sa 2016 ASEAN dalawang linggo na ang nakakaraan. Maayos naman lahat ang preparasyon hanggang nag-putang ina siya nang tinanong tungkol sa maaaring pagkikita nila ni US President Barack Obama at mapag-usapan ang extrajudicial killings.
Hindi kakulangan yun ng tagapag-salita. Ang Presidente ang problema. Kaya ang trabaho na lang ng PCO ay damage control.

Parang nagpapatay ng sunog.
‘Yan dapat ang pag-aralan ng PCO.



