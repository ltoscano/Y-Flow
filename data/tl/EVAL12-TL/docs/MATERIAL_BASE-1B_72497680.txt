P20 milyong pondo para sa micro enterprises ng mga magsasaka’t mangingisda aprubado na

May 31, 2016

LUNGSOD NG SORSOGON, Mayo 31 (PIA)—Aprubado na ang mahigit P20 milyong micro enterprise fund para sa mga magsasaka’t mangingisda. Ito ang nalaman sa pulong ng mga grupo ng mga magsasaka’t mangingisda na ginanap kahapon sa lungsod ng Legazpi. Nailatag sa naturang pulong ang project proposals ng 15 grupo ng mga magsasaka’t mangingisda para matulungan silang muling makabangon matapos mawasak ang kanilang kabuhayan dala ng nagdaang mga kalamidad sa lalawigan. Ang pag-apruba sa pondo para sa mga panukalang proyekto ay bunga ng masusing pag-aaral na ginawa ng mga opisyal ng Department of Agriculture-Phil. Rural Development Projects-Regional Advisory Board (DA-PRDP-RAB). Ayon kay Adelina A. Losa, ang pinuno ng Philippine Rural Development Enterprise Component, layunin ng mga proyektong nabanggit na mabigyan ng pangmatagalang hanapbuhay ang mga magsasaka at mangingisdang na direktang naperwisyo ang kabuhayan dulot ng mga kalamidad.
Ayon pa kay Losa, pumapabor din ang DA-PRDP-RAB na isama ang Camarines Sur at Masbate sa mga lalawigang bibigyan ng ayuda sapagkat kasama aniya ang mga ito sa mga probinsyang may malaking damage report batay sa ulat ng NDRRMO.

(EAD/FBT/PIA5-Sorsogon)



