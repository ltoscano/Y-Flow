Editorial: Kalayaan: Mas napapahalagahan kapag ipinaglalaban
By Abante June 11, 2016 Bukas ay ipagdiriwang ng Pilipinas at ng bawat Filipino sa buong mundo ang ika-118 taon ng Kalayaan.
Pero itanong natin sa mga kababayan kung nararamdaman ba nila ang init ng selebrasyong ito? Lalo na ang mga nagsipag-abroad na nating kababayan. Karamihan sa kanila ay ibang Independence Day na ang ipinagdiriwang.
Mahigit isandaang taon na palang malaya ang Pilipinas. Wala na yatang nabubuhay na Pinoy na personal na nakasaksi sa unang-unang pagtaas ng watawat ng Pilipinas. Ang unang-unang pag-upo ng isang Filipino bilang pangulo ng ating sariling bayan. Pero meron pang mga sumunod na henerasyon na nakarinig ng kwento ng kabayanihan ng kanilang mga magulang o lolo’t lola mula sa sariling bibig ng mga ito. May mga henerasyon na nakapagtabi ng memorabilia, mga dokumento at iba pang anyo ng patunay kung gaano katapang ang ating lahi. Mga buhay na alaala ng pag-aalsa laban sa pananakop at kontrol ng mga dayuhang sumakop sa ating bayan at yumurak sa ating kasarinlan.
Kamakailan lamang ay nanariwa sa isip ng lahat ang kabayanihan ng mga Filipino laban sa mga mananakop na Amerikano sa pelikulang “Heneral Luna”. Nakakalungkot lang na tila mas tumatak sa isip at diwa ng mga kabataang nakapanood nito – ang tinatawag na millennial – ang pagmumura ng karakter ng bayaning bida sa pelikula kaysa tunay na mensaheng ipinararating ng pelikula: ang paglalaban-laban mismo ng mga Filipino na siyang tunay na kalawang sa paglaya at pag-unlad ng bansa.
Ngayon ay pumapasok ang Pilipinas sa isang yugto na nagpapakita ng mga senyales ng nakalambong na banta sa demokrasya.
Sana ay mali ang mga hinala at pangamba. Pero hindi maitatatwa sa mga pahayag ng uupong bagong pangulo na mayroon itong tendensiya ng pagdidikta at pagpapasunod sa lahat ng kanyang naisin. Hindi rin nakakaligtas sa obserbasyon ng publiko ang kawalan nito ng pasensya at kabiguang tumanggap ng mga kritisismo.
Sinasabi na rin nito sa lahat, pati na sa mga mambabatas ng susunod na Kongreso, na huwag kayong haharang sa aking mga plano at programa. Isang nakakabahalang palatandaan na tila mabubura nga ang ‘check and balance’ sa gobyerno kung saan pati ang media ay tila binabadyang kokontrolin.
Mga haligi ng isang buhay na demokrasya ang napupuruhan ni President-elect Rodrigo Duterte sa kanyang mga banta at maaanghang na pananalita. Sana ay huwag lamang kalimutan na tayo ay nasa iisang bansa at kapwa Filipino pa rin.
Iisang lahi na tumutukod at nagpapahalaga sa kalayaan at handa itong ipaglaban kaninuman na magtatangkang sumikil, maglimita o tuluyang pumatay nito sa anumang kadahilanan.

Nariyan pa rin ang alab ng damdamin ng bawat Filipino na ipagtanggol ang kalayaang ito laban sa sinumang banta – dayuhan man o kapwa Filipino!



