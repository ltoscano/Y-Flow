‘Alay Lakad Para sa Kalikasan’ isinagawa sa Butuan City

June 01, 2016 Jennifer P. Gaitano

BUTUAN CITY, Hunyo 1 (PIA) - Isinagawa noong Miyerkules ang ‘Alay Lakad Para sa Kalikasan’ (Offer a Walk for the Environment) dito sa lungsod kasabay ng pagbubukas sa selebrasyon ng Environment Month ngayong buwan ng Hunyo.
Sa pangunguna ng Department of Environment and Natural Resources (DENR) Caraga, nagtipon-tipon ang ibat-ibang sektor at mga ahensya ng pamahalaan alas singko ng umaga nitong miyerkules para sa isang lakad para sa kalikasan. Apat na barangay ang naging highlight sa isinagawang alay lakad kabilang na ang Libertad, Baan Kilometer 3, Pangabugan at Bading.
Ayon kay DENR Caraga regional director Nonito Tamayo, ang buwan ng Hunyo ay idineklarang Environment Month base sa Proclamation number 237 series 1988. Layon ng nasabing selebrasyon na manawagan sa publiko na makiisa sa mga gawaing pangkalikasan.
Anya, nararapat lamang na patuloy ang mga inisyatibo ng pamahalaan kasama ang ibat-ibang sektor ng lipunan sa pagtugon, pagproteksyon at pag-alaga sa kalikasan na syang pangunahing pinagkukunang yaman ng mga tao maging ng mga hayop.
“Patuloy lang po tayo sa ating adbokasiya at kampanya na mas maalagaan pa natin ang ating kapaligiran at kalikasan. Marami pa po tayong kailangang gawin kaya magsama-sama po tayo, magkaisa sa isang layuning ito,” mungkahi ni direktor Tamayo.
Dagdag pa ni direktor Tamayo na ang isinagawang alay lakad ay isa lamang sa napakaraming paraan kung paano mapaigting pa lalo ang kampanya laban sa ilegal logging at iba pang mga gawaing nakakasira sa kalikasan. kinakailangan mapreserba umano ang biodiversity sa rehiyon.
Inanyayahan din ni direktor Tamayo ang lahat na magtanim ng mga puno na nagbibgay nang malaking kontribusyon upang maiwasan ang pagbaha at iba pang kalamidad na dulot ng climate change. (JPG/PIA-Caraga)



