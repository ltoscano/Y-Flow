9 apektadong bayan sa OrMin tumanggap ng ayuda

January 09, 2016

CALAPAN, Oriental Mindoro, Enero 9 (PIA) â€“ Siyam na apektadong bayan sa lalawigan ng Oriental Mindoro ang nabigyan ng tulong ng pamahalaang panlalawigan bunsod ng pananalasa ng Bagyong Nona noong nakaraang buwan. Sa pinakahuling tala ng Provincial Social Welfare and Development Office (PSWDO), umabot na sa 33,819 relief packs ang naipamahagi sa siyam na bayan sa lalawigan na kinabibilangan ng mga bayan ng Baco, San Teodoro, Naujan, Victoria, Pola, Socorro, Pinamalayan, Gloria at Bansud -ang mga lugar na may pinakamalaking pinsala sa nagdaang kalamidad. Hanggang sa kasalukuyan, tuluy-tuloy pa rin ang pamamahagi ng ayuda ng Pamahalaang Panlalawigan, partikular sa mga naiwan pang pamilya sa mga evacuation center na kabilang sa mga nawalan ng tirahan. Matatandaang matapos ang emergency meeting noong gabi ng kasagsagan ng bagyong Nona, kaagad nagtulung-tulong sa pagre-repack ng relief goods ang mga kawani ng Kapitolyo upang kaagad na maihatid ito sa mga biktima ng bagyo sa mga naapektohang bayan. Patuloy din ang pag-alam ng Pamahalaang Panlalawigan sa iba pang pangangailangan ng mga mamamayang lubhang naapektohan ng trahedya partikular sa mga bayan ng Pinamalayan, Naujan at Baco.

(CPRSD/LTC/PIA-Mimaropa/Calapan)



