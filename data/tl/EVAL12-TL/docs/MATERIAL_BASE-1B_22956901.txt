235 benepisaryo ng pantawid pamilya, handa na sa trabaho

June 11, 2016 Bhaby P. De Castro

LUNGSOD NG BATANGAS, Hunyo 11 (PIA) -- May 235 benepisaryo ng Pantawid Pamilyang Pilipino Program (4P’s) sa lalawigan ng Batangas ang handa na sa trabaho matapos sumailalim sa Basic Employment Skills Training (BEST) Camp ng Department of Social Welfare and Development. Ang training na isinagawa noong Mayo 30 hanggang Hunyo 2 ay sa ilalim ng DSWD Sustainable Lovelihood Program (SLP) sa pakikipagtulungan ng Batangas State University(BSU) Bahagi ang BEST Camp ng SLP employment facilitation track kung saan inihahanda ang mga kalahok upang magtrabaho at maisulong ang pagpapaunlad ng sarili. Ayon kay DSWD Calabarzon Director Leticia Diokno, ang camp ay isang istratehiya ng kanilang ahensya na magbibigay ng siguradong oportunidad upang makapagtrabaho ang mga miyembro ng Pantawid Pamilya. Ang apat na araw na pagsasanay ay nagbigay ng serye ng skills enhancement lectures at workshop sa lahat ng participants na karamihan ay nakatapos ng sekondarya upang mapalakas ang kanilang kapabilidad na makakuha ng maayos na trabaho. Ilan sa mga paksa na tinalakay dito ay ang time management at financial literacy,personality development,professionalism at work ethics,paggawa ng resume at pagsailalim sa job interview. Matapos ang dalawang araw na lecture at workshop, sumailalim ang mga kalahok sa aktuwal na proseso ng job screening na isinagaa ng Alliance Manpower Solutions aand Holistic Approach Recruitment Services, isang partner manpower services agency ng DSWD. Sa pagtatapos ng naturang camp, mahigit 200 kalahok ang nakakuha ng trabaho sa iba’t-ibang kumpanya sa rehiyon na konektado sa nabanggit na recruitment agency. Lahat ng mga kalahok ay nabigyan ng Pre-Employment Assistance Fund na nagkakahalaga ng P5,000 kada isa na makakatulong sa kanila upang makapagproseso ng mga dokumentong kailangan tulad ng medical clearance at NBI clearance. Ito ang kaunahang BEST Camp na isinagawa sa Calabarzon at target din itong isagawa sa ibang mga probinsya sa rehiyon. Inaasahan din na ito ay magsisilbing isang magandang simula para sa mga miyembro ng Pantawid pamilyang Pilipino Program upang tuluyang maiangat ang antas ng kanilang pamumuhay. (MCA/BPD, PIA BATANGAS)



