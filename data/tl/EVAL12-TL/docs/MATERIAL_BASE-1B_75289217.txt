S. Cotabato Prov’l Hospital muling maglalagay ng dengue lane

July 27, 2016

LUNGSOD NG KORONADAL, South Cotabato, Hul. 27 (PIA) \-- Muling pinapagana ng pamunuan ng South Cotabato Provincial Hospital (SCPH) ang dengue lane nito. Sinabi ni Dr. Condrado Braña, hepe ng SCPH, na layon nito na agad mabigyang pansin ang mga indibidwal na hinihinalang may sakit na dengue na inihahatid sa ospital. Bunsod ito sa nararanasang paglobo ng bilang ng nagkakasit ng dengue sa ilang lugar sa South Cotabato. Batay sa ulat ng Provincial Epidemiology Surveillance Unit ng Integrated Provincial Health Office, mula Enero hanggang Hulyo 23 umabot na sa 2,035 ang naitalang nagkasakit ng dengue sa lalawigan. Halos doble ito sa 1,373 na kaso sa kaparehong panahon noong nakalipas na taon. Pinakamarami ang naitala sa Koronadal, 405; Tupi, 374; at Surallah, 360. Sa buong lalawigan 13 na ang masawi dahil sa sakit na dengue. Matatandaang nagdeklara ng state of calamity dahil sa dengue ang bayan ng Tupi nitong nakalipas na linggo. Muli namang nagpaalala si Provincial Health Officer Dr. Rogelio Aturdido Jr. sa mamamayan na palagiang linisin ang mga lugar na maaring pangitlugan ng lamok at agad magpakonsulta kung may nararamandamang mga sintomas ng naturang sakit. (DEDoguiles-PIA 12)



