E-power vs ASG, traffic By Aries Cano, Bernard Taguinod June 16, 2016 Magkakaparehong inayunan ng mga mambabatas sa Mababang Kapulungan ng Kongreso na mapagkalooban ng emergency powers si President-elect Rodrigo Duterte para durugin ang bandidong grupong Abu Sayyaf.
Ayon kay Quezon City Rep. Winnie Castelo, matinding solusyon din ang dapat ibala sa grabeng problema.
“I agree.

Drastic problems require drastic solutions,” pagkokomento ni Castelo. Maging si Buhay Party-list Rep. Lito Atienza ay handa ring sumuporta kung kailangan talaga ni President Digong ng extra power para pulbusin ang ASG. Importante aniya ay naaayon pa rin ito sa batas.
“Yes. I will support it provided they can justify it to Congress as required law,” sabi ni Atienza.
Para naman kay Ako Bicol Rep. Rodel Batocabe, kung hihingin ni Pangulong Duterte at masisigurado nito na ang E-power ay malaking maitutulong para masugpo ang ASG ay siya na mismo ang magsusulong.
“Ako ang mangunguna para suportahan ang panukalang ito,” pagbabanggit ni Batocabe.
Kongreso, hati Hati naman ang mga mambabatas sa ideyang bigyan ng E-power si Duterte para maresolba ang trapik sa Metro Manila dahil may pumabor at mayroon namang nagsabing hindi na kailangan.
Ayon kay outgoing House Speaker Feliciano Belmonte Jr. ng QC, hindi ito makakapagbigay ng kanyang posisyon hangga’t hindi pa nailalatag ang panukalang ito para maresolba ni Duterte ang problema sa trapiko sa Metro Manila.
“Let’s find out first emergency power to do, what in particular?” ani Belmonte.

Maging si dating Manila Mayor at ngayo’y Buhay Party-list Rep. Lito Atienza ay malamig sa ideyang ito dahil kahit bigyan umano ng dagdag na kapangyarihan si Duterte ay wala ring silbi kung hindi uunahin ang katiwalian sa lansangan.
Pero kung ang taga-labas ng Metro Manila na si Eastern Samar Rep. Ben Evardone ang tatanungin, pabor ito na bigyan ng emergency power si Duterte upang walang maging delay sa pagpapatupad ng mga proyektong kailangan para mabawasan ang problema sa trapiko.



