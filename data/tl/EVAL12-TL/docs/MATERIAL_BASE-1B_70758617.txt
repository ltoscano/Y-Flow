Push Mo Toh!: Joshua, makadurog-puso ang pagkanta!
Antonetthe, pumiyok! Justin, malabnawâ€¦
By Glenn Regondola August 30, 2016
Sa kabila ng malawak na fan base ng megastar na si Sharon Cuneta, nagawa lang dumikit ng kanyang alagang si Antonetthe Tismo sa itinanghal na The Voice Kids Season 3 Grand Champion na si Joshua Olivares mula sa Team Lea naman.
Kahit sinasabi na kahit sino sa tatlong grand finalists kasama si Justin Alva ni coach Bamboo, ay puwedeng manalo talaga, pero iba ang naging kinang ng talento ni Joshua sa finals night.
Bago pa man nito, kanya-kanyang hula ang mga netizens kung sino ba sa tatlong ito ang mananalo, at kanya-kanya silang manok. May nagsasabing si Antonetthe nga raw ang tatanghaling grand winner dahil bukod nga sa marami ang sumuporta sa megastar, biritera ang kanyang alaga na marami ang humahanga.
Pero, may nagsasabi ring si Justin ang karapat-dapat dahil bukod sa boses nitong napaka-cool pakinggan, star material na kaagad ito dahil sa kaguwapuhan.
Gayunpaman, marami rin ang humuhulang si Joshua na nga dahil sa boses nitong buong-buo at sa mukha nitong parang naghahanap ng sympathy votes.
Kung pagbabasehan ang kuwento ng kani-kanilang buhay, may kanya-kanya silang hugot moments na maaaring maging dahilan para isa sa kanila ang iboto.
Si Antonetthe, mala-Lyca Gairanod (unang The Voice Kids grand winner) ang istorya ng buhay kung saan ang pamilya ay nakatira sa ilalim ng tulay at kung anu-ano ang itinitinda para mabuhay.
Si Joshua naman ay lumuwas sa Maynila kasama ang ama mula sa Antique para sumali sa The Voice Kids kahit tumira sila sa gilid ng isang multi-purpose building at mahiga sa damuhan para lamang makapag-audition.
Samantalang si Justin ay minsan nang nabigo sa The Voice Kids, at ang kapansanan niya ay malaking inspirasyon sa lahat na hindi dapat mawalan ng pag-asa.

Pero, sa gabi ng tunay na labanan, saan nga ba sila nagkatalo-talo?
Ayon sa karamihan, malaki ang nagawa ng song choices nila at ang kanilang performance.
Sa unang gabi ay marami ang nadismaya na hindi nakita ang kalidad ng birit ni Antonetthe na ang lamya raw para sa kanya ang kantang Batang-Bata Ka Pa, at pumiyok pa sa huling nota ng isang kinanta niya.
Bumawi man siya sa 2nd day sa kanta niyang Pangako pero hindi na nito nagawang habulin ang puntos para manalo.
Si Justin naman ay angat sa first two songs niya, pero marami rin daw ang nalabnawan sa third song niyang How Will Know kaya tinabangan din ang audience na itodo ang boto sa kanya.
Pero, si Joshua, sa tatlong performance ay pumalo na kaagad nang husto. Sa tatlong kanta niya, very consistent siya sa kanyang performance, sa pag-deliver nito na may puso na siyang ikinadurog ng mga bomoboto kaya siya ang ipinanalo ng mga ito.
Anyway, congrats sa tatlo at sana ay maging maganda ang career nila tulad ni Darenn Espanto na patuloy pa ring umaariba ang singing career nito sa kabila ng pagiging first runner up lang kay Lyca.



