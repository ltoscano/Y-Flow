Cong. Espino pinasususpinde By Bernard Taguinod August 6, 2016
Pinasususpinde ng Office of the Special Prosecutors (OSP) ng Office of the Ombudsman si Pangasinan Rep. Amado Espino Jr., dahil sa kasong katiwalian na kinakaharap nito sa anti-graft court.
Ito ay matapos maghain ang OSP ng Motion to Suspend Accused Pendente Lite sa Sandiganbayan Sixth Division laban kay Espino na dating Governor at kinatawan ngayon ng ika-5 distrito ng Pangasinan.
Ang aksyon ng OSP ay kaugnay ng kinakaharap na dalawang counts ng kasong katiwalian na isinampa laban kay Espino matapos umanong payagan nito ang isang mining company na magmina ng blacksand sa kanilang lalawigan noong 2011. Noong Hulyo 14, 2016 ay nabasahan na ng sakdal si Espino sa nasabing kaso matapos mapatunayan umano ng Office of the Ombudsman na nakipagsabwatan ito sa Alexandra Mining and Oil Ventures Incorporated para maisagawa ang black sand mining sa Bgy. Sabangan, sa Lingayen Gulf, Pangasinan, kahit hindi ito rehistrado sa Philippine Contractors Accreditation Board at wala din umanong clearance sa Department of Environment and Natural Resources (DENR).
Sinabi ng mga prosecutors na malinaw sa batas lahat ng mga akusado ng kasong katiwalian at may posisyon sa gobyerno ay dapat suspindihin.



