Wakas

ni Kel Almazan
Nakakatakot sumablay.
Hindi ko pa rin matanggap na Marso na. Bawat araw kong nilalagyan ng ekis ang kalendaryo ko para maramdaman ang papalapit na thesis deliberations. Sa tuwing mapapatambay ako kung saan, biglang sisigaw ‘yung emergency mechanism ng utak ko ng “Thesis! Thesis!” Sa tuwing may magtatanong kung gagradweyt na ba ako, ang lagi kong sagot ay, “Dapat.” Bakit naman kasi ang gawain na para sa isang buong sem ay kailangan kong tapusin sa loob ng dalawang linggo?
Kung may award lang na Prodigal Thesis Advisee, ako na siguro ang papatos noon. Ang mga salitang, “Magpapa-consult ako mamaya” ay nagiging “bukas na lang,” o “sa loob ng dalawang araw,” o “next week na.”
Sa halip na dumaan sa opisina ng aking adviser ay napapadpad ako sa kung saan-saan. Maaaring ako’y nasa studio ng isang iniidolo kong artist, o nasa ilalim ng ulan habang pinagmamasdan ang kumukupas na ganda ng Maynila. Maaaring nagbabaklas ako ng mga lumang telebisyon sa garahe o kaya’y nagbubuhat ng mga aparador sa Acad Oval. Maaaring nasa isang NGO ako, nagtatanong tungkol sa proseso ng pagbisita sa mga bilanggong pulitikal, at sa susunod na araw, nagpapakuha na ako ng litrato katabi ng isang nakalayang bilanggo. Maaari ding nagpapalipas lang ako ng lungkot sa isang kubo, o kaya’y nagsasakripisyo ng tulog para sa mga pahina ng dyaryo.
“Pinili mo yan” ang naka-programang sagot ng utak ko sa tuwing magrereklamo ako sa dami ng gagawin, inuulit-ulit lang hanggang sa mapaniwala ang sarili sa mga kalokohang pinasok ko. Wala namang nagsabi sa akin na pagsabayin ang pagbuo ng anibersaryo ng org sa lingguhang paglalapat ng dyaryo. Sa huli, ako pa rin naman ang nagpasya at lahat ng ginagawa natin ay pagpili. Pinili ko ‘to. Pinili mo ‘yan. Ang mga desisyon natin ay hindi nagmumula sa kawalan, ngunit nasa sa atin kung paano natin ito paninindigan.
Freshie pa lang ako noong kinakabisado ko ang konstitusyon ng Asterisk tapos ngayon, kami na ang tanders na tagapayo at nagpapaalala na “isapuso at huwag isaulo.” Nasa amin na ang tungkulin na ipasa ang alab at pagmamahal sa sining. Pang-apat na taon ko na ito sa org at akala ko kabisado ko na lahat, pero sa bawat pagsubok na nagdaraan ay marami pa rin akong natututunan.
Iba’t ibang gradiation ng sunrise ang nasaksihan ko kakalapat sa Kule. Unang presswork ko pa lang, naranasan ko na maglapat ng isang pahina sa loob ng 15 minuto para habulin ang deadline ng printer. Simula noon, naramdaman ko nang hindi ito magiging madali. Pumasok man ako dito para maglapat, sa tinagal ko rito, ako ay namulat.
Nag-umpisa ang taon na natatakot akong magtapos. Natatakot akong iwan ang mundong kinagisnan at mga lugar na minahal. At higit sa lahat, natatakot akong mamanhid at makalimot.
Kasabay ng pagsablay ang pagtindig. Maraming agam-agam sa isang kinabukasan na walang kasiguruhan. Ngunit sa gitna ng kawalan, ang mga alaalang ito ang aking pinanghahawakan.



