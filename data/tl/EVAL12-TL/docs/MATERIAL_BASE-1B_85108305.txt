Barrio Isko: Sipat sa mga tahana’t tindahan sa Area 2

ni Julian Bato

Isa marahil sa pinakaunang mga hamon sa mga bagong iskong tulad ko ang maghanap ng magiging ikalawang tahanan para sa susunod na apat o limang taon sa UP Diliman. At kung mura at malapit na boarding house ang hanap, tiyak na kabilang sa listahan ang Area 2 na nasa loob mismo ng kampus.
Pagkaliko pa lang ng Post Office papasok sa kalye ng JP Laurel, kapansin-pansin agad ang dami ng tao na labas-pasok sa lugar na ito. Maaliwalas ang paligid. Masaya ang kuwentuhan ng mga estudyanteng kumakain sa kabilang hanay ng mga sari-saring karinderya at tindahan.
Sa paghahanap ko ng boarding house, napansin kong simple lang ang mga kagamitan at may kaliitan ang mga apartment sa Area 2. Hindi na ito katakataka, dahil pansamantala lamang na ipinagkaloob ang mga bahay na ito sa mga guro at at iba pang mga empleyado ng UP. Sa katunayan, isang Engineering prof mula sa huli kong binisitang boarding house ang nagsabing ipanapaupa ng ilang mga may-ari ng bahay ang mga kwarto dahil hindi sapat ang sahod na galing sa pamantasan.
Naalala ko tuloy ang mga teacher ko sa hayskul na nagtitinda pa ng yema at bananaque para maitawid ang mga gastusin ng kanilang mga pamilya. Tila hindi ako mapalagay noon na bago pa man ako maging ganap na isko, nakikinita ko na ang mga isyung kinakaharap ng unibersidad.
Bagaman kalaunan ay nakahanap ako ng boarding house sa ibang lugar, palagi pa rin akong dinadala ng sarili kong mga paa sa Area 2 dahil sa dami ng alok nitong mga paninda: kanin at ulam, steak, barbeque, shawarma, hamburger, fruit shake, milk tea, at kahit yosi. Alak lang yata ang hindi ipinagbibili sa mga tindahan dito.
Isa sa mga paborito kong kainan sa Area 2 ang Lutong Bahay o LB. Sa mga freshie guide, blog posts, at Overheard ko unang nalaman na masarap at mura ang mga pananghalian dito.
Itinayo noong 1979, ang LB ay naging patok sa mga estudyanteng hinahanap-hanap ang mga pagkaing lutong bahay. Ayon sa may-ari ng LB, sinisikap nilang gawing parang bahay ang set-up ng kanilang karinderya. May mga mesa pa ngang nakaharap sa TV para maaaring manood habang kumakain ang kanilang mga kostumer.
Dahil malapit ang lugar sa mga dormitoryo sa kampus, hindi nagtagal at nagsulputan na rin ang iba pang mga kainan, gaya ng Lutong Kapitbahay, Ralzarap, at Macdoks sa JP Laurel. Katulad ng LB, ang mga ito ay dati ring garahe at sala na ginawang mga tindahan para pandagdag kita ng mga residente. Hindi na kataka-takang sa mga susunod na taon ay lalo pang sumikat ang Area 2. Ito ang naging lapitan ng mga estudyanteng hindi pinalad makapasok sa mga dorms o kaya nama’y hindi kaya ang presyo ng mga condo units sa Katipunan o mga boarding house sa Maginhawa.
Sa kalaunan, bumuo ang Area 2 ng isang sariling komunidad: mga empleyadong salat sa tamang pasahod, na pansamantalang umaampon ng mga mag-aaral na kapwa salat. Ito’y isang komunidad na nagtutulungan mairaos ang bawat araw sa loob ng Unibersidad at sa lalong tumataas na presyo ng pamumuhay at pag-aaral rito.



