
BAWAT TAON ISANG BANSA ANG ATING KALABAN

MALIGAMGAM pa ang puwit ni PNoy sa Palasyo nang unang magkaproblema tayo sa Hong Kong kung saan ang kanilang mga kababayan ay hinostage at pinagpapatay sa Luneta noong 2010.
Sa nasabing insidente ay ipinakita sa buong daigdig ng desperadong si S/Insp. Rolando Mendoza kung gaano kalakas ang loob ng mga Pinoy.
Taong 2011 ay nagkapormahan sa Panatag shoal ang ating mga sundalo laban sa mga barko ng Tsina.
Sa kanilang bilang at sa mga armas ay dehado tayo.
Pero lamang naman tayo, parekoy, sa ibang bagay.
Halimbawa ay ang tikas ng katawan, tatag ng tuhod, tibay ng dibdib at kapal ng mukha, puhunan sa pagtaba! Ehek!
Oo nga’t hindi tayo nakasulong, pero ni isang hakbang ay hindi naman tayo umurong!
May aatrasan pa ba tayo?
Hak, hak, hak!
Last quarter ng 2012 ay lumusob naman sa Sabah, Malaysia ang Royal Army ng Sultanate of Sulu sa pangunguna ni Raja Muda Azzimudie Kiram.
Sa kanilang kapiranggot na bilang ay binigyan ng Sulu Royal Army ng sandamakmak na problema ang buong puwersa militar ng bansang Malaysia. Astig talaga ang Pinoy! Hek, hek, hek!
Kamakailan (2013) ay niratrat naman ng Philippine Coast Guard ang mga Taiwanese na iligal na nangisda sa ating karagatan. Isa ang tigbak!
Ang punto natin, parekoy, hindi kaya pumangit naman nang husto ang imahen ng Pinas sa ating mga kalapit bansa? Na para bang hindi talaga tayo mahilig sa diplomatikong paraan ng pakikipag-usap?
Sabagay kung dito nga mismo sa ating bansa eh, simula nang umupo si PNoy sa pwesto ay pormang palaban na talaga.
Lahat na halos ng kanilang kalaban sa pulitika ay talagang tinitiris ng bonggang bongga!
At habang hilahod na ang mga kontra sa LP ay pangisingisi lang ang ating Pangulo!
Isang kaibigan ang minsang natanong doon sa ibang bansa, kung talaga nga raw ba na benggatibo tayo. Sagot ng ating friend, aba eh, mana-mana lang ‘yan!
Itanong mo kay PNoy! Asus!
Opps, bago tayo pumalaot nang husto, kung 2010 ay Hong Kong, 2011 ay Tsina (hanggang ngayon), 2012 ay Malaysia at ngayong 2013 ay Taiwan, anong bansa naman kaya ang ating kakanain sa 2014, 2015 at 2016 bago bumaba sa pwesto si PNoy?
Tama na po mahal na Pangulo, umpisahan na po nating makipagpayapaan.
At dito natin dapat simulan sa mga kalaban sa pulitika!



