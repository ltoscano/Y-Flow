Biglang Liko: Pagtahak ng UP tungong internasyonalisasyon

ni Aldrin Villegas
Kakaibang tanawin ang sumalubong sa mga estudyante at guro ng UP pagpasok ng Agosto. Bagaman makulimlim ang langit, tila pinintahan ng dilaw ang kahabaan ng University Avenue dahil sa mga nakatanim na sunflower na dati’y tanda ng tag-init at nalalapit na pagtatapos ng isang taon sa UP.
Ngunit makalipas lamang ang ilang araw, isa-isa ring nalanta ang mga bulaklak dulot ng malakas na hangin at ulan. Bigo ang eksperimento ng administrasyon ng UP. Maging ang mga binansagang “monsoon sunflowers” ay hindi kayang sabayan ang bagong kalendaryo ng pambansang unibersidad.
Mintis sa pag-ilag
Malakas na buhos ng ulan ang gumising kay Joseph* isang Biyernes ng madaling araw. Dahil matagal ang biyahe mula Bulacan patungong UP at wala pang anunsyo ng suspensyon mula sa tsanselor, alas singko pa lang nang gumayak siya para pumasok.
Nasa biyahe na si Joseph nang malaman niyang walang klase dahil sa Bagyong Mario. Maging ang mga kaklase niya, hindi na rin makaalis ng bahay dahil sa taas ng baha. “Sana maagang [nag-anunsyo ng suspensyon] para hindi kawawa ang mga estudyanteng malayo pa ang pinanggagalingan,” aniya.
Maging si Dave* na isang Broadcast Communication major ay hirap ding bumiyahe patungong UP mula sa kanyang boarding house sa Marikina tuwing malakas ang ulan. Tatlong oras ang kailangan niyang bunuin dahil sa baha na sinasabayan pa ng masikip na trapiko.
“Maraming oras ang nasasayang sa biyahe dahil sa malakas na buhos ng ulan. Maraming estudyante pa rin ang nahihirapan sa [kabila ng] academic calendar shift,” ani Dave.
Tinatayang nasa 3,600 lang ang kapasidad ng 11 dormitoryo ng UP Diliman. Para sa kalakhan ng 17,000 estudyante na nakatira sa labas nito, kailangang mamasahe papasok at pauwi.
Sa naitalang 15 suspensyon mula 2011 hanggang kasalukuyan, pito o halos kalahati dito ang pumatak sa buwan ng Agosto kung kailan nagbukas ang klase ngayong taon.
Hindi rin nakaligtas ang ibang kampus ng UP sa mga aberya ng bagong kalendaryo. “Nahihirapan ang mga estudyante sa pag-aadjust ng mga student activities dahil sa mga kanselasyon ng klase dala ng palaging pag-ulan,” ani Dyan Gumanao, tagapangulo ng UP Cebu Student Council.
Hindi na ito kataka-taka dahil pinakamaraming bagyo ang nananalasa mula Hulyo hanggang Setyembre, ayon kay Dr. Romulo Virola, dating pangkalahatang kalihim ng National Statistical Coordination Board (NSCB). Aniya, mas makatwiran kung sa buwan ng Oktubre ilipat ang pasukan kung antas ng pag-ulan ang pagbabatayan.
Kaya naman para kay Prop. Gerry Lanuza ng Department of Sociology, wala pa mang isang taon ay maituturing nang palpak ang bagong academic calendar. “Sa tingin ko, ang naiwang argumento na lang [para sa calendar shift] ay wala.”
Hilaw na implementasyon
Layunin ng calendar shift na makasabay ang UP sa kalendaryo ng mga unibersidad sa mga bansang kasapi sa Association of Southeast Asian Nations (ASEAN). Kalakip ng synchronization ang internasyonalisasyon, na magpapadali umano sa kolaborasyong pang-akademiko ng UP at mga unibersidad na kabilang sa ASEAN.
Wala pang isang taon matapos itong ipanukala, nagkukumahog na ipinasa ang pagbabago ng kalendaryo para sa buwan ng kalendaryong Agosto-Hulyo sa pagpupulong ng Board of Regents noong ika-28 ng Marso. Kabilang noon ang UP sa pitong unibersidad sa Southeast Asia na Hunyo ang pasukan.
Binatikos ng mga estudyante, guro, at mga empleyado ng UP ang panukala, tulad ng #SunflowerProtest at Ctrl-Shift Movement. Ani Prop. Rommel Rodriguez, pangkalahatang kalihim ng All UP Academic Employees Union (AUPAEU), dapat ay pinag-aralan muna itong mabuti bago ipinatupad.
Para kay Prof. Emmanuel de Dios ng School of Economics hindi mahalaga ang academic calendar sa usapin ng internasyonalisasyon. Aniya, “Internationalization is not a goal in itself; it is desirable only if it helps the university achieve its real goals as a national and global research university.”
Upang maisakatuparan, dapat umanong tumaas ang bilang ng “publishable research papers” at graduate students— bagay na nagagawa naman sa lumang kalendaryo tulad ng 123 bahagdang pagtaas ng bilang ng visiting research fellow mula 2010-2013, ayon sa tala ng Office of Extension Coordination.
“An academic calendar has one indispensable requirement: it allows the course content…to be delivered efficiently and taught faithfully by the instructor,” ani dating Chancellor Caesar Saloma.
Malaking hamon ito para sa mga propesor dahil sa kakulangan sa pasilidad. “Nangako sila sa amin na maglalagay ng support mechanism para sa calendar change like air conditioning units, electric fan. Pero nasaan na?” pahayag ni Lanuza.
“The right question to ask is not when to start the academic calendar but what makes a good academic calendar, particularly for UP Diliman,” ani Saloma.
Lihis na tunguhin
Makausad man ang UP sa mga kasalukuyang suliranin, hindi pa rin makabubuti ang bagong kalendaryo na tila inililihis tungo sa pangingibang bansa ang mga isko at iska, sa halip na maglingkod sa bayan.
“The administration is pushing for the calendar shift with the notion that a lot of us will eventually work outside the country,” ani councilor Carl Santos ng UPD University Student Council (USC).
Sa tala ng International Labor Organization (ILO), Pilipinas ang may pinakamataas na unemployment rate sa ASEAN na aabot sa 7.3 bahagdan. Malayo ito sa mga kalapit na bansa tulad ng Brunei, 3.7 bahagdan; Burma, 3.5 bahagdan; Malaysia, 3.2 bahagdan; at Singapore, 3.1 bahagdan.
Sa halip na lumikha ng trabaho, tila inilalako na lang sa ibang bansa ang lakas-paggawa ng mga Pilipino. Patunay ang mahigit 10 milyong bilang ng Overseas Filipino Workers (OFWs) sa nangungunang estado ng Pilipinas bilang exporter ng “human labor” sa Asya.
Hindi lang pagsabay sa ibang bansa ang tunguhin ng bagong kalendaryo, kundi maging paghubog ng “export-quality” na mga manggagawa. “Parang sinasabi nila: We want you to be competitive enough. And to do that, we need to shift the academic calendar,” ani Santos.
Sa kabuuan, makasasama lamang ang integrasyon ng bansa sa ASEAN, ani Student Regent Neill John Macuha. “It’s the integration that we must be wary of. Since due to the backward economy and economic means compared to our ASEAN neighbors, it shall put the country in a disadvantage,” ani Macuha.
Higit sa layuning internasyonalisasyon, hindi dapat makaligtaan ng UP ang tunguhing nasyonalisasyon— ang pagtataas ng kalidad ng makamasang edukasyon.
“UP is blinded by the notion that internationalization focuses on mere mobility of students and faculty. A better alternative is to democratize access to SUCs through lowering tuition rates and prioritizing education, among other basic social services, in terms of resources and efforts,” ani Allen Lemence, tagapangulo ng UP Los Banos USC.
Hindi lang simpleng pagbabago ng araw ng pasukan ang paglilipat ng pang-akademikong kalendaryo. Taliwas ito sa landas na dapat tahakin ng unibersidad—na tanganan ang mandato na humubog ng mga iskolar na maglilingkod sa bayan.



