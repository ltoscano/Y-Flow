
Be Careful

Be Careful (Mt. 12: 14-21) Isang tagpo sa telenobela Be Careful With My Heart: Dumating ang parents ni Ser Chief at makakatagpo ulit si Maya. Kailangang mag-prepare si Maya. Sabi ng kaibigan niyang si Eman ay dapat na maging bongga siya upang ma-impress ang parents ni Ser Chief. Pero sabi ni Maya: “Hindi yun kailangan, nagbago lang ang status ko, hindi ang pagkatao ko.” Yan si Maya… Sa totoong buhay kaya maraming pa rin kayang katulad niya?

Si Hesus ay ipinadala ng Ama. “Hindi siya makikipagtalo o sisigaw, hindi maririnig sa mga liwasan ang kanyang tinig. Hindi niya babaliin ang sugatang tangkay o papatayin ang aandap-andap na mitsa. Hindi siya titigil hanggang magwagi ang katarungan.” Marami tayong alam na kwento: umangat lang ng kaunti ang paa sa lupa ay nag-iba na ang ugali; pinagkatiwalaan lang ni boss ay naging bossy na din; malayo lang ang narating ay tila malayo na din sa dating pagkatao; binigyan ng kapangyarihan pero sila na ang naging batas; nagkaroon lang ng titulo ay lumaki na ang ulo! Be careful sa mga successes at achievements na nararating mo, baka baguhin niyan ang iyong pagkatao, at sa huli ay di mo na kilala ang sarili mo!



