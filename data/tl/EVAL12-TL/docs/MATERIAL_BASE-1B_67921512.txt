ANO-ANO ANG MGA DAPAT GAWIN SA EBOLA?

SAKALING darating sa atin ang sakit na ebola, ano-ano ba ang mga pupwede nating gawin?
Sa mga entrada kasing airport at seaport, parekoy, ng mga dumarating na kababayan natin at dayuhan, inoobserbahan ang mga ito.
Kapag may sintomas ng ebola ang isang tao, madali nilang aksyunan ito sa pamamagitan ng quarantine.
Pero paano kung nasa loob na ng mga bahay natin ang may sakit dahil saka lang naman madidiskubre ang ebola sa loob ng dalawa hanggang tatlong linggo.
Syempre, tatawag agad tayo ng doktor (o albularyo sa mga malalayong lugar) o kayaâ€™y itatakbo natin sa klinika o barangay health center o ospital at bahala na kung ano ang mangyari pagkatapos nito.
Syempre pa, naririyan na ang mga katakot-takot na bawal: bawal lumapit ang mga kamag-anak, bawal na maihalo ang pasyente sa ibang mga pasyente, etsetera.
Ang hindi lang bawal ay ang katakot-takot na gastos sa pabili ng mga doktor na mga gamot sa mga parmasya na kumukumpiska ng reseta dahil may komisyon si dok sa kanila. King-ina!
Bawal din ang umulit sa paghingi ng tulong sa Municipal Social Welfare and Development kung may nauna ka nang pasyente na inihingan ng tulong sa parehong taon. King-ina ulit.

Eh, kung natodas ang may ebola?
Sa mga bansang Sierra Leone, Guinea at Liberia na grabe ang ebola at halos libo na ang patay, tinotodas ang buong pamilya ng sakit.
Kasi ugali nila, gaya ng sa atin, na ayusin ang mga bangkay at may pahalik-halik at payakap-yakap pa kasabay ng mga kontak nila sa mga dugo, pawis, uhog, laway, semen at iba pang likido ng pasyenteng patay na dahilan naman ng kanilang pagkahawa.
Ngayon, parekoy, sa takot ng mga namamatayan, basta na lang nila itinatapon ang patay sa kalsada o iniiwan na lang nila ito kahit saan kahit kamag-anak pa nila at bahala na ang patay na ilibing ang kanyang sarili. Mga uod na lang ang maglilibing sa kanya.
Ano-ano nga ba, parekoy, ang ating mga gagawin? BURDADO/Jun Briones



