
Plano para sa industriya ng pangingisda sa OccMin, tinalakay ng BFAR Mimaropa

June 01, 2016

SAN JOSE, Occidental Mindoro, Hunyo 1 (PIA)—Tinalakay ng Bureau of Fisheries and Aquatic Resources (BFAR) Mimaropa ang Comprehensive National Fisheries Industry Development Plan (CNFIDP) 2016-2020 kamakailan sa Sikatuna Beach Hotel, San Jose. Layunin ng pulong na maibaba sa mga mangingisda ng lalawigan ang limang taong planong pangkaunlaran ng industriya ng pangisdaan . Ayon kay Cirila T. Perez, Officer-in-Charge (OIC) ng Fisheries Production Division ng BFAR Mimaropa, nakasaad sa plano ang mga hakbangin na pagtutulungan ng pamahalaan at ng sektor ng pangisdaan upang maseguro ang pagangat ng industriya (pangisdaan) at mapanatili ito. “Nakatuon ito sa apat na bahagi -ang aquaculture fisheries, capture fisheries, post harvest at marketing sector”, ayon pa kay Perez. Target sa plano ang magkaroon ng isang porsyentong pagangat sa kabuhayan ng mga mangigisda na namamalakaya sa karagatang sakop ng pamahalaang bayan o municipal waters. Pagunlad naman ng limang bahagdan sa mga may pangisdaang pangkalakalan o commercial fishing. Kabilang din sa tinalakay sa pulong ang pagpapaunlad ng aquaculture sa lalawigan, kung saan ibinigay na halimbawa ang pagaalaga ng mud crab/ crab fattening (alimango), pagaalaga ng tilapia, shrimp (hipon) at white shrimp, seaweeds at shellfish (talaba, lukan o tahong). Sa kasalukuyan, ay may mga bayan na sa lalawigan ang sumubok sa pagaalaga ng alimango, tilapia, hipon at seaweeds. “Susubukang buhayin naman sa lalawigan ang Shellfish culture”, ayon pa kay Perez. Dumalo sa pulong ang mga representante ng 11 munisipyo na nakatalagang maghatid ng nilalaman ng plano sa mga mamalakaya ng buong lalawigan. (VND/LBR/PIA4B/Occ Min)



