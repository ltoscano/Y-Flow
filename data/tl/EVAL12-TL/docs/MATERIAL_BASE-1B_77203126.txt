Walang takas

Nabubuhayan ang malungkot na mga mata ni Mildred Abiva kapag napag-uusapan ang love story nila ng kanyang asawa. Nakangiti siya habang ikinikuwento kung gaano katorpe si Rene Boy “RB” Abiva noong magkasintahan pa lamang sila. Sobrang kabado raw si RB nang minsang mag-date sila sa Sunken Garden kaya hindi nito naiabot sa kanya nang maayos ang regalong singsing. “Sayang ng moment,” aniya.
Palabiro man at palangiti, mahirap kaligtaan ang bigat at lungkot sa boses at postura ni Mildred. Ngunit kahit na hindi ako ang unang reporter na hinarap niya noong araw na iyon, walang pagod at tuloy-tuloy pa rin niyang inilalahad ang kuwento ng kanyang asawa na kasalukuyang nakakulong para sa kasalanang hindi naman nito ginawa.
Palibhasa bihirang maibalita sa mga pahayaga’t telebisyon ang tungkol sa mga insidente ng human rights violation (HRVs) – lalo na sa mga probinsya – hindi pamilyar ang pangalan ng asawa ni Mildred, na ngayon ay kabilang na sa 176 na naitalang bilanggong pulitikal sa bansa noong 2012. Kaya naman pansamantalang iniwan ni Mildred ang kanyang trabaho bilang guro sa Cagayan Valley (CV) upang lumuwas tungong Maynila upang maipaalam sa mga tao ang kuwento ng asawa niyang human rights worker.
Paunang imbestigasyon
Hindi makapaniwala si Mildred na darating ang panahon na ang asawa niya mismo ang magiging biktima ng mga kaso ng HRVs. Noon pa man kasi, ang parehong dedikasyon nila ni RB sa pagtatanggol sa karapatang pantao na ang naging pandayan ng kanilang pag-iibigan.
Kapwa miyembro ng magkaibang human rights group sina Mildred at RB. Nagkakilala sila noong taong 2008 nang magkaroon ng pulong sa UP Diliman ang grupong Karapatan-CV, na kinabibilangan ni Mildred, at grupong Lakas ng Kabataan Para sa Bayan-CV, na kinabibilangan naman ni RB. Pinaplano nila noon ang pagbisita sa mga bilanggong pulitikal sa CV, na kalauna’y napalaya dahil sa paglabang isinagawa ng kanilang mga grupo.
Nag-aaral si RB sa Polytechnic University of the Philippines noon, samantalang sa CV naman nakabase si Mildred. “We would meet in UP every time na nasa Manila ako. [Kumakain kami] sa SC, tapos tatambay sa Vinzons, sa ilalim ng mga puno, sa harap ng mga dorm,” kuwento niya.
Bukod sa pagiging human rights worker, pareho ring pangarap na makapagturo nina Mildred at RB, na miyembro rin ng Alliance of Concerned Teachers, isang grupong nagsusulong sa karapatan ng mga titser. Bago hinuli si RB, kapwa silang nag-aaral ng post-graduate sa isang pamantasan sa CV. Kasabay nito, nagtatrabaho rin si RB bilang municipal coordinator ng Department of Social Work and Development (DSWD) sa Baggao, Tuguegarao.
Magtatatlong taon nang kasal sina Mildred at RB, ngunit magkahiwalay nilang sinalubong ang bagong taon. Nasira ang mga plano nila para sa media noche nang dakpin si RB ng mga pulis noong Disyembre 28, 2012, at sapilitang ipiniit sa Ifugao Provincial Jail.
Sinumpaang salaysay
Naglalakad si RB pabalik sa kanilang bahay mula sa palengke nang harangin siya ng isang grupo ng mga pulis. Mahigpit na hinawakan ng isang pulis ang kanyang kaliwang braso, at saka idineklara ang kanyang pagkaaresto “sa salang pagpaslang.” Ipinakita rin kay RB ang kopya ng warrant of arrest na tumutukoy sa isang taong nakatira sa Meycauayan, Bulacan.
“Wala kaming ni isang kamag-anak doon,” ani Mildred. Noong araw na iyon, hindi pumayag si RB na sumama sa mga pulis hangga’t hindi niya nakakausap si Mildred. Bilang human rights worker, pamilyar sa kanya ang mga kaso ng sapilitang pagdakip, at alam niya ang posibleng kasapitan ng kanyang pagkaaresto.
Nang makausap na ni Mildred ang mga awtoridad, hindi niya sila napigilan na ikulong si RB. Hindi pa rin nila matiyak kung ano ang tunay na sala ni RB, hanggang sa sinabi sa kanila ng mga pulis kinabukasan na may nag-aakusang kasama daw si RB sa mga miyembro ng New People’s Army (NPA) na sumalakay sa mga sundalo noong Abril 25, 2012. Isa raw umano si RB sa mga pumatay sa 11 sundalo sa nasabing engkwentro.
Agad namang pinatunayan ng amo ni RB na si DSWD Chief of Human Resources Fely Labugen na legal na empleyado ng gobyerno si RB mula Nobyembre 2011. Batay din sa daily time record niya sa trabaho, nasa opisina si RB nang maganap ang insidente.
Sa kabila ng malinaw na ebidensya, kasalukuyan pa ring nakapiit si RB. Ngunit hindi lamang si RB ang biktima ng HRV na nananatiling nakakulong sa kabila ng kawalan ng malakas na ebidensya laban sa kanila.
Isa ang security guard na si Roland Panesa sa mga hinula ng pulisya sa Quezon City. Kahawig daw kasi niya si Benjamin Mendoza, isang mataas na opisyal ng NPA-Southern Tagalog, na may pabuyang higit P5 milyon sa oras na mahuli. Bukod sa pagkakahawig, wala nang iba pang ebidensya ang nagtuturo na iisa lamang sina Roland at Benjamin.
Kung tutuusin, mapalad pa sina RB at Roland dahil nananatili silang buhay sa mga kulungan, samantalang may 12 na kaso ng sapilitang pagkawala at 72 na kaso ng torture ang naitala ng Karapatan sa ilalim ng termino ni Pangulong Noynoy Aquino.
Taliwas ang mga talang ito sa deklarasyon ng Malacanang na pinahahalagahan nila ang karapatang pantao ng mga Pilipino. Habang ibinabalandra nila ang pagtutuon ng pansin ng militar sa karapatang pantao sa mga palisiyang gaya ng Oplan Bayanihan, nananatili pa rin ang mga katulad ni RB at Roland na mga biktima ng HRV.
Pagbaba ng hatol
“To our knowledge, we have no political prisoners. We frown on extralegal killings,” ani Presidential Spokesman Edwin Lacierda noong anibersaryo ng Martial Law noong nakaraang taon.
“Kahit kalian naman, sinungaling at mapanlinlang ang Malacanang,” ani Mildred. Noong nakaraang taon din mismo, umabot sa 166 ang kaso ng arbitraryong pagpaslang, at pumalo sa 158 ang bilang ng mga bilanggong pulitikal, ayon sa Karapatan.
Maging ang empleyado ng gobyerno gaya ni RB ay hindi nakaligtas sa mga nasabing paglabag sa karapatang pantao, na labis na ikinalulungkot at ikinagagalit ni Mildred. “Sinira ng mga pangyayaring ito ang aming mga plano sa buhay,” aniya.
Napilitan si Mildred na tumigil sa pag-aaral para maibuhos ang kanyang oras sa pagpapalaya kay RB. “Wala kami tuloy pagkukunan ng pinansya ngayon para tustusan ang aming mga pangangailangan at nasaid pa ang kakarampot naming ipon,” aniya.
Mukhang matagal na panahon din ang hihintayin bago matupad ang plano nilang mag-asawa na magkaanak. Kuwento ni Mildred, nagkasakit siya noong unang taon ng kanilang pagsasama kaya hindi agad sila nagkaanak. Ngayong taon sana nila balak na bumuo ng pamilya. “Sinira ng gobyernong ito ang buhay namin pero hindi ako papayag na magtagumpay sila.”
Patunay sina Mildred at RB na walang katotohanan ang mga pahayag ng gobyerno ukol sa kalagayan ng karapatang pantao sa bansa. Maging mga human rights advocate kagaya ni RB ay nagiging biktima mismo ng mga HRV—at walang puwang upang hayaan na lamang natin na mas dumami pa ang pamilyang masira dahil sa mga paglabag na ito.



