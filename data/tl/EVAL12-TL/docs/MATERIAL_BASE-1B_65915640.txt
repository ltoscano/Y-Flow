IPED, inilunsad ng DepEd para sa mga Badjao

August 15, 2016

LUNGSOD NG BATANGAS, Agosto 15 (PIA) --Inilunsad ng Department of Education sa lungsod na ito ang Indigenous People Education Program (IPED) noong Agosto 11, 2016 sa Teachers conference center.

Ang naturang programa ay bahagi ng pagdiriwang ng National Indigenous Peoples Day na may temang “Making Education Accessible to School-Aged Indigenous People” at layong maitaas ang antas ng kanilang pamumuhay sa pamamagitan ng tamang edukasyon.

 Sinabi Dr. Rhina Silva, officer-in-charge assitant schools division Superintendent, na ang programa ay magbibigay ng pantay na oportunidad sa mga kabataang Badjao na magkaroon ng edukasyon at maranasan ang pantay na karapatan ng ibang kabataang Filipino.

Ang IPED ay alinsunod sa UN declaration on the Rights of Indigenous People (IP) 2007, Indigenous Act (IPRA) of 1997 at 1997 Philippine Constitution-Right of IP to Education.

May 301 kabataang Badjao ang nag-aaral mula kinder hanggang grade 6 sa pampublikong elementarya ng Malitam at wawa sa taong 2016-2017. Nasa 300 pamilyang Badjao ang kasalukuyang naninirahan sa lungsod at ilan sa mga ito ay may 30 taon ng residente dito.

Pangunahing problema na kinakailangang matugunan sa mga Badjao ang illiteracy at kawalan ng kalinisan sa kanilang sistema ng pamumuhay.

Naging tagapagsalita si Arlene Alex, isang lisensyadong guro sa University of Batangas na nabago ang buhay sa pamamagitan ng tulong ng isang pastor bukod pa sa determinasyon na ibahin ang kanyang kapalaran upang makaahon sa kahirapan.

Sa huli ay lumagda sa isang kaksunduan ang mga kinatawan ng DepEd sa pagpapatupad ng IPED kabilang sina Wildy Tan, pangulo ng Batangas Lion’s Club na kinatawan ni Honesto Babasa; Rev. Jeremias Fababier, senior Pastor ng Beacon of Christ Bible Community; Rev. Alberto Santiago, head of Mission ng Born Again Badjao Church; Dr Esmenia Javier, EVP-LPU Batangas; Rev.

Christopher Arago, CEO ng The Sower Foundation Intl. Inc. at si PLENRO President Oliver Gonzales. (BHABY P. DE CASTRO-PIA BATANGAS with reports from Ronna Contreras-PIO Batangas City)



