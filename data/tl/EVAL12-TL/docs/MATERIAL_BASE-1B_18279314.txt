Tagamasid: Matuloy kaya ang DOS?
By Jimmy Cantor June 18, 2016 Hindi interesado si dating Philippine Sports Commission chairman Butch Ramirez na muling hawakan ang ahensiya. Para sa mga hindi nakakaalam, matagal ding nagsilbi si Ramirez bilang hepe ng PSC noong panahon ni Gloria Macapagal Arroyo.
Muling lumutang si Ramirez noong eleksyon bilang isa sa mga pinagkakatiwalaan ni Davao City Mayor Rodrigo Duterte. Siya ang isa sa advance party ni Duterte sa mga lugar kung saan magkakampanya ang huli.
Dahil nanalo na si Duterte, inaasahan ng marami na malalagay sa isang magandang puwesto si Butch. Pero hanggang ngayon ay wala pa akong naririnig na puwesto para sa kanya. Imbes, ang mga naririnig ko ay ang mga personalidad na sinasabing interesado para sa pagiging chairman ng PSC. Hindi ko na babanggitin kung sino-sino ang mga ito.
Mula nang maitatag ang PSC noong 1991 ay sandamakmak na ang naging hepe ng ahensiya.
Mayroong mga nagtagumpay sa puwesto pero mas marami ang naging palpak ang pamamahala.
Sabi nga ng isang katoto, “like headless chickens running in every direction.”
Naka’y Duterte ang final decision kung sino ang mapipili niyang kapalit ni Richie Garcia, na naging chairman ng PSC simula pa noong 2010 nang mahalal si Pangulong Aquino.
Hindi ko na ililista pa kung ano ang naging accomplishment ni Garcia habang nakaupo siya. Basta ang alam ko, hindi tayo tumapos na pang-apat man lang sa SEA Games mula noong 2010 hanggang noong isang taon.
Ang gusto ko talagang makita ay kung matutuloy ang panukala ni Party-list Congressman Mikee Romero na magkaroon ng Department of Sports bilang kapalit ng PSC.

Siyempre, kapag nangyari ito, magiging malaki rin ang interes natin kung sino ang unang magiging sekretaryo nito. At kung ano ang magiging impact nito sa ating sports development program.
Sinasabing kapag nagkaroon ng Department of Sports ay magiging mas maganda ang magiging takbo ng sports at lalong maaalagaan ang mga atleta dahil magkakaroon ito ng sariling budget. May budget rin naman ang PSC pero sinasabi ng mga nakaupo rito na kulang ang budget para magkaroon tayo ng kampeon sa Asia at sa Olympics.
Kailan kaya magsisimulang gumalaw ang gulong tungo sa pagkakaroon ng Department of Sports o DOS?



