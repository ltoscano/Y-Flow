ANTI-RED TAP CAMPAIGN NG PARAÑAQUE CITY

UMANI ng papuri si Parañaque City Mayor Edwin Olivarez kamakailan dahil sa maigting na pagpapatupad nito ng Anti-Red Tape Act (ARTA) upang mapabilis ang mga transaksyon sa City Hall.
Ayun sa Civil Service Commission-NCR and Bantay.ph, isang anti-corruption watchdog, ang Paranaque Business Permits and Licensing Office (BPLO) ang pinakamahusay sa “transparency, process flow, compliance of ARTA standards, and absence of fixers.”
Nagpadala ng student volunteers mula sa Bantay.ph ang CSC sa lahat ng tanggapan ng BPLO sa iba’t ibang City Hall sa Kamaynilaan para suriin ang proseso ng pag-apply ng business permit. Ayon sa ARTA Compliance and Citizen Satisfaction Survey, ang Parañaque BPLO ay nakakuha ng 4.5 stars o pinakamataas na grado sa buong Metro Manila.
Kasunod nito, napabalita sa mga pahayagan na hindi na kailangang magsumite ng application form ang lahat ng taxpayers na magre-renew ng kanilang business permit sa Parañaque City ngayong taon.
Dahil fully-computerized na ang operasyon ng BPLO, kukunin na lang sa database ang impormasyon ng taxpayer para masimulan agad ang proseso ng renewal.
Ito’y labis na kinagalak ng mga taxpayer ng Parañaque dahil mas napabilis na naman ang transakyon sa City Hall. May humigit kumulang mga 20,000 na taxpayers ang makikinabang sa repormang ito.
Sa pagkakaalam ng inyong lingkod, ang paperless application system ni Mayor Olivarez ang kaunaunahan sa Metro Manila. Sana ito’y gayahin na rin sa iba’t ibang lungsod sa buong bansa.
Sa ilalim ng pamamahala ni Mayor Olivarez, sunod-sunod ang natatanggap nitong parangal lalong-lalo na sa larangan ng competitiveness.
Ang karamihan sa mga pinakamalaking kompanya sa ating bansa ay matatagpuan sa Parañaque dahil na rin sa suporta ng lokal na pamahalaan sa mga namumuhunan.
Sa ilalalim ng “Invest in Parañaque” campaign, patuloy ang pagpasok ng mga negosyante sa Paranaque, lalong lalo na sa Entertainment City na siyang panibagong Central Business District ng lungsod.

ARTIKULO UNO/JONATHAN MALAYA



