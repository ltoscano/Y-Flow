INUTIL DIN BA SI LTFRB CHAIRMAN GINEZ?

ISA sa mga paksang hindi tinatantanan ng Bigwas ang ukol sa mga kaskasero at walanghiyang bus driver at ang kanilang mga sukab na operator.
Kung hindi pasaway sa mga batas trapiko ang mga ito na dahilan ng nakaririnding trapiko sa Kamaynilaan, wala ring pakundangan ang mga ito pagdating sa pagpapatakbo ng kanilang sasakyan.
Ang hindi nila iniisip ay napakalaking mga sasakyan ang kanilang dala at tiyak na malubhang sakuna ang resulta nito tuwing sila ay madidisgrasya o dili kaya ay makadisgrasya.
Paulit-ulit na lang ang mga disgrasyang gaya ng nangyari noong Lunes sa Skyway na ikinamatay ng halos dalawang dosenang katao. Tumalon ang Don Mariano Transit bus sa Skyway at bumulusok pababa at nabagsakan pa ang isang closed van dahil sa sobrang tulin ng takbo ng naturang pampasaherong sasakyan.
Halos linggo-linggo ay nasasangkot sa mga matitinding disgrasya ang mga pampasaherong bus, maliban pa sa kanilang mga nasasagi na pribadong sasakyan dahil na rin sa kanilang kawalan ng modo pagdating sa pagmamaneho.
Ngunit, ang nakapagtataka ay kung bakit tila walang ginagawa ang ating pamahalaan, partikular na ang Land Transportation and Regulatory Board at ang Land Transportation Office upang sana ay mabawasan naman ang mga walanghiyang bus operator at mga demonyong mga driver.
Tuwing may mga matitinding sakuna, walang ibang ginagawa ang LTFRB kundi ang suspendihin ang prangkisa ng mga palalong bus company ngunit makalipas lamang ng ilang linggo ay balik na naman sa lansangan ang mga ulupong.
Ni isang driver na nasangkot sa mga matitinding disgrasya ay wala akong nabalitaan na nahatulan at nabulok sa kulungan dahil tila pera-pera na lang ang labanan. Bulok ang sistema ng LTFRB, bulok ang sistema ng ating hustisya na siyang dahilan kung hindi natatakot ang mga driver at kanilang mga operator na abusuhin ang ating mga batas.
Gusto ko tuloy maniwala na walang pinagkaiba si bagong LTFRB Chairman Atty. Winston Ginez sa kanyang mga pinalitan na puro inutil at walang ginawa kundi ang gatasan itong mga public transport operator.
Sana naman ay magpakitang-gilas na itong si Ginez at once-and-for-all ay tanggalin na niya sa lansangan ang mga bus na pinatakbo ng mga demonyong driver at pag-aari ng mga mukhang pera na mga operator.



