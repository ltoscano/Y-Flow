
Hirit na!: Personalan
By Arnold Clavio October 5, 2016 Simula noong 1987, naging saksi ako sa muling pagbubukas ng Senado matapos na ito ay sarhan ni dating diktador Ferdinand Marcos.
Aaminin ko na na-starstruck ako nang makita ko sa unang pagkakataon bilang mamamahayag sina Senators Jovito Salonga, Juan Ponce Enrile, Bobby Tañada, Ernesto Maceda, Edgardo Angara, Neptali Gonzales, Orlando Mercado, Ernesto Herrera, Rene Saguisag, Joseph Estrada at iba pa.
Noong 1994, nilisan ko ang Senado na may bigat sa puso dahil mami-miss ko ang mga expose ni Manong, ligal na opinyon nina Angara at Enrile, independent mind nina Salonga at Saguisag at ang matinding debate sa floor ng mga senador.
Pero noong Lunes ng gabi, nakakalungkot kung ano na ang nangyari sa mataas na kapulungan. Simula nang buksan ang public hearing sa extrajudicial killings ng Duterte administration, nagka-personalan na ang mga Senador.

Maliwanag pa sa kristal ang partisan politics at tila nawala na ang kanilang pagiging independent.
Ngayon lang ako nakakita ng mga miyembro ng Senado na sumasamba sa kasalukuyang nakaupo na tao sa Malacañang dahil naghihintay ng puwesto after one year. May mga nakaupo ring pakiramdam ay nasa kapangyarihan pa rin ang Liberal party.
Hanggang kailan natin makikitang magbangayan ang dalawang kampo at tayong mamamayan ay hahayaang nakanganga.
Ang maliwanag, may kampanya ang gobyerno laban sa droga. At marami na ang namamatay. Marami na ring inosente ang nadamay at ‘di na maibabalik ang kanilang buhay.
Aminin natin na bumaba rin ang krimen pero tama ba na resulta ito ng mga iligal at abusadong proseso? Na pati ang international community ay nababahala na.
Malinaw din na mayroong Davao Death Squad (DDS). Inamin na ito ni Pangulong Rodrigo Duterte noong panahon ng kampanya, kaya, ano ang problema?
Ang mga public hearing sa Senado at maging Kamara ay nagiging forum na ng personal na away nina Duterte at Sen. Leila de Lima at uulitin ko, walang mapapala rito ang publiko.

BALITAWIT
Marami na ang nagpapayo kay pangulo na maghinay-hinay na sa kanyang pagmumura at paglabas ng maaanghang na pananalita laban sa United States at European Union.
At narito ang ating Balitawit sa tono ng Pers Lab (Hotdog):
Tuwing kita’y nakikita Mayroon laging mura… Santo Papa, Obama… EU at si De Lima… Ano ba naman ang hugot mo At ‘di na maalis sa system mo Lagi ang PI ang gamit mo At user, pusher patay sa’yo ‘Di na makabangon ‘Di pa makabenta Lahat ay nasusuplong Lalo na ‘yung lulong Sa kaiisip sa’yo Mga dedbol dumadami Tuwing kita’y nakikita Ako ang nalulusaw Tuwing buka ay may ‘t@!# ‘na! May ngatngat pang kasama Kelan kaya magtitigil na Sana’y malapit na Malapit na Lord Kayo na po ang bahala!



