DA, namahagi ng P60M halaga ng ayuda sa mga magsasaka, mangingisda sa Bulacan

March 07, 2016 Shane F. Velasco

GUIGUINTO, Bulacan, Marso 7 (PIA) -- Umabot sa 60 milyong pisong sari-saring ayuda ang ipinamahagi ng Department of Agriculture o DA sa mga magsasaka at mangingisdang Bulakenyo. Mismong si kalihim Proceso Alcala ang nagkaloob ng mga ito sa ipinatawag na Farmers and Fisherfolks Forum ng Provincial Agriculture Office o PAO. Base sa talang inilabas ni PAO Chief Gloria Carillo, pinakamalalaking proyektong nakapaloob dito ang Community Seedbank Warehouse na sa barangay Santor sa lungsod ng Malolos. May itatayo ring Rice Processing Center para sa mga magsasakay ng Palay at maggugulay sa Pulilan at ang paglalagay ng Kay Piskal Diversion Dam sa barangay Tigbe sa Norzagaray, na pinakikinabangan na ng mga magsasaka ng Palay na ang bukid ay nasa kabundukan.

Nagkaloob din ng may 2.3 milyong piso tulong para sa San Ildefonso Vegetable Growers and Palay Growers Multi-purpose Cooperative at 1.4 milyong piso halaga ng mga livelihood project para sa Umpucan Palay and Vegetable Growers Multi-purpose Cooperative. Nagmula ang mga pondong ito sa Philippine Rural Development Program ng administrasyong Aquino sa tulong ng World Bank. Ang PAO naman ay nakakuha ng ibaâ€™t ibang ayuda na siya namang ipapamahagi sa mga magsasaka sa kanayunan tulad ng sari-saring Farm Machineries at Post-Harvest Facilities, mga binhi para sa mga maggugulay sa ilalim ng High Value Crops Commercial Program, mga bakuna para sa mga Baka, Kalabaw at Baboy para masegurong ligtas ang industriya ng Paghahayupan sa sa Bulacan, may 200 pang buhay na Manok na pararamihin at apat na pakuluan ng Tsaa para sa mga magsasakang tumatangkilik ng Organikong Pagsasaka. Iba pa riyan ang pagkakaloob ng DA sa Pamahalaang Bayan ng Guiguinto ng Organic Fertilizer Production Product na pinondohan ng Bottom-Up Budgeting o BuB. Kaugnay nito, nagbuhos naman ng mga biyaya ang Bureau of Fisheries and Aquatic Resources sa mga mangingisda. Una na riyan ang ibinabang Fingerling Dispersal and Sustainable Agri-Fishery Livelihood Project para sa bayan ng Baliwag na napondohan ng BUB na isinulong ni Mayor Carolina Dellosa. Matatagpuan ang produksyon sa pangisdaan ng Baliwag malapit sa ilog Angat na siyang tinututukan ng Pamahalaang Bayan na lalong mapalakas. Nakatanggap naman ng karagdagang kagamitang pang pangisdaan ang mga mangingisda na nasa mga bayan ng Bulacan na nakaharap sa Look ng Maynila. Nakatanggap ng 150 gillnets at dalawang tri-bikes ang bayan ng Bulakan habang may dalawang tri-bikes at isang bangkang de-motor sa Calumpit; apat na tri-bikes, anim na marine engines, elevated Solar Dryers at mga bangkang de motor na may kasamang makinang pangisda sa Hagonoy; at may halos dalawang milyong vannanei post-larvae o punla ng Hipon, apat na tri-bikes, dalawang Seaweed Dryers at Community Landing Center ang ipinagkaloob sa Paombong. May anim na elevated solar dryers rin para sa Malolos; 12 marine engines at isang tri-bike sa Obando at isang ihawakan ng Tinapa at mga fishets sa Meycauayan. Ang lahat ng ito ay pinondohan ng kani-kanilang mga BUB. (CLJD/SFV-PIA 3)



