Mga dayuhan bilib sa Pinoy

BILIB na bilib ang maraming dayuhan sa galing at kakayahan ng ating mga kababayan. Iyan ang dahilan kung bakit gustong-gusto ng mga foreign employer ang ating mga OFW.
Pero ang nakalulungkot, mas bilib pa ‘anya sa kanila ang ibang lahi kaysa sa mismong kapwa Pinoy.
Tulad na lang ng ating mga inhinyero…. maraming mga proyekto, gusali at maging mga tulay ang naitayo nila sa iba’t ibang panig ng mundo, na masasabing direktang naging kabahagi sila. Mga Pilipinong inhinyero ang nagdisenyo at tumapos ng mga proyektong iyon.
Sa kanilang mga talino at galing ipinagkakatiwala at ipinauubaya ng mga dayuhan maging ang maseselan nilang mga proyekto. Kaya naman, taas-noo ang bawat Pinoy na ipagmalaking sila ang gumawa o nagtayo ng samu’t saring mga proyekto sa ibayong dagat.
Ngunit kamusta naman pagdating ng magaling na Pinoy rito sa Pilipinas? Nakapagtatakang hindi kayang ipagkatiwala sa kanya ng kapwa Pilipino ang ilang mga proyektong sa paniwala naman niya’y kayang-kaya naman niya at simpleng bagay pa nga iyon kung ikukumpara sa napakarami na niyang mga proyektong nagawa sa abroad.
Bukod sa palaging may pagdududa ang kapwa Pinoy sa kanyang kakayahan, gagawin na lang siyang assistant ng isang dayuhan (expat) dito mismo sa sariling bayan.
Iyan ang labis na ikinalulungkot ng ating mga OFW kapag ninanais na nilang magbalik sa bansa. Lalo pa ang mga manggagawang may sapat na kaalaman naman, kakayahan at galing na naipakita na sa ibayong dagat.
Nais din nilang ibahagi ang mga karanasang natamo mula sa abroad, bukod pa sa kagustuhang makasama nang muli ang pamilya at hindi na malayo sa mga ito.
Nasasambit tuloy nila na mabuti pa ang mga dayuhan bilib sa kanila, kaysa mga kapwa Pilipinong wala na ngang kabilib-bilib, minamaliit pa ang kanilang mga kakayahan!



