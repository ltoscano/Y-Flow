
Pangulong Duterte bumisita sa Ilocos Norte matapos ang bagyong ‘Lawin’

October 27, 2016 Cherry Joy D. Garma

LUNGSOD NG LAOAG, Oktubre 27 (PIA) – Bumisita si Pangulong Rodrigo Roa Duterte sa Ilocos Norte matapos masalanta ng bagyong Lawin at maideklara sa ilalim ng ‘State of Calamity’ ang lalawigan noong Oktubre 23.

Sa pakikipag-usap ni Duterte sa mga lokal na opisyales ng Ilocos Norte sa pangunguna ni Gov. Imee R. Marcos, sinabi nito na tutulong ang pambansang pamahalaan sa mga pangangailangan ng lalawigan.

Nagbigay naman ng ulat si Marcos sa Pangulo hinggil sa mga tinamong pinsala ng lalawigan dala ng napakalakas na bagyong Lawin.

Sa ulat ni Marcos, mayroong isang naitalang namatay ang Provincial Disaster Risk Reduction and Management Council (PDRRMC) dahil sa bagyo sa bayan ng Pasuquin dito ngunit pagkatapos ng pagsusuri ng Department of Interior and Local Government (DILG), nilinaw nila na ang sanhi ng pagkamatay ng isang matanda ay hindi dahil sa nasabing bagyo.

Ayon pa sa kanya, sa pinakahuling ulat ng PDRRMC, mayroong 7,814 na nawalan ng bahay at 579 nawasak na tahanan, samatalang nasa 7,235 naman ang bahagyang nasira ang tahanan dito.

Isinailalim naman sa ‘state of calamity’ ang Ilocos Norte noong Oktubre 21 hinggil sa pinasalang tinamo nito lalo na sa agrikultura na umabot sa dalawang bilyong piso.

Nasa 100 porsyento ng palayan ang nasira sa bayan ng Adams, samatalang 90 porsiyento naman sa lungsod ng Batac.

Dahil dito, ayon kay Marcos, inaasahan ang kakulangan ng pagkain sa lalawigan sa mga susunod na buwan.

Hiniling naman ni Marcos kay Duterte na mabigyan ng tulong ang lalawigan sa kanilang pangunahing pangangailangan gaya ng pagkain na tulong para sa mga nasalanta ng bagyo.

Sinabi din ni Marcos na ang probinsya ay nagangailangan ng maayos na kagamitan bilang paghahanda at gagamitin sa panahon ng kalamidad ng lokal na pamahalaan.

Kabilang na dito ang weather instruments, satellite phones, winches, ropes, rechargeable flashlights, payloaders, at dump trucks.

Ibinahagi din ni Marcos sa pangulo ang problema sa flood control kung saan nangangailan ang mabilisang pagpapaayos ng Madongan Dam dito para sa mas konkretong paghahanda sa bagyo.

Kasama ni Duterte sa nasabing pulong ang ilan sa kanyang gabinete na sina: Social Welfare and Development (DSWD) Secretary Judy Taguiwalo, Budget and Management (DBM) Secretary Benjamin Diokno, National Defense (DND) Secretary Delfin Lorenzana, Public Works and Highways (DPWH) Secretary Mark Villar, National Economic and Development Authority (NEDA) Director-General Ernesto Pernia, Health (DOH) Secretary Paulyn Jean Rosell-Ubial, Agriculture (DA) Secretary Emmanuel Piñol, at Armed Forces of the Philippines (AFP) Chief of Staff Ricardo Visaya.

Bago ang pagbisita ni Duterte sa Ilocos Norte ay pumunta muna ito sa lungsod ng Tuguegarao sa Cagayan at lungsod ng Ilagan sa Isabela para sa pamamahagi ng relief goods at Emergency Shelter Assistance (ESA) para sa mga nasalanta ng bagyo. (JNPD/CJDG/PIA-1, Ilocos Norte)



