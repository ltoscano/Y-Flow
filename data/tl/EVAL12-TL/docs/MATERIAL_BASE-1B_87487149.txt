NNC CL, pinaigting ang adbokasiya sa rice fortification

February 11, 2016 Marie Joy L. Simpao

CLARK FREEPORT ZONE, Peb.11 (PIA) – Upang lalong paigtingin ang pagbebenta at pagkonsumo ng iron-fortified rice sa Gitnang Luzon, pinulong kamakailan ng National Nutrition Council o NNC ang iba’t ibang ahensya ng gobyerno, gayundin ang iba pa nitong stakeholders para sa seminar-worshop nitong Rice Fortification for Social Safety Net Programs. Ang nasabing forum ay alinsunod sa RA 8972, na kilala rin bilang "Philippine Food Fortification Act of 2000", na naglalayong ifortify ang bigas, mantika at asukal ng iron at vitamin A; gayundin ang boluntaryong pagpo-fortify ng processed foods upang tugunan ang problema ng micronutrient malnutrition sa bansa. Sa kanyang mensahe, binigyang-diin ni NNC Central Luzon Regional Program Coordinator Ana Maria Rosaldo ang kahalagahan ng pagtutulungan at pagkakaisa ng mga ideya at konkretong aksyon upang matagumpay na maisakatuparan ang naturang adbokasiya.

Aniya, sa pamamagitan ng forum na ito, hinihikayat niya ang lahat na tumaya para sa pagpapaunlad at pagpapabuti ng kalusugan ng mga tao sa Gitnang Luzon at magbahagi ng oras at ideya upang makabuo ng isang action plan tungo sa mabisang pagpapatupad ng nasabing layunin. Sinabi rin ni Rosaldo na ito ay isang pagkakataon upang makabuo at mapatatag ang ugnayan ng mga potensyal na mamimili at mga supplier ng fortified rice sa rehiyon. Samantala, ipinaliwanag naman ni UNICEF consultant Hector Maglalang ang resulta ng pag-aaral na pinamagatang “Philippine Rice Consumption for Social Safety Net Programs".

Layunin ng nasabing pag-aaral na tukuyin ang pagkonsumo ng bigas ng social safety net programs at ang kakayahan ng Pilipinas na ifortify ang bigas para sa mga programang ito, at gamitin ang mga datos nito upang itaguyod ang paggamit ng iron-fortified rice sa mga programang ito. Bukod dito, tinalakay din ni Maglalang ang impormasyon ng mga mapagkukunan at ang halaga ng fortified rice pati na rin ang ilang model LGUs na sumusuporta sa nasabing batas. Bago matapos ang aktibidad, nagkaroon ng isang maiksing workshop upang matukoy ang mga posiblen aktibidad upang lalong paigtingin at palakasin ang rice fortification sa rehiyon, lalo na sa parte ng mga lokal na pamahalaan, non-government organizations, pribadong sektor, media at iba pang mga sektor.

(CLJD/MJLS-PIA 3)



