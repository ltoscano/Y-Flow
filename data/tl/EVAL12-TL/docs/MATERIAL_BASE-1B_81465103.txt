Lakas tama: Trangkaso blues

ni RC Guererro
Daig pa ng babaeng may regla ang pabago-bagong klima sa Maynila.
Sisimulan nito ang umaga na mistulang nanay na sinasalubong ang asawang lango sa alak at amoy beerhouse — tumatalak, nangangalmot, nagpupuyos sa galit. Habang tumataas ang tirik ng araw, sumisidhi rin ang poot ng ale hanggang sa sumabog ito sa isang madamdaming palahaw sa oras ng siesta. Bago magsara ang tabing ng kalangitan sa hapon, tatangis itong waring nagmamakaawa, kundi ma’y tuluyang hahagulhol para lamang hindi muling iwan ng kabiyak.
At dahil sa pag-iinarteng ito ng panahon, inabot ako ng trangkaso nitong nakaraang weekend. Kung ano-anong pag-iinarte rin tuloy ang gumapang sa guni-guni ko — pati init at lamig ng panahon, ginawan ko ng love story.
Akala ko pa man din marami akong mapapala simula noong Biernes. Pero hindi man lang ako nakadalaw sa Run For Your Life jogging event para sa ika-anim na anibersaryo ng sapilitang pagkawala nina Karen Empeño at Sherlyn Cadapan. Wala akong tiyaga sa pagja-jogging, pero tinakdaan ko na ang event na iyon sa mental schedule ko. Hindi ko kayang palitawin si Palparan, kaya ano ba naman ang sumaglit lang doon at magpakita ng suporta.
Pero wala e, kill joy ang tag team ng lagnat-sipon-ubo. Ni huling bahagi ng send-off series ni Cynthia Alexander, hindi ko napuntahan. At noong Sabado, tinext pa ako ng nanay kong naglalakwatsa sa Fete de la Musique ng “D2 na me, wer na u? Hahaha pgaling k nak.” Sarap bunutan ng puting buhok sa kili-kili.
Birthday din ng isang malapit na kaibigan noong Linggo at nagyaya siya sa isang libreng painom sa Sarah’s. Pero dahil kailangan kong magpagaling, hindi na rin ako nakadalaw. Sayang. Walang halong biro, pero mukhang may krisis din sa libreng painom ang mga kaibigan ko ngayon. Matagal na rin nang huli akong nakatikim ng libreng toma.
Pero kailangan ko munang magpahinga ngayong linggo. Mahirap, pero kaya ko namang bigyan ng isa hanggang dalawang linggong palugit ang katawan ko para muli itong makapagpalakas. Hindi baleng magtiis muna sa ilang araw na walang bisyo, kaysa naman sa mabinat at muli na namang matengga sa kama. Habang pinipeste ako ng trangkaso, napagtanto kong ayaw ko talagang maiwang nakikipagtitigan sa kisameng wala namang mata.
Mabuti sana kung sa haba ng panahong nakaratay ako sa kuwarto, tulog at namamayapa lang ang ulirat ko. Kaya lang may mga pagkakataong kahit gustuhin ko mang patayin ang switch sa utak ko, pilit talagang nakikipagpatintero ang mga guni-guni ko’t nakikipaghabulan sa mga naliligaw na muni-muni.
Natitisod tuloy ang diwa ko sa mga kuro-kurong hindi ko naman madalas naiisip. Mas magaling nga ba ang The Pixies sa Nirvana? Ilan kaya ang steps sa AS Steps? May nanalo kaya ngayong araw sa lotto? Buhay pa kaya ang tatay ko?
Kung minsan, parang paglaban din sa sarili ang pagkakasakit. Kaya simula ngayon, araw-araw na akong magva-vitamins.



