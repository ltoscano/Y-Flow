HABULAN PUNG…

NAGMAMADALI ang halos lahat na ahensya ng pamahalaan ngayon para daw makagawa ng proyekto.
Nangunguna dito ang Department of Transportation and Communications (DOTC) kaayuda ang Department of Public Works and Highways (DPWH) at Metro Manila Development Authority (MMDA).
Sabi ng taga-Malacañang sa akin, utos daw ng boss nila. Sino pa ng ba kundi si pangulong Benigno Aquino III. Pikon na daw si president dahil wala pa raw nagagawa ang kanyang mga opisyales-de-tango. Alam kasi ni Mr. Aquino na patapos na ang kanyang termino kaya nag-aalala siya, wala man lang maipagmamalaki na pamana sa bayan. Ganoon?
Sa mga cabinet meetings daw ay punado ang galit ni Noynoy sa kanyang mga tauhan. Napipikon na si Aquino? Kaya nag-utos agad siya na gawin ang lahat na magagawa para matapos lahat ang proyekto lalo na ang mga imprastraktura!
Kaya hayan, handa tayong lahat dahil halos isang dosena na infra projects ang kinakana ngayon sabay-sabay. Ang tanong, may matatapos kaya sila sa loob ng napakaikling panahaon? Isa diyan ang Skyway 3 na magsisimula sa Makati City at Maynila na dudugtong sa Balintawak – North Luzon Expressway.
Alam naman natin na ang mga kontraktor natin sa bansa ay piko, pala at bareta lang ang gamit sa paghuhukay. Yun bang sadyang pinatatagal ang trabaho para lalo pang malaki ang kita nila. Isama mo pa ang totoo na trabahong tamad ng mga opisyal at manggagawa sa gobyerno. Masakit pero totoo hindi ba?
Katulad din nang naglalabasan muli na balita tungkol sa DOTC awarding of contracts ng mga kailangan na bagong MRT at LRT. Pumutok na ang balita noon mula sa Inekon Corporation ng Czechoslovakia na kilalang mahusay gumawa ng mga riles at bagon ng tren. Humihingi daw ang ilang opisyal ng “advance payment mula sa “lagay” na US$30 milyon! Masakit nito, “isinabit” pa nila ang presidential brother-in-law na si Eldon Cruz at presidential-sister Ballsy Aquino Cruz!
Nandiyan din ang LTO sa ilalim ng DOTC na nagmamadali rin na magpalabas ng plaka ng mga sasakyan na halos dalawang taon na ay walang ibinibigay para sa mga bagong sasakyan. Isama din ang DOTC at LTFRB na inutil sa pagbibigay ng prangkisa sa mga public utility transportation. Itong huli, kapag may aksidente, LTFRB pa ang naninisi sa bus operators kapag nadidisgrasya at isa dito ang kawalan daw ng prangkisa!
Okay lang na magmadali kayo pero sana ay huwag nilang itaya ang kalidad ng lahat nilang proyekto.
Lumalabas kasi na habulan pung ang sistema ninyo. Sa halip na biyaya magbunga ito ng disgrasya!



