
Kung buhay si Andres Bonifacio November 30, 2014 Written by Joey C. Papa Published in Opinion Read: 1240 Kung buhay si Gat Andres Bonifacio, ang pinuno ng rebolusyonaryong kilusang Katipunan, papayagan niya kayang madahas, mapagsamantalahan at mapatay ng mga dayuhan ang mga Pilipino, babae man o lalaki? Papayagan kaya ni Andres Bonifacio na pagsamantalahan, kamkamin ng mga dayuhang interes ang mga likas na yaman ng ating bansa na sana’y pinakikinabangan ng milyong Pilipino? Papayagan kaya ni Andres Bonifacio na sirain, wasakin ang mga tahanan ng mahihirap na Pilipino sa lunsod at lalawigan upang magbuo lamang ng mga mararangyang tahanan para sa iilang tao? Papayagan kaya ni Andres Bonifacio na kamkamin ng iilang ganid na tao sa bansa ang mga lupang sakahan at taniman na pagkaraa’y mga gusali at tirahan ng mayayaman ang ipapalit? Natitiyak kong hindi. Ngunit mananatili lamang na pangarap ang pagnanais na makasama pa si Andres Bonifacio dahil wala na siya at pinatay sa isang hindi maipaliwanag na paraan dahil hanggang ngayon ay nananatili itong isang kontrobersyal na isyu. Maraming Andres Bonifacio sa mga Pilipino. Pinatunayan na rin ng kasaysayan na ang mga kabataan, magsasaka, manggagawa, propesyonal, manunulat, maralitang lunsod at kanayunan, na handang mag-alay ng kanilang buhay upang makalaya ang bayan sa kadiliman noong batas–militar. Hanggang ngayon ay nakikita pa rin natin ang mga “anak” ni Andres Bonifacio sa mga maaalab na mga Pilipinong nagpapahayag sa mga lansangan upang tutulan ang iba’t ibang pang-aapi at pagsamantala ng mga lokal na ganid at mga dayuhang imbi! Tiyak kong hindi papayagan ni Andres Bonifacio ang mga pagsisira sa ating Inang Kalikasan. Mahal niya ang Inang Pilipinas at sinumang lumapastangan dito ay hindi niya palalagpasin. Sa tula ni Andres Bonifacio, tinuran niya ang mga salitang ito. “Aling pag-ibig pa, ang hihigit kaya? Sa pagkadalisay at pagkadakila. Gaya ng pag-ibig, sa sariling lupa. Aling pag-ibig, wala na nga, wala na nga.” Sa tuwing sumasapit ang Nobyembre 30, laging inaalayan ng mga bulaklak ng mga pinuno ng pamahalaang Pilipinas noon at ngayon ang mga monumento ni Andres Bonifacio sa buong bansa. Ngunit nauunawaan kaya nila ang ipinaglaban ng magiting na lider ng Katipunan o isa na lang itong rituwal taon-taon na kailangang gampanan? Kung nauunawaan man nila ito, marahil ay wala na nga sa diwa nila ang mga dahilan ng pag-aalay ng buhay ni Andres Bonifacio at ng maraming Pilipinong martir ng Himagsikang 1896. Bakit? Tingnan natin ang nagaganap sa Pilipinas. Noon ay may isang kabataan sa Tondo ang nagtatatag ng isang kilusang pinangalanang PR 1896 AD – Pagpapatuloy ng Rebolusyong 1896 Anak Dalita. Lumahok ang kabataang ito sa mga pakikibaka laban sa diktadura. Dinakip, ikinulong, tinortyur at namatay sanhi ng isang malubhang karamdaman. Alay ko sa mga makabayang kabataan at mga Pilipino na “anak” ni Andres Bonifacio ang kolum na ito. Alam kong hindi titigil ang mga Anak ng Bayan sa pagtatanggol sa Inang Pilipinas para sa isang tunay na Pagbabago.



