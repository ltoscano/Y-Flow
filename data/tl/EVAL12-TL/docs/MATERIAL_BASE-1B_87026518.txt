Antipolo City, matagumpay ang tree-planting activity; 50K tree seedlings, naitanim

August 18, 2016

LUNGSOD NG ANTIPOLO, Rizal, Agosto 17 (PIA) –Bilang pagpapatupad ng Sibol Re-greening Marikina Watershed project, matagumpay na naisakatuparan ng pamahalaang lungsod ang tree-planting activity na isinagawa sa Sitio San Ysiro, Barangay San Jose noong Agosto 12, 2016.

May 50,000 na katutubo at namumungang punong-kahoy ang naitanim sa may 100 ektaryang lupain sa nabanngit na barangay sa tulong ng pamahalaang panlalawigan ng Rizal, ang Department of Environment and Natural Resources (DENR), ang PTT Philippines Corp. (PTTPC), isang Thai oil firm na nakabase sa bansa, at pakikiisa ng halos 700 katao,

“Sa panahon po natin ngayon na nakakaranas tayo ng mga malubhang pagbaha at pagbabago-bago ng panahon dahil sa climate change, asahan niyo po na hindi titigil ang ating pamahalaang lungsod sa pagbibigay ng suporta at tulong sa mga proyektong makakatulong upang mabawasan ang global warming. Nagpapasalamat din po tayo sa PTTPC dahil sa kanilang suportang ibinigay sa atin. Laging bukas po ang ating tanggapan sa mga NGOs at mga private sectors na nais magsulong ng mga programang mangangalaga sa ating Inang Kalikasan,” sabi ni Mayor Jun Ynares.

Ang programang Sibol ay isinusulong ang pagkakaisa ng mamamayan lalo na ang mga kabataan sa pagprotekta sa Marikina Watershed sa pamamagitan ng pagtatanim. Malaking tulong ito upang mabawasan ang pagbaha at pagguho ng lupa na nagiging sanhi din ng pagbabaw ng Laguna de Bay.

Tinutulungan naman ng PTTPC ang mga katutubo sa kanilang pangkabuhayan sa pamamagitan ng pagbili ng mga punla na itinanim sa kabundukan na kanila ring pangangalagaan upang kanilang mapagkakitaan.

Ito na ang ikatlong proyekto ng PTTPC na nagsusulong sa pangangalaga ng kalikasan at pagbibigay ng livelihood program sa mga katutubo bilang bahagi ng kanilang Corporate Social Responsibility Project (CSR).

Samantala, kabilang din sa nakiisa sa programa ang Department of Education-Antipolo, mga opisyal ng Lalawigan ng Rizal, City Environment and Waste Management Office (CEWMO), Antipolo PNP, Laguna Lake Development Authority (LLDA), diplomatic communities at PTTPC volunteers. (JValdez, Antipolo PIO /PIA-Rizal)



