US nagdagdag ng pwersa sa Iraq
By Noel Abuel July 13, 2016
Nagdagdag ng military personnel si US President Barack Obama sa bansang Iraq upang pulbusin ang mga miyembro ng teroristang Islamic State (IS) group.
Sa ulat ng Aljazeera, muling nagpadala ng 560 military personnel ang US kung saan sa kasalukuyan ay mayroon nang 4,650 US personnel na nagbabantay sa seguridad ng mga inosenteng sibilyan sa Iraq.
Ayon kay Obama, makakatulong ang kanyang mga ipinadalang personnel upang mas lalo pang mapaigting ang seguridad sa naturang bansa. Mismong si Defense Secretary Ashton Carter ang nagsabing layon din ng dagdag-puwersa na mabawi sa kamay ng Islamic State of Iraq and the Levant (ISIL) ang Mosul.
Karamihan din sa mga sundalo ay magtatayo ng gusali sa Qayara airbase na nasa layong 64 kilometro mula sa Mosul.
Una nang nagpadala si Obama ng 250 sundalo sa Syria.



