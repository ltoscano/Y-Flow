IMBENTO LAHAT VS DE LIMA! By Boyet Jadulco, Juliet de Loza-Cudia SSeptember 3, 2016
Umalma ang isang dating empleyado ng Department of Justice (DOJ) sa pahayag ni Justice Sec. Vitaliano Aguirre na mayroon siyang affidavit laban kay dating DOJ Sec. at ngayo’y Sen. Leila de Lima. Deretsahang sinabi ng tinukoy na ‘testigo’ na imbento ang lahat ng ebidensiyang inilalatag laban kay De Lima na sinasabing galing sa kanya.
Sa Facebook account ni Bogs Obuyes, ikinuwento nitong ipinatawag siya sa tanggapan ni Sec. Aguirre sa pag-aakalang pipirma siya ng extension ng kontrata sa ahensya.
“Pero laking gulat ko na ang inihain sa harapan ko ay BDO bank receipt amounting 24 million [pesos] for the month of March and April 2014, kalakip ng pictures namin ni Senator De Lima,” anang FB post. “…ang pangalan ko dun ay Bogs C. Obuyes na imposible ko namang gamitin ‘yun dahil nickname ko lang po un,” paliwanag pa nito.
Nagtataka rin ito kung bakit lumalabas na mayroon siyang pinirmahang affidavit gayung ang ginawa niyang statement ay mga denial sa alegasyon laban kay De Lima.
“…ang laman ng statement ko po ay puro pagtatanggi na walang katotohanan ang lahat pero bakit ang lumalabas ay against Sen. De Lima ang statement ko?,” pagpapatuloy ni Obuyes.
Sa mga naunang report, sinasabing idineposito sa isang bank account na nakapangalan sa isang Bogs Obuyes ang P24 milyon na umano’y para talaga kay De Lima.
Bukod kay Obuyes, isang Jonathan ‘Jong’ Caranto rin umano ang pumirma ng affidavit laban sa senadora.
Isang netizen naman ang pumuna sa laman umano ng affidavit ni Obuyes hinggil sa pagdedeposito nito ng pera ni De Lima.
Ayon sa netizen, bakit papayag ang BDO na makapag-open ng account si Bogs gayung ang tunay na pangalan nito ay Edna Obuyes? Ikalawa ay paano papasok sa BDO ang deposito umano noong Abril 18, 2014 gayung sarado ang mga bangko noon dahil sa natapat ito sa Good Friday?

Napuna rin ng netizen na ang branch code na 041 ay naka-assign sa BDO Bel-Air branch pero si Bogs ay nakatira sa Commonwealth Avenue sa Quezon City.
Nagtataka rin ang netizen kung bakit maayos pa rin ang print quality ng deposit slip kahit na noong 2014 pa umano ito idineposito.
‘Di amin ‘yang deposit slip — Aguirre
Samantala, tahasang itinanggi ni Sec. Aguirre na sa kanila galing ang mga lumabas na deposit slips na iniuugnay kay De Lima sa drug trade sa loob ng New Bilibid Prison (NBP).
Sinabi ni Aguirre, posibleng inililigaw lamang ng iba ang takbo ng kanilang isinasagawang imbestigasyon sa pagpapalabas sa naturang dokumento.
Pikon na si PDU30?
Bilang reaksyon naman, sinabi ni De Lima na mukhang pikon na si Pangulong Rodrigo Duterte dahil sa puros palpak ang mga iniimbentong ebidensya laban sa kanya hinggil sa koneksyon umano nito sa operasyon ng ilegal na droga sa bansa.



