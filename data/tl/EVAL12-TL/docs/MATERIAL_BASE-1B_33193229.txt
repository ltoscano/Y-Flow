Padala galing abroad, tax free na By Gani Oro October 18, 2016
Dahil sa nalalapit na Kapaskuhan, magandang balita ang sasalubong sa publiko na tumatangkilik sa koreo o post office kapag P10K pababa raw ang padala — tax free na.
Masayang ibinalita sa inyong lingkod ni PHLPost Assistant Postmaster General Luis Carlos ang bagong probisyon ng batas sa ilalim ng opisyal ng new Customs Modernization and Tariff Act (CMTA) na pinirmahan noong May 30, 2016, bilang Republic Act (RA) 10863, upang balasahin ang 38-taong Tariff and Customs Code ng Bureau of Customs na ipinasa noong 1978, upang mabiyayaan ang mga ordinaryong mamamayan, overseas Filipino workers at consumers na tumatangkilik ng serbisyo postal sa bansa.
Ayon sa batas, Chapter 3. Section 423. Determination of the De Minimis Value. — “ No duties and taxes shall be collected on goods with an FOB of FCA value of ten thousand pesos (P10,000) or below. The Secretary of Finance shall adjust the de minimis valued as provided herein, every three (3) years after the effectivity of this Act. Tinatayang marami ang magpapadala ng mga sulat o pakete ngayong nalalapit na Kapaskuhan. Ganap na magkakabisa ang nasabing kautusan sa darating na October 25, 2016 matapos ang labinlimang araw (15) na paglathala sa official gazette.
Ayon kay Carlos, ang bagong batas ay nagtatakda sa bagong threshold value or de minimis mula sa lumang P10 na ngayon ay magiging P10,000 na sa lahat ng duty-free imports na pumapasok sa bansa lalo na ‘yung mga sulat at parsela na dumadaan sa post office na binubuwisan.
Sa bagong batas ay itinataas ang “tax-free cap” ng mga pakete na ipinadadala ng mga OFWs sa pamamagitan ng post office.
Malaki ang magiging pakinabang ng mga OFWs sa bagong batas na ito. Maaari na silang makapagpadala ng mga personal na items sa kanilang mga mahal sa buhay sa Pilipinas sa pamamagitan ng koreo ng hindi binuwisan basta’t ang mga naturang padala ay hindi lalagpas sa presyong itinatakda at hindi ipinagbabawal ng batas.
Ang batas ng “Minimum thresholds o ang de minimis” ay ang itinakdang halaga ng bubuwisan sa mga iniangkat o ipinadala sa loob ng bansa. Ang Pilipinas ay nagtatakda ng minimum na “thresholds” upang ang lahat ng mababang halaga na iniangkat at ipinadadala na dumarating sa bansa ay “duty at tax free”.
Bukod sa mga pantalan at paliparan, dumadaan sa post office ang mga pakete at sulat galing sa ibang bansa na kalimitan ay pinapatawan ng buwis ng Bureau of Customs ayon sa halaga ng ipinapadala.
“Pinoprotektahan at pinapahalagahan ng bagong batas ang kita ng gobyerno, nagbibigay ng patas at malinaw na customs at tariff management upang padaliin at mabisang makadaloy ang internasyunal na kalakalan at komersyo,” dagdag pa ni APGM Carlos.
Hala sige, ibalita na sa kamag-anak ninyo sa abroad!



