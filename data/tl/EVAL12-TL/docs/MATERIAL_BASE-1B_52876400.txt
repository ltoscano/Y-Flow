Petron isinalba ni Pontillas By Robin Mendoza June 26, 2016
Isinalba ni Aiza Maizo-Pontillas ang defending champion Petron kontra Generika, 25-19, 21-25, 25-22, 27-25, para makaangat sa No. 1 spot sa Philippine Super Liga All Filipino Conference sa The Arena sa San Juan kahapon.
Nagpakawala si Maizo-Pontillas ng 17 puntos para sa Tri-Activ Spikers para makatabla ang F2 Logistics sa top spot. Samantala nag-ambag naman sina Bernadeth Pons at Ces Molina ng 16 at 14 marka, ayon sa pagkakasunod, para sa Petron.
Ngunit sa kabila ng panalo ay inamin ni Petron coach George Pascua na nahirapan ang kanyang kopunan pero mabuti na lamang ay nagpakitang gilas ang kanyang mga bench players sa pangunguna ni Cherry Nunag.
“Nahirapan kami (lalo na sa fourth set) pero buti na lang at ang mga bench players ko ang laki ng tulong,” saad ng beteranong coach.
“Instruction ko talaga kay AC (Masangkay, setter) na hanapin niya ang mas experienced na player pero ibigay na niya kay Nunag kasi nababantayan na si Aiza mabuti at naging effective naman,” dagdag niya.
Bumida para sa Generika ang tambalan ng UST stalwarts Ria Meneses aT Chloe Cortez.

May 14 points si Meneses at 10 naman si Cortez.
Nahulog naman sa 1-2 ang Life Savers.



