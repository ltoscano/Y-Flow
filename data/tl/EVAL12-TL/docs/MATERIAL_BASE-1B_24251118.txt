ROOKIE APPLICATION DEADLINE EXTENDED By Ramil Cruz October 14, 2016
Iniurong ng PBA sa October 19 ang deadline para sa application sa 2016 PBA Rookie Draft dahil pina-finalize pa ng pro league ang memorandum of agreement (MOA) sa Samahang Basketbol ng Pilipinas (SBP) para sa hiwalay na draft sa national players.
Ang MOA ang magsi-set ng guidelines at parameters sa dalawang magkahiwalay na drafts sa Oct. 30 sa Robinsons Place sa Ermita.
Orihinal na plano ang pagkakaroon ng regular draft at special pang isa na para lang sa 12 Gilas Pilipinas cadet players na huhugutin ng 12 PBA ball clubs. Pero hanggang kahapon, sinabi ni SBP president Alfredo Panlilio na hindi rin nila makumpleto ang 12-man roster.
Inaasahanang makakapasok sa 12 sina Rey Mark Belo, Kevin Ferrer, Roger Ray Pogoy, Michael Tolomia, Russell Escoto, Ed Daquiaog at Jio Jalalon. Nakabitin pa sina Bobby Ray Parks, Jr. at Kiefer Ravena na nagbabaka-sakali sa NBA D-League.
Samantala, nadagdagan ang regular draft pool first-round potential kay former PHL Youth at Racal guard Raphael Banal.
Isa si Banal, dating Ateneo Blue Eaglet bago nag-college ball sa Victory University na dating Hope International sa US, sa mga latest players na nagpalista.
Top pick ng 2016 Draft sa Blackwater Elite. Kasunod ang Phoenix Petroleum sa No. 2 (mula sa Star). Third ang Ginebra (mula Phoenix), kasunod ang Mahindra, Star (mula GlobalPort), San Miguel (galing NLEX), Meralco, NLEX (galing TNT), Rain or Shine, Ginebra, Alaska and Phoenix (mula SMB) sa first round.



