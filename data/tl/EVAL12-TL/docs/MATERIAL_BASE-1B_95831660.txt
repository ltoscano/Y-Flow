Pagdideklara ng state of calamity sa Puerto Princesa hindi pa panahon

March 28, 2016 Orlan C. Jabagat

PUERTO PRINCESA, Palawan, Mar 28 (PIA) --- ‘Hindi pa panahon para magdeklara ng state of calamity’. Ito ang tahasang sagot ni Puerto Princesa City Water District (PPCWD) General Manager Antonio Jesus R. Romasanta sa katanungan ni City Councilor Roy Gregorio Ventura kung kinakailangan na bang magdeklara ng state of calamity dahil sa nararanasang krisis sa tubig ng lungsod. Ang PPCWD ay nagpatawag kamakailan ng Multi-Sectoral Consultative Assembly isang gawain kaugnay ng pagdiriwang ng World Water Day upang maikonsulta sa mga consumers nito ang mga programa at mga problemang kinakaharap ng nasabing ahensiya. Isa sa napagtuunang isyu sa nasabing konsultasyon ay ang problema hinggil sa krisis sa tubig na kinakaharap ngayon ng siyudad. Ayon kay GM Romasanta sa kasalukuyan ay kaya pa aniyang gawan ng solusyon ang kakulangan sa tubig dahil sa patuloy na paghahanap ng mapagkukunan nito partikular na ang underground water kaya hindi pa kinakailangan ang pagdideklara ng state of calamity.

Patuloy naman ani Romasanta ang pakikipag-ugnayan nila sa Department of Justice (DOJ) upang makakuha ng water rights ng sa gayon ay maisakatuparan na ang gagawing water project sa dalawang ilog na nasa loob ng Iwahig Prison and Penal Farm na nasa pangangasiwa ng DOJ. Ngunit dahil sa patuloy na pagbaba ng lebel ng tubig sa Ilog ng Irawan ay nagsimula na ngayong araw ng Lunes Marso 28) ang pagrarasyon ng tubig sa mga matataas na lugar sa lungsod. (OCJ-PIA4B-Palawan)



