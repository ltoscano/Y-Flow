Title defense sisimulan ng Altas By Elech Dawa November 16, 2016
Ipaparada ng Perpetual Help Altas ang dating line-up para ikahon ang 11th straight championship sa simula ng 92nd NCAA men’s volleyball tournament sa Filoil Flying V Center sa San Juan City ngayong araw. Uumpisahan ng Altas ang pagdepensa sa kanilang titulo mamayang 11:30 ng umaga laban sa College of Saint Benilde Blazers.
Kinaldag ng Altas nakaraang season ang Emilio Aguinaldo College Generals sa Finals para sikwatin ang 10 sunod na championship at pantayan ang Mapua Cardinals sa league’s second most titled squad sa men’s division.
Sakaling ibulsa ng Las Piñas-based school ang korona ngayong taon ay lalapit sila sa Letran bilang league’s winningest squad.
Para kay Perpetual Help coach Sammy Acaylar ay wala pa sa isipan nila ang mga ganoong bagay.
“They say we’re the favorites on paper but things like that don’t win you championships. It’s hardwork and how you prepare one game at a time,” ani Acaylar.
Ibabangga ng Las Piñas-based spikers sina Taneo brothers, Rey, Jr. at Relan, Randean Abcede, Warren Catipay, Esmail Kasim at Allan Jay Salaan.
Ang ibang iskedyul, tatapatan ng Lyceum of the Phl U ang Letran sa 8:30 a.m., kaharap ng Jose Rizal ang Mapua sa 10 a.m., magkakaldagan sa ala-una ng hapon ang San Sebastian at Arellano U habang magpipigaan sa main game, (2:30 p.m.) ang San Beda at EAC.



