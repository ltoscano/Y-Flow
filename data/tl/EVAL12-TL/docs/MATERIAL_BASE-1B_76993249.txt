'14th Love Affair With Nature' idaraos sa Puerto Princesa

January 15, 2016 Orlan C. Jabagat

PUERTO PRINCESA, Palawan, Enero 16 (PIA) --- Handa na ang Pamahalaang Panglungsod ng Puerto Princesa para sa pagdiriwang ng ika-14th Love Affair With Nature. Ang Love Affair With Nature ay isang programa ng lungsod na may kaugnayan sa pangangalaga ng kalikasan partikular na ang mga bakawan at dalampasigan na siyang priyoridad ng pamahalaang panglungsod. Ang programang ito ay sa pangunguna ng City Environment and Natural Resources Office (City ENRO). Ayon kay Atty. Carlo Gomez hepe ng City ENRO, nasa 20 hanggang 30 libo ng mga punla ng punong bakawan o mangrove propagules ang inihanda ng kanilang tanggapan upang itanim sa pagdiriwang ng Love Affair With Nature. Nasa 2.42 ektarya naman ng mangrove area na matatagpuan sa Sitio Lupang Pangako, Bgy.

San Jose ang planting site na inihanda ng City ENRO. Pangunahing nakikiisa sa programang ito ang mga benepisyaryo ng Kasalang Bayan kung saan sila ang nangunguna sa pagtatanim nito matapos na sila ay ikasal bilang tanda ng kanilang pagmamahal sa isaâ€™t-isa at sa kalikasan. Dinadaluhan rin ito ng mga Non-Government Organization mga Civil Society Organization, at mga mag-aaral sa lungsod. Target naman ng pamahalaang lungsod na maikasal ang nasa 100 pares ng magsing-irog na nagsasama na ng limang (5) taon pataas para sa Kasalang Bayan na mismong si Mayor Lucilo R. Bayron ang magkakasal. Ang Love Affair With Nature ay isinasagawa tuwing Pebrero 14 kasabay ng pagdiriwang ng Araw ng mga Puso. (OCJ/PIA-B-Palawan)



