Juana Change, sinagot ang hinaing ni Vic
‘Maraming klaseng spaghetti!’ By GORGY RULA November 26, 2016
PAGKATAPOS ilabas ni Bossing Vic Sotto ang kanyang saloobin sa pagkaligwak ng Enteng Kabisote 10 sa MMFF 2016, hiningan namin ng reaksyon ang ilang miyembro ng Screening Committee.
Isa sa unang sumagot sa amin ang isa sa mga miyembro ng Screening Committee na si Mae Paner na mas kilala bilang Juana Change.
Nakausap namin si Mae sa programa naming Showbiz Talk Ganern sa DZRH at nagpasalamat siya dahil nirespeto ng bida ng Enteng Kabisote 10 ang kanilang desisyon sa mga pinili nilang walong pelikulang pasok sa MMFF 2016.
Pahayag ni Mae, “Maganda naman ‘yung sinabi ni Vic na nirerespeto niya, ano?
“Salamat po sa respeto dahil pinaghirapan naman ng selection committee ‘yung walong pinili namin na ihahain natin kumbaga kung handa ito sa hapag kainan ng mga Pilipino ngayong Pasko.
“Mahirap din naman nating masabi na hindi natin ibinigay ‘yung panlasang gusto nila.
“Kasi, hindi pa naman alam kung ano ‘yung walong putahe. Iyun ang dapat nating matikman. Kasi, kung halimbawang spaghetti, marami din naman klaseng spaghetti, ‘di ba?
“Merong spaghetting malabsa, merong white sauce, red sauce, pero meron din ‘yung may hotdog o meron ding meatballs na gusto rin ng mga bata.
“So, ganu’n din ‘yun, kailangan muna nating panoorin ang mga napili para makita natin kung ayon ba ito sa panlasa ng mga manonood ngayong darating na Metro Manila Film Festival. Kasi, siyempre, bago ito, eh.
“Nasanay sina Vic Sotto na mga putahe nila ang natitikman. Siguro ngayon, ang hain nina Vic ay wala sa hapag kainan, pero meron din tayong ilalagay na kapalit ng putaheng ‘yan na ang hinihiling lang naman natin ay matikman.
“Gusto ko lang naman sabihin sa mga manonood na kami ay binigyan lang naman ng pamantayan na sinabi sa amin ng Executive Committee ng Metro Manila Film Festival.
“Natandaan natin na nanggaling lang naman tayo sa isang napakalaking kontrobersya na umabot tayo sa Kongreso at lumabas ang napakaraming mga puna.
“Kaya lumabas na sinabi noon na mga pipiliin na mananalo ay based on script. Ngayon, binago natin na dapat ay finished film na dapat ang i-submit.
“Kasi nga naman, kahit saang festival sa buong mundo, usually naman talaga, ang dyina-judge mo na pelikula ay pelikulang tapos na.
“Kasi, kung script lang, hindi mo alam na ang script na sinasabi mong ganitong istorya ay not necessarily ‘yun ang makikita mo nang finished na. I think major ‘yun.”
“Kaya ‘yung pinanood naming, tapos na pelikula… kasi, palagi naman taun-taon, year in and year out, palagi naman ‘yun ang the usual na nakikita n’yo, di ba?
“Pero ngayon, based du’n sa 27 films na napanood namin, ito ang sinasabi ng Executive Committee na ito ‘yung pamantayan n’yo, sa 100%… ang 40% d’yan, mahusay na istorya, ang technical excellence, sinabi na may global appeal at sensitive sa kultura na merong Filipino sensitivity.
“Iyun ang sinabi sa amin ng Execom. Susunod lang naman kami eh.”
Tiniyak sa amin ni Mae na kung gusto ng mga manood ng pelikulang pambata, meron naman daw ‘yung Saving Sally ni Rhian Ramos, at ang Vince and Keith and James ng Star Cinema.
Pero SA TOTOO LANG, hindi talaga ito pambata na para talaga sa mga batang natutuwa sa mga pelikula ni Vic Sotto, Vice Ganda at iba pang komedyante.



