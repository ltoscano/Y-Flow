TRAPIK, MMDA, LTO AT LTFRB

NAALALA ko ang Bangkok, Thailand noong dekada 1990. Ang siyudad ng Thai na pinakamatindi ang daloy ng trapiko. Nakakapikon. Nakakairita. Iyan ay noon. Nagtrabaho ng tama ang mga opisyal ng transportasyon nila. Ngayon wala na.
Ang EDSA, Commonwealth at iba pa na pangunahing lansangan natin, noon ay walang trapiko hanggang Dekada 1990. Ngayon malala na, mas malala pa. Nagtatrabaho naman ang mga opisyal ng trapiko pero puro kuwento lang ng kanilang plano. Ngayon, mas tumindi pa. Sige, magkuwentuhan pa kayo.
Sa EDSA lang na may 10 libo humigit kumulang ang bus na tumatakbo, sabi mismo ng MMDA, LTFRB at LTO ay hindi bababa sa 6 na libo ang literal na kolorum – ilegal! Puro kuwento pa rin ba?
Katulad ng nangyari sa pagkahulog sa bangin ng GV Florida Bus. Kung hindi pa nangyari ito na marami ang namatay na pasahero, hindi pa mabubuko na bale kolorum pa rin ang prangkisang dala ng killer bus.
Reaksyonaryo kasi tayo. Kung kailan nangyari ang isang trahedya, saka lang kumikilos ang mga sangkot na ahensiya. Kung kailan matututo ng tama, sila lang ang may alam. Ganyan din ang nangyari noon sa lumipad na bus ng Don Mariano sa Skyway. Nag-imbestiga kunwari. Tinanggal ang prangkisa kunwari. Talasan ninyo ang inyong mga mata sa Mindanao Avenue at Commonwealth Avenue – DonMariano!
Magkano ba kasi ang hulog-barya ng mga kompanya ng bus sa MMDA, LTFRB at LTO kada linggo at kada buwan? Kanino ibinibigay ang arawang koleksiyon na P200-300 sa Guadalupe, Makati City? Kanino ibinibigay ang lingguhang tarya na P5 libo? Kanino din napupunta ang P1 libo kada linggo kada bus?
Maski palibutan pa ng Skyway ang buong Metro Manila, hangga’t hindi tumutupad sa tamang tungkulin ang tatlong ahensya, traffic pa din. Tiyak iyan. Kung mahigpit nilang ipatutupad ang mga batas trapiko na batbat ng disiplina at walang tarya o lagay tiyak na mareresolba ang nakakaalburutong trapiko.
Iyan nga lang mga ilalim ng MRT at LRT eh ginawa ng terminal naman ng mga jeepney. Sa halip na gumanda ang paligid, nababoy. Punta kayo nang masinghot ninyo ang panghilo ng ihi at maruming paligid, basura!
May kumikita diyan sa terminal, MMDA at kakutsaba nilang lokal. Maliban sa mga public utilities, kakumpentensiya na rin nila ang mga wais na operators ng passenger vans. Ibig sabihin, pribado sila pero ginagamit araw-araw na pampublikong sasakyan. Halos lahat ng terminal, malls sa Metro Manila, meron sila.
Sa larawang ito, sa puro daldal lang na aksyon ng MMDA, LTFRB at LTO, asahan ang higit pang trapiko!



