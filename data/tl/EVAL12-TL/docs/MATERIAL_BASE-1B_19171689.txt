Mga proyekto at programang tututukan sa N. Cotabato inilatag

July 04, 2016

LUNGSOD NG KIDAPAWAN, North Cotabato, Hul. 4 (PIA)--- Matapos manumpa sa kanyang ikatlong termino, inilatag ng gobernadora ng lalawigan ang mga programa at proyektong tututukan sa probinsya. Ayon kay Governor Emmylou Mendoza, ipagpapatuloy ang mga inisyatibo sa pagpapaangat sa kabuhayan ng mga mamamayan. Kaugnay nito, lalo pang palalakasin ang pagpapatupad ng mga proyekto at programang pang-imprastraktura, agrikultura, pangkabuhayan, edukasyon, isports at maging ang mga inisyatibo sa pagsusulong ng kapayapaan.

Kamakailan, ilang mga proyekto na ang ipinagkaloob sa mga bayan ng Tulunan, Mâ€™lang, Kabacan, Arakan, Aleosan, Midsayap, Libungan, Pigcawayan at Kidapawan City. Ang mga ito ay kinabibilangan ng mga proyekto sa pagsesemento ng daan, pagpapatayo ng mga covered court at multi-purpose building at paglalagay ng mga potable water system. Maliban rito, patuloy rin ang pamamahagi ng mga punla ng mais, palay at mga gulay sa mga magsasakang matinding naapektuhan ng nagdaang tagtuyot. Samantala, nanawagan si Mendoza sa mga mamayan na patuloy na makiisa at sumuporta sa pamahalaang panlalawigan sa pagpapatupad ng mga programa at proyektong magtataguyod ng kaunalaran sa buong probinsya.

(SJDuerme-PIA12/JSta.
Cruz-NorthCot Media Center)



