The Source: Claudine, dasal at pang-unawa ang kailangan…
By Jojo Gabinete June 9, 2016
Binabatikos sina Claudine Barretto at Vina Morales dahil sa kanilang recent actions.
May mga tao na hindi maintindihan ang selfie video ni Claudine bago ito ipasok kahapon sa operating room. Kulang sa pansin at uhaw sa publicity ang mga paratang at ginawa nila na pahulaan ang karamdaman ng aktres na labas-masok sa ospital.
Imbes na batikusin, pang-unawa at mga dasal ang kailangan ni Claudine dahil posibleng ang paglalagay nito sa social media ng kanyang mga litrato at video habang naka-confine sa ospital ang paraan ng paghingi niya ng pagmamahal at simpatiya. Hindi sinasabi ni Claudine ang tunay na dahilan ng confinement niya sa ospital pero malinaw sa kanyang inilabas na video na bloated siya at hindi mataba kaya hindi maipagkakaila na may problema ang aktres sa kalusugan.
Dapat nang ihinto ng haters ni Claudine ang mga speculation tungkol sa totoong sakit niya dahil siya lamang at ang kanyang mga doktor ang nakakaalam sa katotohanan.
Vina, hindi aatras sa laban kay Cedric!
Cedric,itinangging ang ‘forced detention’ sa anak kay Vina!
Binabatikos si Vina Morales dahil sa pagsasalita sa media tungkol sa pagsasampa niya ng kaso laban sa ex-boyfriend na si Cedric Lee. Visitation rights sa kanilang menor de edad na anak ang pinag-aawayan ng mga dating nagmamahalan pero mortal ngayon na magkaaway.
Sa mga panayam kay Vina, sinabi nito na sinuway ni Cedric ang court-approved visitation rights. Siyam na araw na namalagi ang bata sa poder ni Cedric na labag sa ipinag-utos ng korte na tuwing Sabado lamang niya puwedeng dalawin ang anak nila ni Vina.
“Forced detention” ang reklamo ni Vina sa insidente na nangyari habang nagbabakasyon siya sa ibang bansa, kasama ang kanyang French boyfriend na si Marc Lambert. Binabatikos si Vina dahil sa akusasyon na hindi pinoproteksyonan ang kanyang 7-year old daughter na nasasangkot sa kontrobersya na kagagawan ng mga magulang niya.
Sarado ang isip ng bashers ni Vina kaya nahihirapan sila na tanggapin na nagsalita ang singer-actress sa media dahil puwedeng naghahanap siya ng mga kakampi. Kinukuwestyon din nila ang pagbabakasyon ni Vina at ng boyfriend nito na parang may kontribusyon sila sa pamasahe ng dalawa.
Hindi lingid sa kaalaman ng lahat na negatibong-negatibo ang imahe ni Cedric dahil hindi pa nakakalimutan ng publiko ang pambubugbog niya at ng kanyang mga kaibigan kay Vhong Navarro noong January 2014.

Vina Morales
Nagsalita si Vina na lalaban na siya dahil may hangganan ang pambu-bully ni Cedric sa kanya at sa pamilya niya.
Sa statement ni Cedric, pinabulaanan nito ang lahat ng mga bintang ni Vina. Hindi raw niya binu-bully ang dating girlfriend at lalong hindi traumatized ang kanilang anak sa walong araw na pagsasama nila.
Sa kasamaang-palad, mahihirapan si Cedric na makuha ang simpatiya ng publiko dahil sariwang-sariwa pa sa isip nila ang Vhong Navarro incident.
Dininig kahapon sa Branch 162 ng Regional Trial Court ng San Juan City ang reklamo ni Vina laban kay Cedric.
For the record, ex-boyfriend ni Vina si Cedric kaya mali ang report ng news website ng isang major television network na mag-asawa ang dalawa na insult sa legal wife ng controversial businessman.



