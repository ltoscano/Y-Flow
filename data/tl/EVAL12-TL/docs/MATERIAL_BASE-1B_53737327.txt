
KAYA BA NI PNOY?; MABAHONG TUBIG NG STA. LUCIA

ABA’Y tila hinahamon nitong si Lingayen Dagupan Archbishop emeritus Oscar Cruz ang kakayahan at katatagan ni Pangulong Benigno Aquino III kaugnay sa mga problemang kinahaharap ng bansa, partikular sa isyu ng P10 billion pork barrel scam.
Sabihin ba namang imposible nang malutas ni Aquino ang problema base sa natitirang panahon nito sa kanyang administrasyon.
Kasi nga naman, tatlong taon na lang ang natitira sa kanyang panunungkulan.
Kung iyon ngang kasong isinampa laban kay dating Pangulong Gloria Macapagal-Arroyo ay wala pang resulta maliban sa pilit na kasong isinampa, ito pa nga namang nag-uumpisa pa lang sa imbestigasyon?
Ibang klase nga naman talaga ang pulitika sa Pilipinas.
Weather-weather talaga ang labanan. Malas ang mga politikong hindi kakampi ng mga nakaupo o ng administrasyon dahil tiyak na balagoong sila o sa kanila itutuon ang lahat ng scam kahit nagmula pa ito sa mga kaalyado ng administrasyon.
May karapatan naman talaga si Archbishop Cruz na maliitin ang kakayahan ni Pangulong Noynoy sapagkat maraming pagkakataon na walang nananagot sa pagkakasala ng maraming politiko lalo na kapag kaalyado niya.
Marami pang tatamaan kapag kinalkal talaga o totohanan ang gagawing imbestigasyon ng National Bureau of Investigation at hindi iyong iniipit lang ang mga politikong batid nilang makakalaban ng mga isasabak ni PNoy sa lona ng pulitika sa darating na halalan sa 2016.
At higit nga sa lahat, masasabing kinaya ni PNoy ang laban kung makakamit ang hustisya sa pamamagitan ng pagbabalik sa taumbayan ng ninakaw na pera mula sa kaban ng bayan.

MAGANDA sana ang serbisyo ng Sta. Lucia Waterworks sa Greenland Newtown Executive Subdivision sa Barangay Ampid- Banaba sa San Mateo, Rizal dahil 24/7 ang daloy ng tubig sa mga tahanan bagaman may araw na mahina.
Ang masaklap po, dahil hindi sa ilalim ng Manila Waterworks and Sewerage System kung hindi sa mismong Sta. Lucia Realty na pasasailalim itong Sta. Lucia Waterworks, marumi at mabaho ang tubig na ipinamamahagi sa mga residente ng nasabing subdivision.
Eh, bakit nga kasi hindi na lang ipaubaya sa MWSS ang serbisyo ng tubig sa subdivision?
Masasabing puwedeng panlaba at panlinis ng kotse at mga gamit, pandilig ng halaman ang dumadaloy na tubig pero hindi naman mainom dahil nga sa taglay na amoy.
Kahit nga mismong mga laborer na gumagawa ng bahay ay hindi kayang pagtiisan ang amoy ng malansang tubig.
Aba’y kailan kikilos ang Sta. Lucia Waterworks kaugnay sa mabaho at maruming tubig?
Kapag may hindi magandang pangyayari na naganap? O kapag may magkasakit na dahil sa tubig? Aba’y kailangang kumilos na kayo! Kung ‘di ngayon, kailan pa?



