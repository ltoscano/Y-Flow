7 libong ektarya sa S. Cotabato apektado ng tagtuyot

January 04, 2016

LUNGSOD NG KORONADAL, South Cotabato, Ene 4 (PIA) -- Tinatayang 7,000 ektaryang pananim sa South Cotabato ang nalalagay sa alanganin dahil sa patuloy na tagtuyot na dulot ng El Nino. Sinabi ni Provicial Agriculturist Justina Navarrete na karamihan dito ay mga panananim na mais at palay sa mga lugar na walang irigasyon at itinanim mula Nobyembre hanggang Disyembre. Pinakaapektado ang mga bayan ng Polomolok at Tantangan at ilan pang maliliit na lugar sa ibang bahagi ng lalawigan.

Hindi naman gaanong naapektuhan ang mga taniman sa mga bayan sa Upper Valley tulad Banga, Surallah, Sto. Nino at Norala dahil may sapat pang suplay ng tubig sa mga irigasyon sa mga nasabing lugar. Ani Naverrete, pinagsisikapan nilang makapagsasagawa ng cloud seeding ngayong Enero sa layong makapagpapaulan sa ilang bahagi ng South Cotabato. Kaugnay rito, nakikipag-ugnayan na aniya ang Office of the Provincial Agriculturist sa Bureau of Soil and Water Management ng Department of Agiculture na siyang magsasagawa ng cloud seeding operations dito. (DEDoguiles-PIA12)



