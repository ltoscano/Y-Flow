
NFA- NorthCot hinikayat ang mga magsasaka na ibenta ang palay sa mas mataas na halaga

October 18, 2016

LUNGSOD NG KIDAPAWAN, North Cotabato, Okt. 18 (PIA)--- Hinihikayat ngayon ng National Food Authority (NFA ) dito sa lalawigan ang mga magsasaka na ibenta ang kanilang mga palay sa mas mataas na halaga.

Ayon kay Lucille Taypin, OIC General Manager ng NFA- NorthCot, abot sa P17 kada kilo ng palay ang bili ng NFA sa mga magsasaka at may insentibo pa na abot sa 70 centavos o kabuuang P17.70 kada kilo. Maliban rito ibinalita din ni Taypin na hindi na ganoon kahirap ang pagproseso ng bilihan ng palay kung saan tanging barangay certification na lamang mula sa punong-barangay ang kailangang dalhin ng mga magsasaka.

Nakapaloob sa sertipikasyon ang ilang mga detalye tulad ng dami ng ektaryang sinasaka, average yield o ani at kung irrigated o hindi ang lupang sinasaka.

Sa loob naman ng isang araw ay agad na makukuha ng mga magsasaka ang kanilang bayad sa pamamagitan ng tseke, dagdag pa ni Taypin.

Kaugnay nito, nakahanda daw ang NFA North Cotabato na tanggapin ang lahat ng mga ibebentang palay sa kanila kung saan abot sa tatlong buying stations ang naghihintay sa mga magsasaka.

Ito ay matatagpuan sa Pigcawayan, Mâ€™lang at Kidapawan City.

Tugon rin daw ito ng NFA sa bumabagsak na presyo ng palay sa merkado na mula sa P17 hanggang P18 kada kilo ay naging P13 kada kilo na lamang.

Maliban naman sa palay, patuloy pa ring bumibili ang NFA ng mais mula sa mga magsasaka at ito ay sa presyong P13 kada kilo para sa white corn plus 70 centavos na insentibo o kabuuang P13.70 kada kilo at P12.30 kada kilo ng yellow corn plus 70 centavos na insentibo o kabuuang P13 kada kilo. (SJDuerme-PIA12/JSta.
Cruz-NorthCot Media Center)



