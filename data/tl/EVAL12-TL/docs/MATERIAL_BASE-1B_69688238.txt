
BAGAY SI KIKO SA DA

NOONG nakaraang linggo ay naging paksa natin ang tinatawag na “Quezon Connection” na namamayagpag ngayon sa mga kalokohan sa ilalim ng “Tuwid na Daan” na pamahalaan ni Pangulong Benigno S. Aquino III.
Wala pang ilang araw ay pinasabog ng makakaliwang abogado na si Argee Guevarra ang ginawang overpricing ng National Food Authority sa ginawa nitong importasyon nitong Abril ng may 205,000 metriko toneladang bigas mula Vietnam.
Itong NFA ay pinamumunuan ni Administrator Orlan Calayag na isang taga-Quezon at kabilang ito sa ibinunyag ng Bigwas na “Quezon Connection” na pinamumunuan naman ni Agriculture Secretary Procy Alcala.
Tumiba nang husto ang mga taong nasa likod ng importasyong ginawa ng NFA dahil ayon kay Guevarra, nasa P457 milyong salapi ng bayan ang naibulsa para lang sa importasyon ng 205,000 MT na bigas. Wow, ang tatakaw naman ng mga ito! Ang kakapal ng kalyo ng mukha niyo!
Ayon kay Guevarra, overpriced ng mahigit USD50 o mahigit P2,000 bawat metriko tonelada itong mga nasa likod ng importasyong ginawa ng pamahalaan nitong Abril.
At eto ang matindi nito mga ka-Bigwas!
Nagbabalak na namang mag-import ang NFA ng may 700,000 MT na bigas sa Nobyembre. Just do the math kung magkano na naman ang kakanain nitong mga walanghiyang ito.
Maliban sa ginagawang kalokohan ngayon sa bigas, sapin-sapin ding mga kalokohan ang mga nadidiskubre ngayon sa Department of Agriculture. Lumalabas na maraming mga sangay sa ilalim ng DA ang nagamit sa P10-Billion “pork barrel scam” ni Janet Lim-Napoles. At gaya ng inaasahan, agad na naghugas-kamay si Alcala at agad na itinuro ang nakalipas na administrasyong Arroyo na siyang may kinalaman sa mga pandarambong sa DA.
Ang mas nakaaawa rito ay ang Pangulong Aquino dahil bagama’t batid natin na seryoso ito sa kanyang kampanya laban sa katiwalian ay napaliligiran naman siya ng mga ulupong.
Halatang-halata na pinapaikutan siya ng ilan sa kanyang mga tauhan na sobrang takaw sa kapangyarihan at salapi.
At kung ako nga ang tatanungin, ang pinakamalupit sa lahat ngayon pagdating sa mga kalokohan ay itong si Alcala. Naku, kung pagtitiyagaan lang ng Commission on Audit na kalkalin ang mga ginagawa ng DA sa ilalim ni Alcala, tiyak na tatambad sa kanila ang mga kalokohan ng sinasabi nating Quezon Connection.
Kailangang putulin na ‘yang koneksyon na iyan. Kung tunay na may political will itong si Pangulong Aquino na burahin ang katiwalian sa pamahalaan, mas makabubuting sipain na niya itong si Alcala at isama na niya si Calayag. Pawang mga liability sa kanyang pamahalaan.
Ang maganda rito ay walang ginagawa ngayon si dating Sen. Kiko Pangilinan kundi ang linangin ang kanyang organic farm. Bagay na bagay siguro ito sa DA bilang katuwang ng Pangulong Aquino sa kanyang pagtahak sa Tuwid na Daan.
***
Para sa inyong komento at rek-lamo, mag-email lamang sa gil.bugaoisan@gmail.com.



