FOI, TF Media Killings laman ng unang EO at AO ni PDigong By Boyet Jadulco, Dindo Matining, Malou Cablinda July 4, 2016
Isang Executive Order (EO) at isang Administrative Order (AO) ang nakatakdang ibaba ni Pangulong Rodrigo ‘Digong’ Duterte.
Ayon kay Communications Sec. Martin Andanar, minamadali na ang pag-iisyu ng kauna-unahang EO ni Duterte na maglalatag ng framework ng Freedom of Information (FOI) at magpapatupad nito makaraang maburo sa sinundang Kongreso.
Ani Andanar, bilang pagtupad sa pangako noong panahon ng kampanya, “This week po abangan ninyo po ang aming draft po at sana — hinahabol po namin ang draft po ng executive order para po sa Freedom of Information at iaanunsyo po namin iyan at sana mahabol po namin this week or next week po.

Iyan po ang commitment po ng Pangulo sa atin.”
Samantalang laman naman ng AO ang pagbuo ng isang Task Force (TF) Against Media Killings.
“Isa rin po sa ginagawa natin para po ay mapanatag po ang loob ng ating mga kasamahan sa media at matigil na po itong pamamaslang, itong extrajudicial killings sa mga miyembro po ng media,” dagdag pa nito.
Matatandaang binoykot ni Duterte ang media noong Hunyo matapos ipanawagan ang international press group na Reporters Without Borders ang kanyang pagbibitiw bunsod na pahayag nito na mayroong mga mamamahayag ang ‘deserve’ na mamatay dahil ilan sa kanila ay corrupt.



