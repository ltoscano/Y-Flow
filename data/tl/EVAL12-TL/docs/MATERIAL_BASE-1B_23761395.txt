SAWA NA BA?

NAKAUSAP ko ang ilang kapwa manunulat at brodkaster kailan lang. Sila ang mga tinawag ni Benigno Aquino 3rd na mga kritiko ng kanyang administrasyon. Sabi ni BSA3 sa kanyang huling SONA, sektor daw sila ng mga walang magawa.
Katulad ko, naiinip na sa aksyon ng bayan ang tropa. Kumbaga, para nga naman nakasasawa na ang patuloy na pagtalakay at pagsusulat ng mga totoo laban sa rehimeng sinungaling na, mahilig pang umangkin ng hindi nila gawa.
Nakasasawa na nga ba? Para sa akin, ang pakikibaka ay hindi dapat pagsawaan. Gaanoman katagal, katulad ng laban ni Mahatma Gandhi, ni Nelson Mandela, ng mamamayan ng Vietnam – ang laban ay ipinagpapatuloy na hindi dapat kainipan. Sabagay, kapuna-puna ang ugali ng taumbayan ngayon. Puro reklamo pero ayaw namang kumilos. Alam nila ang problema pero walang kibo na lang.
Noong sakupin tayo ng Kastila, mahigit 400 taon tayo na inalipin. Matagal. Ngunit dumating din ang oras ng pagbabangon sa kanya-kanyang panahon. Ewan kung totoo na si Jose Rizal ang tunay na nagmulat sa rebolusyonaryong KKK ni Gat Andres Bonifacio. Pero batay sa kasaysayan, sinimulan ni Lapu-Lapu ang laban.
Ang kasalukuyang estado natin ay batbat ng magulong pulitika. Hindi lamang mula sa mga tradisyonal at bulok na politiko kundi mismong sa hanay ng mga “militante.”
Mawalang-galang sa mga makabayan na puwersa pero anomang pagtatangka ang gawin, kung kanya-kanya naman ang laban, kabiguan tiyak iyan!
Sabi nga ni Ateng, “nakasasawa na talagang magsulat para mamulat ang taumbayan.” Ang kailangan daw ay aksyon na! Naroon ang problema Ateng. Sino ba ang mga totoong kakampi ng mamamayan at tiktik ng rehimeng suwail na, dorobo pa?
Katulad mo, kilala natin ang mga “minsan ay makabayan” pero sa rehimeng ito, nagpapasasa na sila sa pagyaman.
Payo ko lang sa lahat ng kapwa mulat na mamamahayag, huwag tayong magsawa sa pagmumulat sa taumbayan. Iyan ang ating misyon. Edukasyon na totoo. Impormasyon na tumutugon sa tamang kaalaman ng bayan patungo sa isang malusog na lipunan.
Mahaba ang ating lalakaran. May matarik at batuhan. Ilang libo man na hakbang ang kailangan, sa unang hakbang, magsisimula ang lahat tungo sa ating tagumpay! BALETODO/Ed Verzola



