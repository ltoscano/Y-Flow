
USAD program sa Agusan del Sur isa sa mga naging highlights sa SOPA ni Gov.

Plaza

June 20, 2016 Jennifer P. Gaitano

PROSPERIDAD, Agusan del Sur, Hunyo 20 (PIA) – Ang Upland Sustainable Agri-Forestry Development o USAD Program ang isa sa naging highlights ni Agusan del Sur Governor Adolph Edward “Eddiebong” Plaza sa kanyang State of the Province Address o SOPA kamakailan na ginanap sa Naliyagan Cultural Center Main Stage sa bayan ng Prosperidad ng nasabing probinsya.
Bilang pagtatapos sa ika-24 na Naliyagan Festival at ika-49 na anibersaryo sa pagkakatatag ng Agusan del Sur, ginanap din ang SOPA ni Gov. Plaza na dinaluhan ng may mahigit sa isanlibong partisipante na binubuo ng government employees, mga lokal na opisyal ng probinsya, pribadong sektor at iba pang panauhin sa rehiyon.
Ayon kay Gov.

Plaza, nagsimulang ipatupad ang USAD sa probinsya noong taong 2013 kung saan napagdesisyonan ng lokal na pamahalaan sa tulong ng mga barangay at municipal officials na mabuo ang mga programang makapagbibigay tugon sa mas nangangailangang barangay at maibigay ang akmang serbisyo sa komunidad. tulad na lamang ng livelihood, malinis na inuming tubig, malinis na kubeta, eskwelahan at health facilities, at maayos na kalsada.
Dagdag pa ni Gov. Plaza, sa pagpapatupad ng USAD program sa probinsya, patuloy ang koordinasyon at pagtutulungan ng mga ahensiya ng gobyerno, maging ng mga non-government organizations, at iba pang pribadong sektor upang makalikom ng pundo nang maging sustainable ang mga serbisyong nasimulan na doon sa mga barangay.
Napag-alaman rin na sa taong 2014 hanggang 2015, may 63 barangay na ang nabigyan ng technical at capital assistance sa anim na bayan ng probinsya. Sa taong ito, may 49 pa ang mga barangay ang target na mabigyan lahat ng serbisyong kinakailangan ng mga tao, at sa 49 nito, 24 ang dati nang nakabenipisyo sa USAD program at sila ay patuloy pa umanong makakatanggap ng tulong.
Pinasalamatan rin ni Gov. Plaza ang may mahigit 1,000 na magsasaka na nag-enroll at nakabenipisyo sa USAD program. (JPG/PIA-Agusan del Sur)



