Mga aktibidad kaugnay sa Buwan ng Kapaligiran, kasado na sa Bulacan

June 06, 2016 Vinson F. Concepcion

LUNGSOD NG MALOLOS, Hunyo 6 (PIA) -- Nakalinya na ang mga aktibidad ng pamahalaang panlalawigan ng Bulacan kaugnay ng selebrasyon ng Buwan ng Kapaligiran ngayong Hunyo. Ayon kay Gobernador Wilhelmino Sy-Alvarado, pangungunahan ng Bulacan Environment and Natural Resources Office ang paglilinis sa Tabang sa Guiguinto at Balubad sa bayan ng Bulakan. Inaasahang makikiisa sa paglilinis ng mga kanal, estero, at sapa ang mga kinatawan mula sa mga tanggapan ng nasyonal at lokal na pamahalaan, mga residente at volunteers. Samantala, itinakada naman sa Hunyo 25 ang sabayang pagtatanim ng mga puno kaugnay ng selebrasyon ng Arbor Day. Muling binigyang diin ni Alvarado ang kahalagahan ng pangangalaga at pagprotekta sa kalikasan at kapaligiran upang maiwasan ang malubhang epekto ng climate change. Nalikha ang naturang selebrasyon sa bisa ng Proclamation No. 237, s. 1988 upang ituon ang atensyon ng publiko sa pagprotekta at konserbasyon ng mga likas na yaman ng bansa. (CLJD/VFC-PIA 3)



