GAY NA TUNAY NA LALAKI

‘PAG sinabing tomboy, hindi tunay na babae. ‘Pag sinabing bakla, hindi tunay na lalaki.
Pero kamakailan, may isang kwento sa diaryo tungkol sa tatlong bakla na nagpakita ng asal na ang sabi ng marami ay astig at tunay na lalaki.
Ang kwento nina Peter, Ram, at Momar na inilathala ng isang pahayagan ay nagbigay inspirasyon.
Ang tatlong gay ay binihag ng mga rebelde, kasama ng iba pa.
Pero sa halip na magpatalo sa seryosong sitwasyon na kinasadlakan ay nagsilbing lakas para sa kapwa mga bihag, nagbigay kagalakan at nagbigay ng tulong sa abot ng makakaya.
Kaya humanga ang mga kasama, nagkaroon sila ng lakas ng loob at nabuhayan ng pag-asa.
Sa panahon ngayon ay nagiging sikat ang mga miyembro ng third sex. Nagiging sentro ng mga pa-kontes sa TV, mga tagaaliw sa mga pelikula at tagapagpatawa sa mga entablado.
Pero ano nga ba ang kontribusyon nila sa sambayanan? Silang kung tagurian minsan ay mga “hindi tunay” na lalaki at babae. Sa ganoon na taguri, parang kulang sila o hindi kumpleto.
Pero muli at muli, ipinakikita nila ang kayamanan ng kanilang kalooban bilang mga buong tao, bilang mga Filipino tulad na nga nina Peter, Ram, at Momar.
Dapat ang kwento ng tatlong ito ang ibida sa mga pelikula, ang kwento ng ipinakita nilang kabayanihan, na nagpakatatag at nagpakatapang para sa kaligtasan ng kapwa, ay isalin-salin, ikalat at ulit-ulitin.
Ang mga baklang ito ay umasta na mga tunay na lalaki pero hindi sila kailangang tawagin na ganoon dahil tunay silang tao. Ang mga katulad nila ang mag-aangat sa kalagayan ng mga bakla, magtatanggol sa lahi nila laban sa pang-aalipusta at panghahamak.
Marami naman tayong kilala siguro na tulad nila pero hindi lang lagi nailalagay sa mga diaryo ang kanilang kwento.
Kaya sa susunod na makakita ang marami sa atin ng mga bakla at tomboy, alalahanin ang kwento nina Peter, Ram at Jomar, at lag!!pasan ng tingin ang panlabas nilang kaanyuan para makita ang tunay nilang katauhan.



