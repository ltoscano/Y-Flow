
UTOS NI BOSS, GAWING STATE WITNESS SI NAPOLES

SOBRA-SOBRA na yata ang pagsuporta ngayon ng administrasyon ni Pangulong Benigno Aquino III sa reyna ng pork barel na si Janet Lim-Napoles habang ginugulo naman ng ilang kilalang personalidad ang isyu ukol sa testimonya raw nito.
Heto at handang-handa na raw itong si Justice Scretary Leila de Lima na ideklarang state witness si Janet.
Hmmmm. Walang duda na may nagsasagawa ng special operations para mawala ang atensyon ng mamamayan kay Napoles.
Ngayon ay nagtuturuan, nagsisisihan at nagbabangayan ang mga mambabatas na nasa NAPOLIST.
Lahat ng napangalanan sa Senado at Kamara ay puwedeng pagsamahin sa isang orchestra dahil iisa ang kanilang mga reaksyon. “Hindi ko kilala si Napoles.” “Wala akong transaksyon kay Napoles.” “Pineke ni Napoles ang pirma ko.” Katulad sila ng sinabi nina Senador Jinggoy at Bong.
Ang huling postura ni Napoles, itinutulak na gawin siya bilang pangunahing state witness. Papaano mangyayari iyon habang siya ang itinuturo bilang kapural at arkitekto ng pork barrel scam? Idagdag diyan ang pag-amin ni Janet na ang nagturo sa kanya para lumawak ang matiwaling pork barrel ay si Budget Secretary Butch Abad.
Nagsimula ang relasyon nina Abad at Napoles noong kongresista pa lamang ng Batanes si DAP boss Abad.
Kung totoo na ang mismong nag-utos kay De Lima ay mula sa Malacañang, aba nako, totoo nga ang usap-usapan na very close si Napoles sa mga lider natin? Puwede kayang pangalanan na rin ang mga damuhong iyan? Noon ay sinabi ni ex-Senator Francisco “Kit” Tatad na hindi totoong sumuko si Janet sa Malacañang kundi ipinasundo raw ito umaga pa lamang at nananghalian sa Palasyo kaharap mismo sina PNoy, Exec. Sec. Jojo Ochoa, Edwin Lacierda at mag-asawang Napoles.
Hindi nga ba at nabulgar din si PNoy nang ibilin niya kay DILG Sec. Mar Roxas na bigyan ng todong seguridad si Aling Janet? Hayun at personal na inihatid ni Roxas si Napoles sa Camp Crame at sumunod si PNOY pagdating nila roon. Say mo, PNP chief Alan Purisima?
Mali sa dilang mali na gawing state witness si Napoles. Sa sandaling gawin iyan, madiriin ang mga dati niyang tauhan na nasusuka na sa pagiging ganid sa pera ng kanilang reyna kaya nagsumbong na sila sa bayan – si Benhur Luy at mga kasamahan niya.
Kung hindi kayo mapipigilan gawing state witness si Aling Janet, ituloy ninyo. Pero saan kayo pupulutin kapag nag-alsa ang taumbayan laban sa inyo?



