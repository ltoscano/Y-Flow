
THE HARDWORK OF SUCCESS

SA Singapore ay nakilala ko si Lila Macapinlac, isang milyonaryang Pinay na roon ay naninirahan.
Sa estado ng buhay ni Lila sa kasalukuyan ay tila walang maniniwala na anak siya ng mangingisda at lumaki sa isang simpleng pamumuhay sa payak na lalawigan ng Zambales.
Bata pa lamang ay pangarap na niyang makaahon sa kahirapan at balang-araw ay makamit ang tagumpay kaya kasabay ng kanyang pangangarap ay ang kanyang pagtitiyaga.
Dahil na rin sa pagsisikap niya at ng kanyang mga magulang nakapagtapos siya ng kolehiyo sa kursong Chemical Engineering.
Bagama’t nakapagtapos nang pag-aaral at isa ng inhinyero, hindi pa rin naging madali ang paghahanap ng trabaho para kay Lila at ito ang naging dahilan upang sundin niya ang payo ng isang malapit niyang kaibigan na subukang mangibang-bansa.
Baon ang positibong pananaw sa buhay ay nakipagsapalaran siya sa Singapore.
Hindi inasahan ni Lila na kung sa Pilipinas ay mahirap maghanap ng trabaho ay higit na hirap pala ang pagsubok na kanyang mararanasan sa Singapore.
“Singapore government doesn’t allow foreigners they are not open, we really cannot get our pass,” kuwento niya.
Dagdag pa sa hirap na kanyang dinadala ang pag-aadjust sa pamumuhay sa isang banyagang lupain na gaya ng Singapore.
Subalit dahil na rin sa likas na kasipagan at determinasyon, pinasok ni Lila ang mga trabahong wala sa linyang kanyang natapos.
Aniya, “So there’s one couple na nag-hire sa akin. I’m an engineer but I went to an admin job.”
Halos apat na taon din siyang nanatili sa trabahong iyon bago niya sinubukang magtayo ng sarili niyang negosyo.
Nagtayo siya ng isang employment agency na nasundan ng pagtatayo niya ng isang travel agency. “Kasi if you have HR or employment agency, the second thing kasi is they have to travel. So that’s where I got the idea to establish my travel agency also,” dagdag pa niya.
Sa tulong na rin ng kanyang mga naging karanasan at kaalaman na nakuha mula sa dating trabaho, unti-unti ay nagtagumpay si Lila at kinilala bilang isa sa mga matagumpay na Pinoy sa Singapore.
“I don’t have that much capital as what they say but through my courage and hardwork day and night, I manage to succeed,” salaysay niya.
Gaya ng matandang kasabihan na simula’t sapul ay lagi nating naririnig walang mahirap para sa taong may pangarap sapagkat ‘ika nga nila “Kapag gusto ay may paraan at kapag ayaw naman ay may dahilan.”
Sabi nga ni Lila Macapinlac, “Success is based on hardwork, if you decide to succeed kahit na anong obstacle ‘yan, kaya mo ‘yan.”
*******
Sa iba pang istorya ng buhay ng ating mga kababayan over-seas, tumutok lamang sa Biyaheng Langit at Kasangga Mo Ang Langit sa PTV-4 tuwing Linggo 10:30 ng gabi. Bisitahin ang Facebook fanpage: BIYAHENG LANGIT/KASANGGA MO ANG LANGIT.



