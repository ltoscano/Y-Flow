
ANAY NA SUMISIRA SA LUNGSOD NG MAYNILA

MALAKI ang papel na ginampanan ni Manila City Administrator Atty. Simeon Garcia sapagkat simula pa lang ng kampanya sa kandidatura ni Manila Mayor Joseph Estrada ay kayod-kalabaw na ito upang manalo ang kanyang pinaglilingkuran.
Nang maupo sa pinakamataas na posisyon sa lokal na pamahalaan ng Maynila si Mayor Estrada, si Atty. Garcia na ang kasama nito sa pagsasaayos at pagpapatakbo ng gobyernong baon sa utang nang iwanan ng kanyang pinalitan na nangangarap hanggang ngayon na makabalik pa sa puwesto.
Si City Ad ang namahala sa kapayapaan at kaayusan ng lungsod at maging hanggang sa mga magtitinda sa Divisoria, Avenida, Blumentritt, Quiapo at iba pang pamilihan. Maliban sa trabaho sa Manila City Hall bilang tagapamahala o bastonero ng alkalde, personal na nagtutungo si Atty. Garcia sa mga lugar kung saan kailangan na isaayos ito.
Sinamantala naman ito ng iba na nag-utos sa ilan nilang tauhan na mangolekta mula sa mga magtitinda at maging sa mga “gambling lord” gamit ang pangalan ni City Ad. Natural, nagalit si Mayor Erap nang makarating sa kanya ang alingasngas pero nalinis naman ng opisyal ang kanyang pangalan sapagkat wala naman talaga siyang kinalaman sa mga sinasabing koleksyon.
May ilang nasa Manila City Hall ngayon ang nais na masira ang pangalan ni Atty. Garcia dahil naiilaliman nito ang kanilang kakayahan na mas lalong bumango ang pangalan at mas mapalapit kay Mayor Estrada.
Teka nga, asan ba sila noong nagsisimula pa lang si Mayor Erap na ayusin at itaguyod ang Maynila na baon sa utang?
Hindi ba’t ‘di pa sila lumulutang sa ‘di malamang dahilan o ayaw nilang maikabit ang ngalan nila kay Erap?
Unti-unting naiayos ni Mayor Estrada ang pamamahala sa Maynila dahil sa sipag at dedikasyon mismo ng dating puno ng bansa at syempre, ni City Ad na binigyan ng papel ni Erap na mangalaga sa kapakanan ng kanyang pamahalaan at nasasakupan.
Dahil maayos na, konti na lang ang kanilang gagawin, sinisira ngayon ng ilang opisyal ng Maynila ang papel at pangalan ni City Ad.
Nagtutulong-tulong sila upang magalit si Mayor Erap kay Atty. Garcia nang sa gayon ay sila ang maging bida.
Isa sa mga sumisira kay City Ad ay sulsultant lang ang papel pero ang lakas ng loob na magpakolekta ng lingguhang payola mula sa sugal at vendors.
Ngayon pa lang ay dapat may makapagpayo na kay Mayor Estrada na huwag na palutangin sa City Hall ang sulsultant na ito sapagkat ito ang anay na sisira sa magagandang nagawa ng alkalde sa Maynila!



