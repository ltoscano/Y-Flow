Buliluyan Port sa Bataraza, sumasailalim sa rehabilitasyon at expansion

August 22, 2016

PUERTO PRINCESA, Palawan, Agosto 22 (PIA) --- Sumasailalim ngayon sa rehabilitasyon at ekspansiyon ang pantalan o daungan sa Bgy. Buliluyan sa Bayan ng Bataraza.

Ayon sa pamahalaang panlalawigan ang pagsasa-ayos ng Buliluyan Port ay bilang paghahanda sa inaasahang palitan ng kalakal sa pagitan ng Palawan at mga kalapit bansa nito sa ilalim ng East ASEAN Growth Area (EAGA).

Partikular na tinukoy dito ng pamahalaang panlalawigan ay ang palitan ng kalakal sa pagitan ng Palawan, Sabah Malaysia at Brunei Darrusalam.

Kapag natapos na ang pagpapaganda ng naturang daungan ay magsisilbi itong transit point at maaari na rin nitong tanggapin ang mga malalaking barkong maglalayag sa rutang Palawan patungong Kota Kinabalu, Sabah, Malaysia.

Ang proyektong ito ay pinondohan ng Philipine Ports Authority (PPA) sa halangang Php125 milyon.

Ang Garnick Construction mula sa Bulacan ang nagsasagawa ng konstruksiyon, rehabilitasyon at pagpapalawak o ekspansiyon ng nasabing daungan.

Inaasahan din ng pamahalaang panlalawigan na magpapalakas at magpapalago ito sa industriya ng turismo sa Palawan. (OCJ/PIA-MIMAROPA, Palawan)



