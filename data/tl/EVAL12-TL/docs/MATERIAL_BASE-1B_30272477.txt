Pag-veto sa nurse wage hike nilinaw ng Palasyo By Tina Mendoza June 19, 2016
Humingi ng pang-unawa mula sa publiko ang Malacañang sa ginawang pag-veto ni Pangulong Benigno ‘Noynoy’ Aquino III sa salary increase ng mga nurse.
Ayon kay Communications Secretary Sonny Coloma, mainam na unawain muna ang background at konsteksto ng ginawang aksyon ni Pangulong Aquino.
“Una, ang katuwiran ng pag-veto ng Pangulo. Hindi makatarungang itaas lamang ang paunang sahod ng nurses sa salary grade 15. Maraming kapantay kasing halagang posisyon, tulad ng guro, doon sa hanay ng mga posisyon sa pamahalaan,” paliwanag ni Coloma.
Hindi naman naniniwala ang Malacañang na mas marami ngayong nurses ang mag-a-abroad dahil sa pag-veto sa salary hike.
“Ang in demand sa ibang bansa na nurses ay ‘yung mga may karanasan na at may kaalaman sa espesyalidad.
Kailangan pa rin magtrabaho muna sa Pilipinas upang magkaroon ng sapat na karanasan bago makapag-apply sa ibang bansa at ‘yun naman ang nangyayari sa kasalukuyan,” paliwanag ni Coloma.
Ipinaliwanag pa ni Coloma na maari namang maasam ang mataas na sahod dahil mayroon namamg umiiral na performance-based compensation kung maayos lang magtrabaho.
Iginiit pa ni Coloma na dahil sa performance based compensation ay naitaas na rin naman ang sahod ng mga nurse gayundin sa iba pang propesyon.



