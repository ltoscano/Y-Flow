KAPALIT NG BAGUIO

NAKABISITA na ba ulit kayo sa Baguio kamakailan?
Kung nakapunta kayo roon ngayon at nakapunta kayo noon, malaki ang mapupuna ninyong kaibahan.
Sobra na ang traffic sa Baguio ngayon, at sobra ang dami ng tao lalo kapag malamig dahil tumatakas ang marami sa maiinit na lugar para nga sa kahit pansamantalang pakiramdam ng malamig na klima sa Baguio.
Madalas din kaming umakyat ng Baguio noong 70’s at 80’s at napakalaki na ng pagbabago nito.
Dahil sa tumataas na populasyon sa Baguio at dahil sa rami ng bumibisita rito lalo tuwing summer ay sobrang congested na ang summer capital ng bansa. At dahil congested, polluted na rin.
Palagay ko ay dapat maalarma ang Department of Tourism (DOT), lalo na ang ang TIEZA (Tourism Infrastructure and Enterprise Zone Authority).
Paano kapag tuluyan nang nasira ang Baguio?
Ang TIEZA and dapat na magpursige, dapat trabahuhin nila ang paghahanap ng mga tourism spot na pwedeng pamalit sa Baguio, o kaya ay alternative na puntahan na kagaya rin ng Baguio.
Hindi ‘yung kung ano-anong iskandalo ng korapsyon ang kinasasangkutan nila.
Ang budget ng TIEZA ay dapat kasama ang pag-identify ng mga new tourism destination, lumabas sila sa kanilang mga hawlang ginto at maghanap, hindi ‘yung nagre-rent sila ng milyong pisong halaga ng mga office nila. Tsk.
Tulad halimbawa ng Kalinga Apayao. Napakaganda ng lugar na ito, kasinglamig ng Baguio.
Kung mapunta ka sa Tabuk, maaalala mo ang dating Baguio, tahimik, malamig, napakasarap mamasyal at napakaganda ng kapaligiran.
Pero hindi napo-promote ang Kalinga at Apayao.
Marami ang halos hindi alam na pwede kang pumunta rito by plane via Tuguegarao airport.
Magandang alternative sa Baguio ang Tabuk kung maaayos lang ng DOT ang proseso nang matiwasay na pagpunta roon ng mga turista, foreign man o local.
Isa ang turismo sa yaman ng bansa natin kaya hindi natin kailangan ang incompetencies sa mga ahensya na mas busy pa sa pagharap ng kaso nila tungkol sa bintang ng korapsyon kaysa magtrabaho tulad ng pag-develop pa sa mga magagandang lugar tulad ng Kalinga at Apayao.



