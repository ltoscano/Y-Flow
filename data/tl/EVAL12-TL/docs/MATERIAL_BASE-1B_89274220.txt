
ANG BIGAS AT SI BOY PALUSOT

SA wakas, inamin na rin ng National Food Authority na nagyayabang lang pala itong si Pangulong Aquino nang ipinangalandakan nito sa kanyang nakalipas na State of the Nation Address na rice self-sufficient na ang bansa sa pagtatapos ng taong ito.
Mukhang kinuryente siya ng kanyang paboritong Cabinet Secretary na si Agriculture Secretary Procy Alcala dahil mismong si Assistant Secretary Romeo Recide ng Bureau of Agricultural Statistics ang nagsabi na walang katotohanan na sapat na ang produksyon natin sa bigas.
Sa unang araw ng ginagawang pagdinig ng Kamara hinggil sa ibinunyag na P457M tongpats sa ginawang importation ng bigas ng NFA mula sa bansang Vietnam, parang basing sisiw na inamin ni Recide na sinungaling ang kanyang boss Procy.
Sa tantiya ni Recide, mahigit 500,000 metriko tonelada pa ang kakulangan ng Pilipinas kaya’t mas malabo pa sa tubig ng Pasig River ang ipinagmamalaki ni Pnoy sa kanyang SONA na kayang-kaya na nating makipagsabayan sa mga bansang gaya ng Vietnam pagdating sa produksyon ng bigas.
Ayun pala eh. Eh bakit tila yata nasa mundo pa ng kababalaghan itong si Alcala na wala pa ring puknat sa kayang pagbibida na umano’y nagtagumpay na ang kanyang kagawaran para makamit ang rice self-sufficiency sa pagtatapos ng 2013.
‘Di nga ba’t ipinagyabang pa nitong si Procy na mula sa isang bansang umaasa sa imported na bigas ay nag-eeksport na umano ang Pilipinas. Aba’y kay yabang ano?
Ang ‘di niya ipinaliliwanag eh ‘yung kanyang ipinagyayabang na ineskport natin sa ibang bansa ay hindi sapat upang mapakain kahit ang isang maliit na barangay sa isang araw.
At dahil ibinuking na nga siya ni Recide, dapat siguro ay umamin na rin itong si Procy na pinagbobola lang niya tayong lahat, kasama na si Pnoy.
Ang nakakatawa pa rito ay puro turo itong NFA at DA sa mga hoarder at umano’y mapagsamantalang negosyante na siyang may kagagawan sa patuloy na pagtaas ng presyo ng bigas. Ngunit sa isinagawang pagdinig, inamin ni NFA Administrator Orlan Calayag, na wala silang ebidensiya sa kanilang alegasyon na ito.
Ang palusot pa nitong si Calayag eh bago pa lang umano siya sa NFA kaya’t hindi pa niya nakakapa ang katauhan ng kanilang mga hoarder at mapagsamantalang rice trader.
Kung ganun pala eh bakit turo-turo itong si Calayag? Mukhang bagay na yata sa kanya ang bansag na “Boy Palusot” dahil wala na itong ginawa kundi magpalusot!
Kung inamin na lang sana ng NFA na kaya tumataas ang presyo ng bigas ay dahil kulang na kulang ang kanilang ibinabagsak na NFA rice sa merkado eh di sana kwentas klaras kung ano talaga ng problema natin sa bigas.



