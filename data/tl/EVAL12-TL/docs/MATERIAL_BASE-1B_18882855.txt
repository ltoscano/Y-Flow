Seryoso ang BoC

WALA tayong masabi at bilib na bilib tayo sa kasipagan at kaseryosohan ngayon ng mga opisyal at kawani ng Bureau of Customs.
Talaga namang sila’y tumatrabaho. Patunay ay ang sunod-sunod na nasasakoteng hot items na nais ipalusot ng mga smuggler sa Aduana.
Mapapansin din na dumami ang nahuhuling smuggled goods sa waterfront mula nang italaga ni Pangulong Noynoy Aquino sa BOC si Comm. Ruffy Biazon.
Kung ano-anong produkto ang nabigong ipuslit ng mga kawatan diyan sa Aduana para madaya ang pamahalaang Aquino ng tamang buwis.
Bigas, sibuyas, pekeng mga produkto at maging ang droga ay tinatangkang ipuslit sa pamamagitan ng mga daungan at NAIA.
Subalit sa liderato ni Biazon, ‘di nagtagumpay ang maraming pagtatangka ng mga law breaker dahil ang kanilang hot goods ay nasasakote.
Ilang araw pa nga lang ang nakalilipas ay muli na namang umiskor ang mga tauhan ni dating Muntinlupa Congressman Biazon.
Tumataginting na P40 million na halaga ng kalapi at peking ducks ang nasabat ng BOC agents na tinangkang ipuslit sa Aduana.
Ang nasabing mga item ay nakakarga sa dalawang container at inihalo sa mga mackerel na pag-aari ng HEXA Trading galing sa Tsina.
Ipinagbabawal ang pag-iim-porta, pagbebenta at pagkain ng peking ducks dahil sa posibleng sakit na hatid nito gaya ng bird flu.
Nabuko ng BOC ang kontra-bando bunga ng kautusan ni Biazon na maging alerto sa
loob ng 24 oras ang kanyang tauhan sa loob ng pitong araw.
Nakatulong din sa kaalertuhan ng mga tauhan ni Biazon ang x-ray scanners para mabuko ang tunay na lamang ng kontrabando.
Maliwanag pa sa araw na talagang seryoso si Biazon at mga tauhan sa paglaban sa smuggling. Mabuhay kayo!



