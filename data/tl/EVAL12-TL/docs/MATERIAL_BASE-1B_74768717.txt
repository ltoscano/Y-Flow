
Pagbibigay ng insentibo sa mga Day Care Worker sa Palawan, pabibilisin na

June 09, 2016 Orlan C. Jabagat

PUERTO PRINCESA, Palawan, Hunyo 9 (PIA) --- Ibinalita ni Odessa O. Del Mundo, Youth Development Officer ng Provincial Social Welfare Development Office (PSWDO), na mas mapapabilis na ang pamimingay ng insentibo sa mga Day Care Worker. Ani Del Mundo, kung noon ay cash itong ibinibigay sa mga day care worker, ngayon taon ay idadaan na ang mga insentibo sa bangko at ito ay maaari nang i-withdraw sa pamamagitan ng automatic teller machine o ATM sa mga bangko o iba pang swiping terminal na malapit sa kanilang lugar. Sa kasalukuyan ay isinasaayos na ng PSWDO ang mga dokumento na kinakailangan ng bangko sa pag aplay ng bagong proseso ng pagkuha ng insentibo ng mga day care workers.

Inaasahang maipapatupad ito sa pagpasok ng ikatlong bahagi ng taong kasalukuyan. Samantala, napag-alaman din mula kay Del Mundo na nakatakdang ipamahagi ng kanilang tanggapan ang insentibo ng mga day care workers para sa mga buwan ng Hulyo hanggang Disyembre taong 2015 sa gaganaping Provincial Day Care Workers Convention na nakatakda ngayong Hunyo 16. Matatandaan na base sa Provincial Administrative Code of Palawan sa ilalim ng Chapter XI- The Social Reform Agenda, Section 2 na sumasaklaw sa Early Chilhood Care and Development (ECCD) Program, ang mga day care workers na boluntaryong naglilingkod ay makakatanggap ng insentibo mula sa Pamahalaang Panlalawigan. Sa kasalukuyan, ang insentibo na ibinibigay sa bawat day care worker ay P350 kada buwan. Ayon pa kay Del Mundo, ang pagbibigay ng insentibo ay isang paraan upang mas lalong mabigyan ng motibasyon ang mga day care workers sa paghahatid ng serbiyo sa mga batang Palaweño para sa pagtupad ng adhikain ng Pamahalaang Panlalawigan na “Batang Palaweño, Angat Kahit Kanino.” (PIO/OCJ-PIA4B Palawan)



