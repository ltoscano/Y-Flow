Wikang Filipino, patuloy na ituturo sa kolehiyo

ni Hans Christian E. Marin
Patuloy na ituturo ang asignaturang Filipino at panitikan sa kolehiyo matapos maglabas ang Korte Suprema ng temporary restraining order (TRO) laban sa Commission on Higher Education (CHED) Memorandum Order (CMO) No. 20, Series of 2013 noong Abril 22.
Isa sa mga layunin ng ‘anti-Filipino’ na memorandum na tanggalin ang mga kursong ginagamitan ng wikang Filipino sa kurikulum ng mga kolehiyo katulad ng panitikan, gayundin sa konstitusyon ng Pilipinas. Kabilang ang CMO No. 20 sa Enhanced Basic Education Act of 2013 na nagbukas ng K to 12 Curriculum o 12 na taon sa elementarya.
Nauna nang naghain ng petisyon laban sa CMO No. 20 sina National Artist Bienvenido Lumbera, Kabataan Partylist Representative Terry Ridon, ilang mga propesor at estudyante na miyembro ng Alyansa ng mga Tagapagtanggol ng Wikang Filipino (Tanggol Wika) at League of Filipino Students. Ayon sa kanila, lumabag umano ang memorandum sa limang probisyon ng konstitusyon ng bansa na may kinalaman sa pambansang wika, kultura, at sistema ng edukasyon.
Ilan sa mga probisyong ito ang Republic Act 7104 o Commision on the Filipino Language Act, Republic Act 232 o Education Act of 1982, at Republic Act 7356 o Law Creating the National Commission for Culture and Arts na naglalayong gawing makabayan ang general education (GE) na kurikulum sa kolehiyo.
“[The CHED memo order] does not comply with the law’s provision on a nationalist-oriented general education curriculum in college, as it abolishes subjects that are vital in promoting national identity, indigenous cultures, and responsible citizenship – such as Filipino language, literature, and Philippine Government & Constitution,” nakasaad sa nasabing petisyon.
Dagdag pa rito na aabot sa 56,771 na mga guro at 22,838 na mga kawani sa kolehiyo ang maaaring mawalan ng trabaho sakaling maipatupad ang CMO No. 20 sa 2016, ayon sa nasabing petisyon.
Sa kabila ng TRO na ibinaba ng Korte Suprema kontra-implementasyon ng CMO No. 20, nanindigan ang CHED na kinakailangang tanggalin ang Filipino sa kurikulum ng mga kolehiyo at ilipat na lamang ito sa kurikulum ng senior high school.
Alinsunod sa kurikulum ng K to 12, binigyang-diin ng CHED na napapanahon na upang ang wikang Filipino ay ituro na lamang sa Grade 11 at 12 upang makapagpokus sa mga pangunahing asignatura sa kolehiyo.
“The Commission believes that the [TRO] is a minor setback towards the realization of educational reforms in the country. The CHED hopes to enlighten the high court with the upcoming responses and arguments,” ayon sa isang pahayag ni CHED Chairperson Patricia Licuanan
Naniniwala naman ang isa sa mga pangunahing may-akda ng petisyon na si propesor David San Juan ng De La Salle University na kinakailangan sa kolehiyo ang Filipino upang mas mapaigting ang pagiging makabayan ng mga estudyante.
Ang patuloy na pakikibaka ng mga guro upang mapanatili ang wikang Filipino ay mahalaga upang basagin ang mali sa sistema ng edukasyon sa bansa na nasa ilalim ng isang sistemang kolonyal na bigong i-angat ang buhay ng mga nakararami, ayon kay San Juan.
“Kinakailangang mapalawak pa ang kamulatan ng mga estudyante at kaguruan sa pamamagitan ng patuloy na kampanya, forum at iba pang aktibidad na magpapaalam at maghihikayat sa mas malawak pang bilang ng mga estudyante na kumilos at tutulan hanggang sa maibasura na itong CHED Memorandum 20,” ani UP College of Arts and Letter Vice Chairperson Joey Mariano.



