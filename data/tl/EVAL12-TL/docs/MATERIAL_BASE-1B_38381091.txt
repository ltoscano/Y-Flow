NEW YEAR’S RESOLUTION, GOODBYE CORRUPTION

KAPAG tiningnan ang mga batang lansangan na tuloy-tuloy na namamalimos sa lansangan, umaakyat sa mga pampasaherong jeepney kahit tapos na ang Pasko, nagkalat ang mga taong-grasa sa kalye at mga bahay sa gilid ng kalsada ay pinanghihinaan tayo ng loob at nawawalan ng pag-asa na makaaahon pa sa kahirapan ang bansang Pilipinas.
Kasi naman ang mga opisyal ng pamahalaan, lalo na ang mga iniluklok sa puwesto sa mga nakalipas na halalan, na nangako sa atin ng pagbabago tungo sa kaginhawaan ay hindi na natin maaasahan sapagkat hindi lang sila nakalimot sa kanilang pangako kundi nilamon na rin sila ng sistema kung saan lahat halos ay sangkot sa katiwalian at walang inintindi kung hindi pakapalin ang kanilang sariling bulsa.
Ngayong 2014, tiyak na marami ang mangangako na babaguhin nila ang kanilang mga pangit na asal o kinagawian. Kasama kaya rito ang nasa administrasyon ni Pangulong Benigno Aquino III?
Sana, mismong si Pangulong Noynoy ang mangako na ngayong taong ito mismo niya lilinisin ang kanyang bakuran mula sa katiwalian.
Ngayong taon sana ay sisibakin at sasampahan ng kaso ng gobyernong Aquino ang mga opisyal ng pamahalaan na sangkot sa korapsyon kahit pa sila ay kabilang sa kamag-anak, kaibigan, kaklase at kabarilan ni Pangulong Aquino.
Isama na rin ni PNoy sa kanyang New Year’s resolution ang pagkalinga sa mahihirap nating kababayan at pagmamalasakit sa mamamayan hindi lang sa mga nandito sa Pilipinas kundi maging ‘yung nasa ibang bansa.
Sana nga, pagbabago at paglaban sa katiwalian ang palakasin ng pamahalaang Aquino tulad ng ipinagmamalaki niya sa ibang bansa. Pero sana, iyong totoo lang ang kanilang ibabalita at hindi iyong gawa-gawa. Kasi naman, ang nakakasuhan lang ng administrasyong Aquino ay iyong mga
kalaban sa pulitika.
Eh, kapag inaral at inanalisa, mas malala ang korapsyon ngayong panahon ni Aquino kaysa noong panahon ni Arroyo sapagkat mas malaki ang lagayan ngayon bukod pa sa dumami ang bilang ng mga ahensiyang sangkot sa katiwalian.
May pag-asa pa nga kayang maging goodbye corruption ang New Year’s Call ng mga taga-gobyerno? Sana nga! Para naman hindi magmukhang engot ang mismong nagngangangakngak hinggil sa pagbabago sa kanyang pamunuan.



