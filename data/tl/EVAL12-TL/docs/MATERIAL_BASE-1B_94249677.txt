Pagbibigay ng insentibo sa mga veterinary aide sa Palawan aprubado na

January 18, 2016

PUERTO PRINCESA, Palawan, Enero 18 (PIA) --- Inaprubahan sa sa ika-121 regular na sesyon ng Sangguniang Panlalawigan ang pagbibigay ng buwanang insentibo sa mga veterinary aide sa buong lalawigan. Ito ay sa pamamagitan ng resolusyon na ini-akda ni Palawan 3rd District Board Member Albert G. Rama na nagpapahintulot sa gobernador na pagkalooban ng insentibo ang mga Barangay Animal Health Aides o mas kilala bilang Provincial Veterinary Aides na patuloy na nagseserbisyo sa mga barangay sa buong lalawigan ng Palawan. Nakapaloob sa nasabing resolusyon ang pagbibigay ng halagang Php250.00 kada buwan ng bawat isang veterinary aide sa buong lalawigan epektibo sa Enero 2016. Ayon sa mambabatas, ang pamahalaang panlalawigan ay naglaan ng pondong nagkakahalaga ng P750,000.00 noong taong 2015 para sa insentibo ng mga nabanggit na volunteer workers. Agad namang inaprubahan ng konseho ang panukala upang maiproseso na ang mga kaukulang dokumento at mapabilis ang pagkakaloob ng karampatang benepisyo sa mga kinauukulang manggagawa. Ang hakbang na ito ng pamahalaang panlalawigan ay bilang pagkilala sa mahalagang kontribusyon ng mga Barangay Animal Health Aides na naging katuwang ng Provincial Veterinary Office (ProVet) sa pagpapaunlad ng sektor ng paghahayupan sa lalawigan partikular sa kampanya ng pamahalaang panlalawigan na maging rabies-free ang Palawan at mapanatili ang estado nito bilang Foot and Mouth-Disease-Free Province. Sa kasalukuyan ay may kabuuhang 250 ang bilang na mga Barangay Animal Health Aides na naglilingkod sa buong lalawigan. (PIO/OCJ-PIA4B Palawan)



