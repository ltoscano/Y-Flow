
Sindikato sa BI, bilang na ang mga araw November 23, 2014 Written by Erwin Tulfo Published in Opinion Read: 1405 MATATANDAANG nakagawian ni Pangulong Aquino na batikusin sa kanyang State-of-the-Nation Address (SONA) ang ilang ahensiya na kanyang kinabu-buwisitan. Hindi niya matanggap na marami sa kanyang pinagpala ay siya namang mga magpapasasa at sandamukal na mga tamad pa. Ang 2013 SONA ni PNoy ay tila nagbunga naman ng maganda matapos niyang hiyain ang ilang ahensiya at mga opisyal nito. At dahil doon nag-resign ang commissioner ng Bureau of Immigration na pinalitan naman ni Commissioner Siegfred B. Mison. At dahil nga sa panibagong leadership, wala tayong naririnig na banat sa Bureau of Immigration (BI) maliban na lamang doon sa mga may “maiitim na balakin tungo sa 2016.” Hindi nabanggit na sa loob ng isang taon ay may mga kamangha-manghang pagbabago sa BI. Hindi makakaila na ang BI ay pugad ng pangingikil, panunuhol at iba pang raket sa dokumentasyon ng mga dayuhan. Tila walang imposible sa West Point graduate na si Mison na itinuon ang kanyang atensiyon sa itinadhang papel ng kanyang kagawaran. At iyan ay ang pangasiwaan at kontrolin ang pagpasok at paglabas ng foreign nationals, gayun din ng mga Pilipino na papalabas at pabalik ng bansa. Tinitiyak ng BI na naipapatupad ang Philippine immigration law. Mangilan-ngilan pa ang nakakapit-tuko sa kanilang posisyon diyan sa BI at nag-aaruga ng ilang mga illegal at undesirable aliens, partikular na iyung mga mayroon ng deportation order. Sila mismo ang sumusuway sa utos ni Mison dahil ang mga sindikatong ito ay patuloy na nagkakamal ng salapi. Ngunit bilang na ang kanilang mga araw sa ilalim ng “Bad Guys Out, Good Guys In” policy ni Mison. Nauna nang nasibak ang ilang kawani ng BI dahil sa iba’t-ibang kaso kabilang na ang ilang key officials. Tinapos na rin ang kontrata ng ilang mga confidential agents na walang ginagawa at ang ilan ay sangkot pa sa “fixing” sa papeles ng mga illegal alien. Ayon sa isang empleyado ng BI, walang sinasanto si Mison at ito ay napatunayan niya nang sibakin niya ang dati niyang chief of staff at dating spokesperson dahil sa incompetence. Binalasa rin ni Mison ang may 20 opisyal na namayagpag sa Ninoy Aquino International Airport (NAIA) at iba pang airport sa kapuluan. Kaya hindi masaya ang ilan sa mga pagbabago sa BI dahil nanganganib ang raket ng mga sindikato sa BI. Mabuhay ka Comm. Mison. Sana tularan ka ng ibang miyembro ng Gabinete na puro lang daldal pero kulang naman sa gawa.
* * * Kinakatakutan ng police scalawags Kapuri-puri naman ang liderato na ipinakikita ni Senior Superintendent Arthur Masungsong, chief of Antipolo City Police. Iyan ay ating natunghayan sa kanyang mabilis na pag-aksiyon sa mga kaso na nagaganap sa kanyang hurisdiksyon, kabilang na ang mga kasong idinaing ng ating mga kababayan sa pamamagitan ng ating programang T-3 sa TV5. Alam natin na napakahalaga na pangalagaan ang peace and order sa mga lokalidad na tulad ng Antipolo City na siyang dinarayo ng daan-libong katao dahil sa milagrosong Our Lady of Antipolo Shrine. Sa larangan ng pagdi-disiplina sa kanyang mga tauhan, titiyakin namin na walang masasabi pa kay Sr. Supt. Masungsong. Hindi kukunsintihin ang pag-aabuso ng sinumang tauhan nito. May kasabihan na sa Antipolo City Police raw itinatapon ang mga scalawag sa Philippine National Police (PNP). Kasi nga, hindi uubra ang kalokohan nila riyan kay Sr. Supt. Masungsong!



