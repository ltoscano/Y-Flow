Pocari winalis ang Baguio
By Robin Mendoza June 12, 2016 Ipinalasap ng Pocari Sweat ang lakas nang i-sweep ang Team Baguio, 25-18, 25-17, 25-15 at angkinin ang unang semifinal berth ng Shakey’s V-League Season 13 Open Conference sa The Arena sa San Juan kahapon.
Hindi na kinailangang isalang ni Pocari coach Rommel Abella sina Michelle Gumabao at Myla Pablo ang power-hitting duo ay nagsanib sa 95 hits sa unang tatlong panalo ng team at hinayaan na lamang na panoorin sina Rossan Fajardo, Maricar Nepomuceno at Elaine Kasilag na mag-piyesta at tapusin sa 63-minuto ang Summer Spikers. “Nag-step up ako. Pero ‘yung good communication namin inside the court ang nagdala sa amin,” lahad ni Fajardo, na kumamada ng 11 kills at may 4 aces sa larong napanood ng ‘live’ sa ABS-CBN Sports + Action Channel 23.
Ayon kay Abella, ang cohesion ng Lady Warriors ang instrument sa magandang itinatakbo ng team sa season-opening conference ng liga na sponsor ng Shakey’s at may back-up ng Mikasa at Accel.
“I challenged them to step up and they responded. I’d like to credit our good start to the team’s chemistry,” wika ni Abella, na ang koponaan ay magpapahinga ng isang linggo bago harapin ang Team Iriga sa Hunyo 18, BaliPure sa Hunyo 25 at unbeaten Air Force sa Hunyo 27.
Laban sa Summer Spikers’ manaka-nakang floor at net defense, maagang umatake ang Lady Warriors sa bawat sets, sa pinagsamang spikes, blocks at good service.
Tinapos nila ang laro na may 41 attack points, kalahati ng kalaban (21) at may limang blocks laban sa tatlo ng Baguio.
Sinamantala rin ng Pocari ang mahinang service reception ng Summer Spikers, kung saan nakapagtala sila ng 10 aces at may lima naman ang kalaban.
Sinuportahan ni Nepomuceni si Fajardo ng 12 hits, habang nagdagdag si Kasilag ng nine markers habang sina Rose Vargas, Roselle Baliton, Erika Alkuino at Lutgarda Malaluan ay nagsanib sa 19 points.

Walang naka-double mark sa panig ng Team Baguio, kung saan si skipper Ai Tsuchiya ang top scorer sa kanyang seven markers at sina Nicole Guygoyon at Mary Anne Atuban ay nagsumite ng tig-5 at 4.
Laglag din ang Summer Spikers sa 0-4 win-loss card.
Samantala, nanatili naman sa 3rd spot ang Air Force matapos talunin ang Bounty Frech 25-20, 25-17, 25-17 sa Spikers’ Turf Season 2 Open Conference.
Si Ismail Fauzi ay may 11 attack points at tumapos na may 13 hits, habang si Jeffrey Malabanan at Rodolfo Labrador ay nagsumite ng tig-12 at 11 points.



