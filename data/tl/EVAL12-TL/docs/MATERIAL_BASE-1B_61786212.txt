Duterte gov’t huwag tumigil sa pagsaklolo sa mga stranded OFWs
By Jeany Lacorte SSeptember 23, 2016 Happy, saludo at binabati ng Filipino community at grupo ng mga overseas Filipino workers OFWs sa Saudi Arabia ang administrasyong Duterte sa pag-organisa sa Humanitarian Mission na ang layon ay tulungan ang may 8,000 na-layoff na mga stranded OFW sa Saudi Arabia.
Pero mas masaya, ayon sa United Overseas Filipino Worldwide (U-OFW) at OFWs for Peace Coalition (OPC) kung ipagpapatuloy ng gobyernong Duterte ang pagtulong sa mga libu-libo pang mga stranded at undocumented OFWs sa Saudi.
Ang Humanitarian Mission ay binubuo ng mga team mula sa iba’t ibang ahensya ng gobyerno katulad ng Department of Foreign Affairs (DFA), Department of Labor and Employment (DOLE), Philippine Overseas Employment Administration (POEA), Overseas Workers Welfare Administration (OWWA), Department of Social Welfare and Development (DSWD), Department of Health (DOH), at Technical and Skills Development Administration (TESDA). Tumagal ang mission ng halos tatlong Linggo na sinimulan noong kalagitnaan ng buwan ng Agosto taong kasalukuyan at nagtapos bago ang Hajj holidays.
Sa tinatayang 8,000 mga na-layoff at stranded OFWs mula sa siyam na kumpanya sa Saudi ay nasa 3,000 ang na-repatriate. Subalit mayroon pang 2,000 na kapareho rin ng sinapit ng mga naunang na-repatriate, ayon sa U-OFW, ang nagnanais ding ma-repatriate na sana ay matulungan din ng pamahalaan.
Mukhang agad namang narinig ng kinatawan ng pamahalaan ang apelang ito ng grupong pinamumunuan ni G. Monterona dahil ayon kay DSWD Secretary Judy Taguiwalo na may daan-daan pang mga OFWs na stranded pa rin sa Saudi ang pinag-aaralang tulungan din ng pamahalaan upang makabalik ng Pilipinas.
Sa tala ng U-OFWs bukod sa sinasabing daan-daan pang OFWs na pinaplanong saklolohan ng gobyerno sa pangunguna ng DSWD ay marami pang kababayan natin, ayon kay Monterona, ang naghihintay na maayudahan ng pamahalaan.
Kaya wish ng grupo ay bumuo ang pamahalaan ng Humanitarian Mission 2 na bubuuin din ng mga kahalintulad na mga ahensya ng gobyernong nagpatupad ng unang misyon upang mas maraming stranded, distressed at undocumented OFWs ang matulungan.
Tama si Ginoong Monterona na ang pagpapauwi sa mga kababayan nating OFWs na stranded sa ilang bahagi ng Saudi ay maituturing na maagang Pamaskong kanilang matatanggap sa gobyernong Duterte.
Nauunawaan natin ang kahilingan ng ating mga OFWs pero sana maging maingat na ang mga ito sa pag-a-apply ng trabaho at higit sa lahat ay tiyaking dumaan sa tamang proseso ang pag-eempleyo upang walang aberyang kakaharapin saanmang bansa ito mapadpad.



