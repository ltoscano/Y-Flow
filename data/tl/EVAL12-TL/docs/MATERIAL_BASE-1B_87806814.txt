
BABALA NI ROXAS

SISIBAKIN sa puwesto ang mga commander mula rehiyon pababa ng distrito hanggang istasyon ng pulisya na hindi ginagawa ang trabaho.
Ibig-sabihin, kapag nagkaroon ng mga crime incident, lalo na kung ito’y malalaking kaso, tulad ng pagpatay sa isang prominenteng personahe, bank robbery at iba pang krimen, lagot ang commander.
Dahil, ayon kay Sec. Mar Roxas, ‘di siya mangingiming tanggalin ang mga commander na nagpapabaya sa kanilang tungkulin.
Mukhang effective ang aksyon na ito ni Roxas dahil sa ilang linggong nagdaan, walang masasabing malaking crime na nangyari.
Marahil, ayaw maranasan ng mga commander ang naganap sa apat na police district director na kamakailan ay sinibak ni Roxas dahil umano sa kahinaan sa pagsugpo sa kriminalidad.
Matapos ibaba ni Roxas ang warning, natutunghayan na ang maraming checkpoint sa halos lahat ng sulok ng Metro Manila.
Walang oras na ‘di ka makakita ng mga pulis na rumoronda, kaya marahil walang naglalakas-loob na kriminal na gumawa ng kalokohan.
Tila, takot ang mga commander sa babala ni Sec. Mar kaya ginawa na nila ang kanilang responsibilidad.
Ngayon ay masasabi na natin na ginagawa na rin ni SILG ang kanyang trabaho.
Dati kasi, tila walang pakialam ang kalihim sa mga nangyayaring krimen.
ISUMBONG KAY PURISIMA
Matapos isumbong kay Dir. Gen. Alan Purisima, kaagad ay nagtiklupan ang operasyon ng iligal na sugal sa MD at JV cockpits sa Rosario, Batangas.
Tinawagan lang ni Purisima si PD Jireh Omega Fidel na kaagad namang umaksyon kaya nasara ang dalawang gambling dens.
Para sa kaalaman pa rin ni PNP chief, may operasyon ng baklay at pula’t puti sa Lions arena sa Mataas na Kahoy na ang operator ay ang pulis na si Montales.
Sa Bauan cockpit na ang maintainers ay sina Jing at Elvis ay nag-ooperate umano na parang little casino dahil sa nagkalat na uri ng sugal na nilalaro.
Matindi rin ang baklayan ni aling Lileth sa Bgy. Malibu, Tuy, Batangas.
General, ano kaya kung tawagan mo uli si Col. Fidel para masara na ang mga inirereklamong sugalan?



