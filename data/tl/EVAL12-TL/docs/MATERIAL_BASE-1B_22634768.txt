
KAILANGAN TALAGA ANG MGA EXORCIST

ISANG balita ang umagaw ng aking atensyon hinggil sa panawagan ng isang paring Katoliko para sa mahigpit na pangangailangan sa bansa ng mas marami pang exorcist.
Ayon kay Father Daniel Estacio, na umaming isang exorcist mula sa Diocese ng Pasig, kailangan daw ang mga katulad niya dahil sa dumaraming kaso ng pagsapi ng masasamang espiritu sa mga tao.
Sa mga hindi pa nakababatid, ang exorcist ay isang tao na karaniwan ay pari at mga pastor, na may kakayanang lumaban sa mga demonyong sumasapi sa mga tao.
Kinumpirma naman ni Fr. Francis Lucas, dating executive secretary ng CBCP Episcopal Commission on Social Communications and Mass Media, na talagang tumataas nga ang kaso ng evil possession sa buong bansa.
At dahil CBCP na rin ang nagkumpirma, tiyak akong may basehan ang pangambang ito ng Simbahang Katoliko.
Para sa akin ay talagang naniniwala ako na kailangan ang mas marami pang exorcist sa bansa, hindi lamang para labanan ang mga sumasaping demonyong isipiritu sa mga ordinaryong tao.
Higit kanino man kailangan ang mga exorcist para itaboy at palayasin ang masasamang ispiritu na kumukubabaw sa mga opisyal ng ating pamahalaan.
Sila kasi ang isa sa mga dahilan kung bakit patuloy na nalulugmok ang marami sa ating mga kababayan sa kumunoy ng kahirapan.
Kailangan din ang mga exorcist para palayasin ang mga masasamang isipiritu mula sa mga pinuno ng pinakamalalaking negosyo at kompanya, na walang ibang iniisip kundi pahirapan at sipsipin ang dugo ng mga mahihirap.
Sa madaling salita, kalat na kalat sa halos lahat na sangay at sulok ng bansa ang mga taong kung tawagin ay “evil possessed”.
Pero hindi lang sila halata dahil nasa loob sila ng magagarang mga opisina kahit panay kademonyohan ang ginagawa.
Dapat ang mga taong ganito ang unang buhusan ng holy water nina Fr. Estacio, para nang sa gayon ay tuluyan nang lumaya ang buong bansa mula sa bangungot na dulot ng evil possession.



