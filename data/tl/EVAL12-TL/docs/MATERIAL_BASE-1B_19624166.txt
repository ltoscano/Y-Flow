Mayorya ng alkalde sa NCR, re-electionists

May 11, 2016 Jerome R. Paunan

MANILA, Mayo 11 (PIA) -- Labing-tatlo sa 17 bagong proklamang mayor sa Kalakhang Maynila ay mga “re-electionist.” Ang mga alkaldeng halal ay sina Oscar Malapitan ng Caloocan; Antolin Oreta III ng Malabon; Joseph Ejercito Estrada ng Maynila; Jaime Fresnedi ng Muntinlupa; John Reynald Tiangco ng Navotas; Edwin Olivarez ng Paranaque; Antonio Calixto ng Pasay; Robert Eusebio ng Pasig; Miguel Ponce III ng Pateros; Herbert Bautista ng Quezon City; Guia Gomez ng San Juan; Lani Cayetano ng Taguig; at Rexlon Gatchalian ng Valenzuela. Samantala, kabilang sa mga nagwaging mayor na “non-incumbent” ay sina Jose Fabian Cadiz ng Marikina, na nauna nang nagsilbing vice mayor, at si Mar-len Abigail “Abby” Binay ng Makati, na tinalo si Romulo "Kid" Peña, ang vice mayor ng lungsod na itinalagang “acting mayor” noong Marso 2015 matapos hainan ng DILG ng suspensyon si dating Mayor Jejomar Erwin “Junjun” Binay, na kapatid ni Abby. Bukod pa rito, dalawang asawang babae ang pumalit sa kani-kanilang mga mister na mga incumbent mayor. Sila ay sina Imelda Aguilar ng Las Pinas, ang maybahay ni Vergel “Nene” Aguilar at Carmelita Abalos ng Mandaluyong, asawa ni Benhur Abalos. Anim sa 17 naproklamang alkade ay mula Liberal Party (LP) ng Pangulong Noynoy Aquino, samantalang ang apat ay mula sa Nacionalista Party (NP) na pinamumunuan ni Manny Villar. Kabilang sa LP sina Oreta, Cadiz, Fresnedi, Olivarez, Calixto, at Bautista, samantalang sina Malapitan, Aguilar, Eusebio, at Cayetano naman ay NP. Sina Abalos at Binay ay kaanib sa United Nationalist Alliance, ang partido ni Vice President Jejomar Binay. Sina Gomez at Ponce naman ay mga independent candidate, si Estrada ay kabilang sa Puwersa ng Masang Pilipino, si Tiangco ay Partido Navoteno, at si Gatchalian ay mula sa Nationalist People’s Coalition. (RJB/JCP/PIA-NCR)



