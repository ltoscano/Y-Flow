
ANG PROBLEMA AY SI PURISIMA

LUMALABAS na si Finance Secretary Cesar Purisima ang tila buwisit at hadlang sa dapat ay matagal nang pagpapatupad ng reform measures sa Bureau of Customs.
Hindi personal na kakilala ng inyong lingkod itong si Customs Commissioner Ruffy Biazon pero nakikita natin ang determinasyon nito na ma-implement ang tinatawag n’yang mga drastic at grand plan upang tuluyan nang masugpo ang korapsiyon sa loob ng ahensya at lalong mapaigting ang revenue collection nito.
Kaya lang tila itong si Sec. Purisima ang pumipigil o kung hindi naman siyang nagpapaantala dahil sa hindi nito pag-aapruba sa mga rekomendasyon ni Comm. Biazon lalo na sa isinasagawang major revamp.
Sa kabilang banda, bibiliban natin itong si Comm. Biazon kasi tila isa siyang ‘obedient soldier’ na hindi marunong manuwag ng kanyang superior, wala tayong marinig na sobrang paghinaing nito bagkus kalmado siyang naghihintay kay Sec. Purisima sa anomang aksyon nito hinggil sa pagbabago sa BoC.
Marahil, mas dapat harapin nitong si Sec. Purisima ang mga alegasyon na binabato sa kanya tulad umano ang sobrang paglobo ng kanyang kayamanan at pati ang makontrobersyang P130-B Malampaya Fund na sa totoo lang ay hindi nila kasama itong si Finance chief, mai-account, nasaan na? Mga buwiset kayo!
At saka mahirap bang ispelingin na buong-buo ang tiwala at suporta mismo ni Pangulong Aquino sa liderato ni Comm. Biazon na sa pagpapatupad ng mga reporma sa ahensya. Eh, ‘di ba, nang batikusin ng Pangulo ang BoC sa kanyang SONA noong Hulyo, agad siyang (Biazon) nag-tender ng resignation pero gayundin kabilis ang pag-turn down ni Presidente.
Eh, kasi naman sa ating pagkakaalam, hindi hiningi ni Comm. Biazon ang kanyang puwesto sa Pangulo, mismo ang huli ang lumapit sa una upang tulungan siya na malinis at tuluyang masugpo ang katiwalian sa BoC.
Dapat lang sigurong gawin ni Sec. Purisima ay tulungan niya na lang si Comm. Biazon sa ahensya kasi sa ganang akin hindi basta-basta maaasar ang huli para mawala ito sa focus kahit hindi niya makuha ng buo ang suporta ng una kasi pinakamahalaga sa kanya (Biazon) ay may tiwala sa kanya ang Pangulo, iyon ‘yun!



