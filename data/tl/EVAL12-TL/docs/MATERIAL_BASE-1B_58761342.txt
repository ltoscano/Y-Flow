Kaya Natin: Malaking problema para kay PRody
By Harvey Keh SSeptember 23, 2016 Isa sa mga magiging problema ng administrasyong Duterte ay ang patuloy na masamang balita tungkol sa ating bayan na kumakalat ngayon sa ibaâ€™t ibang bansa. Halos araw-araw na yata ay nalalathala sa mga tanyag at kilalang mga dyaryo gaya ng The New York Times at Time Magazine ang nangyayaring patayan sa ating bayan.
Para bang pinapakita sa buong mundo na magulo at walang kaayusan sa ating bansa. Marami akong mga kaibigan at kamag-anak sa ibang bansa na nagtatanong tuloy kung okay pa ba ang kalagayan ng aking pamilya rito sa ating bansa.
Kung magtutuluy-tuloy ito, hindi malayong maraming mga negosyo ang umalis sa ating bansa at sa halip na maglagak ng puhunan dito ang mga malalaking kumpanya ay matatakot na ito na pumasok sa ating bayan. Halimbawa na rito ay ang epekto sa ating stock market na noong panahon ni Presidente Noynoy Aquino ay patuloy ang pag-akyat at isa ang ating stock market sa mga pinakamagaling sa buong Asya.
Ngayon ay patuloy ang pagbagsak nito dahil unti-unti nang nawawalan ng tiwala ang mga negosyante sa ating bansa. Kung hindi ito maaagapan ay mapipilitan ang ilang malalaking kumpanya na magbawas ng kanilang mga tauhan at marami ang mawawalan ng trabaho.
Bukod pa rito, marami na ring mga malalaking kumpanya mula sa Estados Unidos ang hindi tumuloy sa ating bansa dahil sa nababalitaan nilang mga pangyayari rito. Hindi rin nakakatulong sa ating bansa ang napabalitaang pambabastos ni Pangulong Rodrigo Duterte kay US President Barack Obama.
Alam naman nating matagal nang kakampi ng ating bansa ang Estados Unidos kaya nakakagulat na tila inaway ni Duterte ang namumuno rito. Sayang ang mga negosyong ito na makakapagbibigay sana ng libu-libong bagong trabaho sa ating mga mamamayan at kabataan.
Kung hindi mapipigilan ang patuloy na pagbagsak ng kumpiyansa ng mga negosyante sa administrasyong Duterte, marami sa ating mga kababayan ang mawawalan ng trabaho at kapag nangyari ito, siguradong marami na naman ang sasama sa hanay ng mga gutom sa ating bayan.
Dapat agad na mabago ng administrasyong Duterte ang pagtingin ng ibang bansa sa atin dahil sayang naman kung matitigil pa ang paglago at pag-unlad ng ating bayan at ng bawat Pilipino.



