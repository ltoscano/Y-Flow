
SACRIFICIAL LAMB; BRAVO MTPB

MASIGASIG si Manila Police District Director, Chief Supt. Rolando Asuncion sa pagpapalit ng mga opisyal sa kanyang nasasakupan na nakikinabang sa iligal na sugal na kanyang ipinatigil mula pa nang lumapag siya sa teritoryo ni Manila Mayor Joseph Estrada.
Naging pabor si Mayor Estrada sa kampanya ni Asuncion sapagkat nais ng alkalde na maging maayos ang ekonomiya ng Maynila at maging matatag ang kabuhayan ng mga Manileño.
Pero tila may “Mahiwagang Kamay” na gumagalaw sa likod ng kampanya kaya maging ang “Darling of the Press” na si Supt. Villamor Tuliao, hepe ng MPD- Intelligence Division, ay tinamaan.
Ilang beses ding nakapanayam si Asuncion sa kanyang tanggapan at ito mismo ang nagkumpirma na ang mga kalaban sa sugal na ang ilan ay nasa konseho ay nagnanais na masibak si Tuliao.
Aniya, pinapili siya ni Philippine National Police chief Dir. Gen. Alan Purisima sa pagitan ng magkapatid na Tuliao at kampanya laban sa sugal kung saan pinaboran niya ang kanyang mga tauhan.
Sabi ng heneral, hindi niya kayang sibakin ang taong nagtratrabaho para sa kanya. Pero bakit papalitan si Tuliao ng isang opisyal galing sa Directorate for Intelligence?
Dahil ba ito sa taong kumikilos upang makabalik ang sugal? Ang taong hindi titigil hangga’t hindi nasisira ang pangalan ni Tuliao? Kaya nga humanap siya ng ilang maglalabas ng kasinungalingan hinggil sa lingguhang koleksyon sa iligal na sugal?
Naku, makabubuting bumalik na nga lang sa Camp Crame si Amor, tawag ng mga malalapit kay Col. Tuliao, kaysa masira pa ang kanyang pangalan dahil sa planong gawin siyang “sacrificial lamb” makabalik lang ang sugal.
o0o
SANA nga lahat ng mga tauhan ng Manila Traffic and Parking Bureau (MTPB) ay katulad ng mga pinapurihan ni Mayor Erap kaugnay sa paghabol sa isang itim na Toyota Hi-Lux (conduction sticker YD 0899) na kinarnap ng ilang kalalakihan sa Sampaloc, Maynila.
Nakipaghabulan sa karnaper ang mga tauhan ni MTPB director Carter Don Logica sa tulong ng mga tauhan ng Presidential Security Group mula Sampaloc hanggang Quezon City.
Narekober ang kinarnap na sasakyan ngunit nakatakas ang mga suspek.
Bravo MTPB. Sana katulad ninyo ang mga traffic enforcer na nasa A. Mendoza sa Sampaloc na walang inaabangan kung hindi ang magyu-U-turn sa lugar.
Hindi lahat ay kanilang tinitiketan. Ang iba, hinihingian na lang nila ng P100 hanggang P200 kaysa mahirapan sa pagtubos sa Manila City Hall.
Mabilis ang naging kilos ni Manila Vice-Mayor Francsico “Isko Moreno” Domagoso sa pagbibigay ng lakas-loob sa mga kamag-anak ng mga biktima ng banggaan ng pampaseherong jeep at tren.
Nangako rin si Isko ng tulong pinansiyal sa mga biktimang inilipat sa Ospital ng Maynila para sa paglalapat ng lunas.



