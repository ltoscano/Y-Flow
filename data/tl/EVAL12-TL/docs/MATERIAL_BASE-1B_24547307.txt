Friday, November 23rd, 2012 | Posted by Philippine Collegian

Limited edition: Pagsipat sa estado ng mga pahayagang pangmag-aaral sa UP Diliman

ni John Toledo

Nagsusumigaw ang mga signos. Nagbabanta ang isang malagim na hinaharap. Kung magpapatuloy ang kasalukuyang kalagayan, hindi malayong tuluyang malipol ang mga pahayagang pangmag-aaral sa pamantasan.
Katulad ng mga konseho, itinuturing din ang mga pahayagan bilang institusyong pangmag-aaral. Kung kasaysayan ng kilusang estudyante sa UP ang pagbabatayan, magkatambal na isinulong ng mga konseho at publikasyong pangmag-aaral ang mga interes at karapatan ng mga Iskolar ng Bayan.
Subalit sa paglipas ng panahon, tila unti-unti ring lumipas at nalimutan ang kahalagahan ng mga pahayagang pangmag-aaral.
Batay sa mga ginawang pag-aaral ng Collegian noong 2009 at ngayong 2012, lumalabas na dumami ang bilang ng publikasyong pangmag-aaral sa 19 kolehiyo ng UP Diliman, mula 11 tungong 13 ngayong taon (sumangguni sa sidebar). Gayunman, kasabay nito ang pagbaba ng bilang ng mga publikasyong regular na nakapaglalathala, mula anim tungong tatlo sa parehong panahon.
Patuloy ring nararanasan ng mga pahayagan ang iba’t ibang suliranin tulad ng kakulangan o kawalan ng pondo, kagamitan, at miyembro, at maging ang pagkakaroon ng ganap na awtonomiya upang pangasiwaan ang iba’t ibang aspeto ng publikasyon.
Sa panahong namamayani ang mga social networking sites at ibang lunan ng diskurso, mistulang wala ng puwang ang mga pahayagang pangmag-aaral sa buhay ng mga estudyante.
Ngunit higit pa sa pagbibigay-balita o pagpapasiklab ng diskusyon ang tungkulin ng isang pahayagang pangmag-aaral. Bilang institusyon, hinaharap din nito ang hamong katawanin ang interes ng mga estudyante—at ipagtanggol ito kung kinakailangan laban sa mga pwersang nagbabantang ito’y tapakan.



