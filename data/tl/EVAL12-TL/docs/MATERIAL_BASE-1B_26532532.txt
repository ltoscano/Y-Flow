Madulas ang ninja cops
By Kaye Dacer October 17, 2016 Mismong si Pangulong Rodrigo Duterte ang nagsasabing wala pang sumusukong “ninja cops” sa kabila ng paulit-ulit niyang panawagang sumuko na ang mga ito kasabay ng kanyang pinaigting na kampanya kontra iligal na droga.
Ang mga tinaguriang “ninja cops” ay ang mga pulis na nagpupuslit sa mga nakukumpiska nilang mga iligal na droga sa iba’t ibang operasyon at pagkalaon ay ipinabebenta sa kanilang mga koneksyong mga tulak.
Napakarami ng puwersang ito. Kung pagbabasehan natin ang bilang ng mga tulak o pusher ng iligal na droga sa iba’t ibang lugar ay hindi nawawalan ng ninja cops. Pero sa kabila ng pagkakaalam ng marami, lalo na ng mga sumusuko at naarestong mga sangkot sa operasyon ng iligal na droga sa modus ng mga “ninja cops” ay walang nagngunguso sa mga ito at lalong wala ring sumusuko sa mga ito.
Ibig bang sabihin ng patuloy na lakas ng mga “ninja cops” ay dahil kaya nilang tapatan ang P2 milyong reward na iniaalok ni Pangulong Duterte sa sinumang magtuturo ng mga tinatawag na “ninja cops”.
Kung ganito ang sitwasyon ay talagang nakakabahala kaya dapat nang kumilos ang liderato ng Philippine National Police (PNP) at maging ang iba pang law enforcement body na tinapik ni Pangulong Duterte na tumulong sa laban kontra iligal na droga.
Kailangang lipulin na ang mga “ninja cops” na mga ito na patuloy na naghahasik ng lagim dahil tila mas nangngibabaw ang kanilang impluwensiya kesa sa matitinong mga kagawad ng pulisya.
Kaya ang sa amin mukhang kailangan pang itodo ng pamahalaan ang labang ito para tuluyang mawalis ang mga “ninja cops” na walang takot pa ring nagpapatuloy sa kanilang iligal na operasyon ng pagtutulak ng iligal na droga.
Mukhang hindi naging malinaw sa mga may koneksyon sa “ninja cops” ang alok na reward ng Pangulo sa sinumang makapagtuturo sa mga ito kaya walang nahuhulog sa bitag na mga “ninja cops”.
Kaya dapat ay mag-isip-isip na ang mga koneksyon ng mga tinaguriang “ninja cops”.
Panahon na para isipin niyo ang kapakanan ng bayan kagaya ng paulit-ulit na paalala ng Pangulo na sisirain lamang ng sindikatong ito sa iligal na droga ang kinabukasan ng ating mga anak o ng mga susunod na henerasyon pa sa ating lipunan.



