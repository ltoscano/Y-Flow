
PAGBAGSAK NG LP LAGAPAK DIN SI ROXAS

PAANO na kaya ang ambisyon ni Mar Roxas na maging pangulo ng bansa?
Ito na ngayon ang tanong ng nakararami sa ating mga kababayan matapos ang sunod-sunod na kapalpakan ng gobyernong ito sa sunod-sunod na problema ng bansa.
Lumitaw kasi ang kahinaan ng gobyernong Aquino na pinuno ng Liberal Party sa mga nangyaring kalamidad sa bansa na kung saan nabisto ang kawalan nila ng plano at kakayahan sa pagresponde sa pangangailangan ng mamamayan.
Halatang-halata kasi na drawing o papogi lamang ang sinabi ni PNoy sa telebisyon bago ang hagupit ng bagyong si Yolanda na lahat daw ng gamit ng Sandatahang Lakas ng ‘Pinas, maging ito man ay pandagat o panghimpapawid ay nakahanda na para umayuda sa ating kababayan sa sandaling matapos ang naturang killer typhoon.
Pero natapos na ang bagyo’t lahat ay nanatiling nganga pa rin ang ating mga kababayan lalo’t higit ang mga taga-Tacloban, Samar, Capiz at Palawan.
Sa nangyaring mga sakuna, nakita mismo ng mamamayan na naghahanap ng sisisihin ang gobyernong ito sa pagkasawi ng ating mga kababayan na kung saan umabot na ito sa mahigit sa 10,000.
Ito ay kung talagang sasabihin lamang ng gobyernong ito ang tunay na datos.
Dahil sa nangyaring kahinaan na ipinangalandakan pa ng CNN reporter sa buong mundo ay nalaman din ng ating mamamayan ang kawalang kakayahan ng estado sa pag-aksyon sa kalamidad, dagdag pa rito ang pagkabisto kung anong klaseng pinuno itong si PNoy, Mar Roxas et al.
Sa maikling salita, walang tibay na maaasahan ang sambayanang Filipino sa kasalukuyang gobyerno kaya’t tiyak na nahusgahan na sila ng mamamayan sa pangyayaring ito.
Comatose ngayon ang LP at si PNoy kaya’t sinomang itataas ng Pangulo sa 2016 ay tiyak na “kiss of death” dahil sablay sila sa panahon ng pangangailangan, na siyang numero unong batayan ng isang magaling at may malasakit na pinuno ng bansa.
Dahil din sa naturang pangyayari, tiyak na marami na ring balimbing na politiko ang mamamangka ngayon sa ibang partido o tao dahil alam nilang palubog na ang barko ni PNoy lalo pa’t wala nang Priority Development Assistance Fund o pork barrel silang masisipsip sa Palasyo.



