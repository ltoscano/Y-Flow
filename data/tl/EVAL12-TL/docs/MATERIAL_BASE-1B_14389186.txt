MGA ‘AY MALI’ NG MALAKANYANG

NOONG Yolanda-typhoon, sabi ni Pangulong Noynoy Aquino III, “Namatay ba kayo?” Nasundan ito ng “abala kami sa rami ng aming trabaho” at sa ilang panayam, “bakit kami ang sisisihin?”
Kapag nagigipit na siya sa mga tanong, kabisado na ng kahit bagong panganak na sanggol ang kanyang isasagot, “kasalanan iyan ng nagdaang administrasyon ni GMA!”
Sabi nga, mana-mana lang iyan. Kung ano ang puno siya ang bunga. Katulad ni Interior Secretary Mar Roxas nang magsabi nang, “Tandaan mo mayor, Romualdez ka at ang Pangulo ngayon ay Aquino!”
Katulad ni MRT manager Al Vitangcol na sumabit sa alegasyon ni Czech Ambassador Josef Rychtar tungkol sa tangkang pangingikil ng US$30 milyon para makopo ang bidding ng 48 train coach ay gumaya na rin sa kanyang amo sa Malacañang. Sapul daw kasi nang maupo siya sa MRT, marami na siyang ginawa na pagbabago at kung anoman ang mga nakikitang pagkukulang ay gawa ng nagdaan na administrasyon din!
Ito naman si neneng trumpeta Abigail Valte, sayad din sa sariling diskarte. ‘Yung huling panalo ni Manny Pacquiao kay Tim Bradley ay patunay raw na bahagi ng pagsulong ng bansa? “Filipinos’ resiliency” raw o katatagan ng mga Pinoy kaya nanalo.
Tumilaok din si PCOO Herminio Coloma nang dumagsa ang kritisismo ng taumbayan sa lumalalang dami at paghaba ng pila ng pasahero sa MRT. Tanong niya, “Bakit, MRT lang ba ang masasakyan ninyo sa EDSA para makarating kayo sa inyong patutunguhan?”
Marami naman daw taksi at bus na masasakyan at maluwag daw!
Matatapos na lang sila sa kanilang termino sa Malacañang, sa halip na mag-deliver ng katinuan sa mga serbisyo sibil ay puro sabit sa kanilang mga dinadaldal na kasagutan. Nakaaawa kayo, sa totoo lang.
Ayaw ninyong mabatikos at mapuna pero ayaw ninyong magpakatino sa tamang direksyon ng paglilingkod sa bayan. Kung tama ang ginagawa ninyo, palagay kaya ninyo ay maghahari ang kritisismo? Ginagawa kasi ninyong bobo ang taumbayan. Akala ninyo papasa ang inyong mga kapulpulan.
Heto pa. Sabi ni Coloma, “Public service is a public trust” na tumutukoy sa maanomalyang pork barrel ni Janet Lim-Napoles. Ang dami raw kasing nananawagan na magbitiw na ang tatlong senador na sina Minority Leader Juan Ponce Enrile, Jinggoy Estrada at Bong Revilla.
Papaano ‘yung mas marami ninyong kaalyado na sangkot din sa pork barrel scam? Dahil ba kakampi ninyo, itsapuwera na? Kakapalan ang tawag diyan! Puro kayo AY MALI, eh!



