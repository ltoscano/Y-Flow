KUMITA NA ‘YANG UTOS-UTOS NAGKASALA PANAGUTIN NA

INUTUSAN ni Pangulong Benigno Simeon Aquino III si Kalihim Leila de Lima ng Kagawaran ng Katarungan na pagtuunan ng pansin ang kaso ng dinukot na si Jonas Burgos. Ano kaya ang kahihinatnan ng gagawing kilos ni De Lima gayong ‘yung mga itinuturong nasa likod ng pandurukot ay bukod sa nananatiling aktibo sa militar ay naitataas pa ng puwesto?
Ibinaba ni B.S. Aquino ang kautusan matapos tahasang tukuyin ng Court of Appeals ang Philippine Army at isang opisyal nito na si Maj. Harry Baliaga na may kinalaman sa pandurukot kay Burgos nong 2007 mula sa isang mall sa Kalakhang Maynila. Lumalabas pa mula sa desisyon ng CA na may sabwatan ang militar at pulisya sa pagkawala ni Burgos.
Matagal nang ganito ang siste sa ating bansa. Si Burgos ay isa lang sa maraming dinukot at pinaglaho ng militar at pulisya dahil sa pagiging aktibista. Ang pagkunsinte ng mga opisyal ng pamahalaan sa nakasusukang gawaing ito ng militar at pulisya ang dahilan kaya lumaganap ang kultura ng kawalang pananagutan o culture of impunity sa kanilang sangay.
Pakiramdam ng mga nasa institusyong militar at pulisya ay puwede nilang gawin ang kahit na ano dahil sila ay protektado ng estado. Ang nangyari kay Jonas ay patunay ng pagiging laganap ng ganitong kamulatan sa kanilang hanay.
Isipin na lang na batam-batang opisyal ng hukbo na nagtapos sa Philippine Military Academy ang sinasabi ng hukuman na may malaking papel sa pagkawala ni Burgos. Bakit kaya ganito ang asal ng opisyal na ito? Ito kaya ang natutunan niya sa PMA, ang dahasin ang mamamayang lumalaban para sa karapatan? Alam kaya niya na ang karahasan ay lalo lamang magbubunga ng karahasan?
SI Jonas ay biktima ng takot at karuwagan ng mga taong dumukot sa kanya. Hindi nila mabali ang paninindigan ng binata kaya dinaan nila sa pandarahas ang kanilang argumento.
Ito ay malinaw na tanda ng kahinaan ng kanilang batayang paniniwala. Duwag ang mga dumukot sa kanya kaya sinamantala nila ang kanyang pagiging walang laban nito. Ito rin ang dahilan kaya hanggang sa ngayon ay walang umaamin na siyang nasa likod ng kanyang pagkakadukot.

Kailan kaya ililikas ng administrasyon ni B.S. Aquino ‘yung mga kababayan natin sa South Korea? Kapag nag-umpisa na ang putukan doon? Kapag nagkabanatan ay uunahin ng North Korea ang mga daungan at paliparan sa Seoul. Tiyak na mawawasak ang mga pasilidad dito at maiipit ang mga kababayan natin doon. May pakiramdam ako na hanggang sa huling sandali ay hindi kikilos ang administrasyong ito para ilikas ang mga kababayan natin para mapanatili ang daloy ng pagpasok ng dolyar sa ating kabang bayan kesehodang mangamatay sila sa lupaing ‘yun. Parang tanda na ng administrasyong ito ang Noynoying kaya napeperwisyo tayo.



