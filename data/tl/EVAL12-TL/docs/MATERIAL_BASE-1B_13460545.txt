MAYNILA MULING NAGNINGNING; PCP CHIEF SIBAK SA 1602

BAGAMAN maraming problemang minana mula sa dating pamunuan ng Manila City Hall na sanhi ng sakit ng ulo at walang katiwasayan ng kaisipan, hinaharap nina Manila Mayor Joseph “Erap” Ejercito Estrada at Vice-Mayor Francisco “Isko Moreno” Domagoso ang mga ito nang buong tibay.
Kaya naman, patuloy ang paghiling ng dalawang opisyal sa mga mamamayan na tulungan sila sa mga programang ipinatutupad sa lungsod upang muling maibalik ang Maynila sa dati nitong kasikatan bilang isang maunlad na lungsod at hindi tulad ngayong lugmok sa utang.
Sa kanyang report sa masa kaugnay sa unang 100 araw ng kanyang panunungkulan, ipinagyabang ni Estrada na bagaman maraming trabahong hinaharap dahil sa mga gusot na iniwan ng dating namumuno, hindi pa rin siya nagsisisi na tumakbo siyang alkalde rito.
Bakit kanyo? Kasi naman, hamon sa kanyang kakayahan at sa kanyang mga opisyal na muling ibalik ang tikas at yabang ng Maynila. Batid naman ng marami na kung nasaan ang Maynila, nandoon ang buong bansa. Sa madaling salita, sa pagsikat ng Maynila, kasama ang buong Pilipinas. Itanggi man o hindi, mas maraming dayuhan ang nakakikilala sa Maynila kaysa sa Pilipinas.
Maraming ipinakitang pagbabago sa lungsod, lalo na sa usad ng ekonomiya na unang naging mabagal dahil apektado ng problema sa trapiko. Nalagyan ng disiplina ang mga motorista kaya’t naging mabilis ang palitan ng kalakal. Kaya naman, ilang sister cities na rin ng Maynila ang tinungo ni Estrada upang hikayatin ang investors na maglagak ng puhunan sa kanyang nasasakupan. Ito na ang simula ng pagbongga ng Maynila.
Bagaman kahindik-hindik ang naganap na Quirino Grandstand siege sa ilalim ng dating pamunuan ng Maynila, hinihikayat pa rin ni Estrada na tanggalin na ng Hong Kong ang kanilang tourism ban. At mukhang hindi mabibigo ang dating Pangulo ng bansa.

Malinaw ang mensahe ni Mayor Estrada sa Manila Police District kaugnay sa kanyang kampanya laban sa illegal gambling kaya may mga police community precinct commanders ang kanyang ipinasibak dahil sa kabiguang sundin ang kanyang tagubilin.
Kabilang sa mga tinanggal sa puwesto sina Insp. Edward Samonte ng Gagalangin PCP; Insp. Rexon Layug ng Delpan PCP; Chief Insp. Jhonny Gaspar ng Asuncion PCP; Sr. Insp. Robinson Marañon ng Barbosa PCP; Chief Insp. Eugenio Extremadura ng Alvarez PCP. Inalis din sa puwesto sina Insp.Ronaldo Santiago ng Blumentritt PCP; Sr. Inspector Patrick de Leon ng San Andres PCP; Insp. Leonardo de Guzman ng Zamora PCP at Chief Insp. Louie Guisic ng San Nicolas PCP.
Hinamon ni Estrada ang mga pulis sa pamumuno ni Chief Supt. Isagani Genabe Jr., MPD director, na ibalik ang “Manilas Finest” at kilalanin ito bilang “Country’s Finest” na sumusunod sa batas at nagpapahalaga sa karapatan ng mga Manileño.



