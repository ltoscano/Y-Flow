P1.5 M hanging bridge project sa Progreso Weste, Odiongan, tapos na

SSeptember 07, 2016 Dinnes M. Manzo

ODIONGAN, Romblon, Setyembre 7 (PIA) --- Tapos na at maaari ng gamitin ang hanging bridge project sa Bgy. Progreso Weste sa bayan bayan ng Odiongan na pinondohan ng pamahalaang panalalawigan ng Romblon.

Ayon kay Engr. Gilbert Falquerabao ng Provincial Engineer’s Office, ang nasabing tulay ay may habang 38 metro at nagkakahalaga ng P1.5 milyon.

 Kaugnay nito, binisita ni Governor Eduardo C. Firmalo kamakailan ang naturang proyekto upang personal na makita ang bagong gawang hanging bridge.

Aniya, ang kakatapos na proyekto ay makatutulong ng malaki sa mga mag-aaral ng Progreso Weste Elementary School dahil nahihirapan ang mga ito sa pagtawid sa ilog kapag malakas ang ulan at mataas ang baha.

Kasama ni Governor Firmalo sa pagbisita sa nasabing barangay ang mga kawani ng LGU Odiongan sa pangunguna ni Mayor Trina Firmalo-Fabic para sa kanilang weekly caravan o barangay visitation.

“Dahil dito, kahit malakas ang ulan ay hindi na mahihirapan na tumawid pa ng ilog ang mga batang estudyante at inalam din namin ang iba pang pangangailangan pa ng paaralan upang matulungan ang mga estudyanteng nag-aaral ditto,” pahayag ni Fabic.

Kinausap din ng gobernador ang mga residente dito upang alamin ang kanilang mga kalagayan at iba pang pangangailangan upang matugunan ng lokal na pamahalaan.(DM/PIA-MIMAROPA/Romblon)



