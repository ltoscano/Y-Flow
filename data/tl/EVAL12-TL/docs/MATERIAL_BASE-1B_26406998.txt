Kidapawan magrarasyon ng tubig sa mga barangay na apektado ng El Nino

February 19, 2016 LUNGSOD NG KIDAPAWAN, North Cotabato, Peb 19 (PIA) â€” Simula sa Lunes, Pebrero 22, magrarasyon na ng maiinom na tubig ang pamahalaang panlungsod ng Kidapawan sa mga residenteng apektado ng ilang buwang tagtuyot. Unang rarasyunan ng tubig ang mga sitio ng Nazareth at Quarry sa Barangay Amas and Sitio Lika sa Onica, ayon sa ulat ng Kidapawan City Information Office.

Sinabi ni Mayor Evangelista na maliban sa epekto ng ilang buwang tagtuyot sa agrikultura, ilang kumunidad na rin sa lungsod ang napoproblema sa suplay ng tubig na maiinom, dahilan para humingi na siya ng ayuda mula sa Metro Kidapawan Water District (MKWD) Sa gagawing pamamagi ng tubig, bawat pamamahay ay bibigyan ng 25 litrong tubig. Mahigpit pa paalala ng alkalde, tanging sa pag-inom lang gagamitin ang irarasyong tubig.

Kaugnay rito, naghanda na rin ng tangkeng imbakan ng tubig ang pamahalaang panlungsod. Bibilhin ng LGU Kidapawan sa MKWD ang tubig na irarasyon sa mga apektadong lugar. Samantala, ayon sa City Disaster Risk Reduction and Management Office, magpapatuloy ang pagrarasyon ng tubig sa mga nabanggit na kumunidad at iba pang apektadong barangay habang may tagtuyot. Kasalukuyang nasa ilalim ng state of calamity ang Kidapawan dahil sa El Nino. Ayon sa DOST-PAGASA, magpapatuloy ang tagtuyot hanggang sa Hunyo nitong taon. (DEDoguiles-PIA12)



