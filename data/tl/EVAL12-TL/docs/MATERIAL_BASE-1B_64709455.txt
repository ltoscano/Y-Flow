
SABLAY SI ABAD

BAD trip si dating Senador Joker Arroyo sa ginawa ni Budget Secretary Florencio Abad na pagsama sa kanyang pangalan sa mga senador na nakatanggap ng pork barrel ilang buwan matapos sipain ng impeachment court si dating Chief Jus-tice Renato Corona nitong 2012.
Kung susumahin, aabot sa P1.107 bilyon ang pork barrel na inilabas noon ng Palasyo para ibigay bilang premyo sa mga senador na sumibak kay Corona.
Nagalit si Joker dahil hindi naman niya talaga ginagalaw ang kanyang pork barrel allocation simula pa noong maupo siya bilang senador at maging noong kinatawan pa lang siya ng Makati city.
Kaya naman sablay talaga si Abad sa kanyang pahayag na tumanggap din si Joker ng pork barrel na aabot sa P47 milyon bilang gantimpala sa pagsipa kay Corona.
Nagtataka si Joker sapagkat kasama siya nina Sen. Bongbong Marcos at Miriam Defensor-Santiago na bumoto para huwag patalsikin ang punong mahistrado.
Noong Sabado ay inamin ni Abad sa kanyang press release na totoo nga ang karagdagang fund release subalit ito, aniya, ay bahagi ng pondong hiningi mismo ng mga senador para mapasigla ang ekonomiya.
Nitong huli na napagtanto ni Joker na kaya marahil siya isinama sa listahan ng binigyan ng pork barrel ay para palabasin na isa itong lehitimong fund disbursement ng Palasyo.
Kaya naman ngayon ay nanganganib sa kanyang puwesto si Abad dahil malamang na makasuhan siya ng bribery kung sakaling mapatunayang ang karagdagang pork barrel ay mula sa Malakanyang.
At ngayon ngang nakikialam na si Joker at pinatutunayan niyang wala siyang hiningi gaya ng gustong palabasin ni Abad ay malamang sa hindi na lumaki pa lalo nang husto ang usaping ito.
Maging si dating Sen. Ping Lacson ay pinatotohanan din ang una nang ibinunyag ni Sen. Jinggoy Estrada na nagkaroon nga ng bigayan ng suhol para matiyak na masipa si Corona.
Bagamaâ€™t bumoto siya pabor sa pagsibak ay sinabi naman ni Ping na hindi niya tinanggap ang inalok na karagdagang pork barrel para sa kanya. Iginiit ni Arroyo na puwedeng makasuhan si Abad dahil sa ginawa niyang falsification of legislative documents sa ilalim ng Articles 170 and 171 ng Revised Penal Code.
Ang tanong, ano naman kaya ang masasabi ni Pangulong Noy-noy sa pangyayaring ito lalo pa at lumalabas na may alam ang Palasyo sa isyung ito.



