
DONOR FATIGUE, PAMUMULITIKA AT SUHOL NA SALAPING BAYAN

KAHIT saan man ay may kalamidad sa mahal kong Pinas.
At hindi lang basta kalamidad ang mga nagaganap sa rami ng mga nasasawi, nasusugatan at nawawalan ng tahahan, hanapbuhay at kinabukasan.
Dahil na rin sa lawak ng kalamidad sa sunod-sunod ng mga bagyo na hinaluan ng mga lindol at giyera, mismong ang pamahalaan ang nananawagan sa kahit kanino na tumulong.
Mayroon mang sinasabi ang pamahalaan na ilang bilyong pisong pang-ayuda sa mga biktima, ito’y kulang pa para pampuno sa mga pagkukulang ng mga lokal na pamahalaan para tugunan ang mga pangangailangan ng mga biktima.
At dahil na rin sa lawak at dami ng mga kalamidad, nakatatakot isiping halos nawawalan na rin ang mga mamamayan ng maitutulong.
Lalo’t ang mga dating nagbibigay ay mga biktima na rin ng kalamidad sa kani-kanilang mga lugar.
DONOR FATIGUE
Sa rami nga ng biktima ng mga kalamidad na halos wala nang puknat, dito na lilitaw ang pagkapagod ng mga may mabubuting kalooban na magbigay ng kahit anong tulong na mayroon sila.
Oo, nakapapagod din ang tumulong hindi dahil sa talagang nakapapagod ito kundi ang mga dapat na tumulong ay may halo pang mga pagsasamantala at pagnanakaw sa kanilang pagtulong.
Kahit pa sinasabi ng mga ito na wala silang iniisip kundi ang kapakanan ng mga mamamayan, lalo na kung panahon ng halalan at binibingwit ng mga ito ang boto ng mga tao para sila ang mapuwesto sa gobyerno.
Tinutukoy natin, mga Bro, ang mga politiko at iba pang mga opisyal ng pamahalaan na wala nang ginawa kundi ang magpayaman sa puwesto.
KIKBAK MUNA BAGO TAO
Sa mga oras ng kalamidad, ang mga tao ang dapat na unahing asikasuhin.
Siyempre pa, mayroong mga kondisyon para maabot ang mga ito at matulungan at ito ang higit na binibigyan ng pansin ng mga kinauukulan.
Kabilang sa mga kondisyon ang mga imprastraktura gaya ng tulay, kalsada, kuryente, komunikasyon, silungan at iba pa.
Mabuti ang patakarang ito pero nagkakaroon ng hindi magandang larawan dito dahil sa likod ng mga proyektong ito, ang kikbak ang inuunang isipin ng mga may pagawa nito.
WALA SA TAO
Kitang-kita ang kawalan ng interes ng mga kinauukulan makaraan silang kumita at makagawa ng mga nasabing imprastraktura.
‘Yun bang === nakalilimutan ng mga ito na kailangan ng mga mamamayan ang puhunan para makabangon sila muli at magkaroon ng normal na pamumuhay.
Walang pondo para sa mga pamumuhunan ng mga mamamayan.
Kung may pondo man, para sa kanila lamang gaya ng Priority Development Assistance Fund at Disbursement Acceleration Program.
Ang mga pautang ng Social Security System, Government Service Insurance System at PAGIBIG ay hindi sapat upang magkapuhunan ang mga mamamayan.
Lalo na kung iisipin na nakararami sa mga biktima ang hindi naman mga miyembro ng mga ahensyang ito ng pamahalaan.
KINALAMIDAD NA PINUPULITIKA PA
May masakit ngayong nagaganap.
Tila pinaiiral ang pamumulitika at ikinokonekta na ang kalamidad sa darating na halalang 2016.
‘Yun bang === kung magbibigay umano ng tulong ang pambansang pamahalaan, padadaluyin ang mga ito sa mga miyembro ng naghaharing partido ngayon, nakapuwesto man ang mga tauhan nila o hindi sa mga calamity area.
Magmumukhang kawawa at inutil ang mga kalaban ng mga nasa poder at ang pamimigay ng relief goods o anomang tulong sa mga biktima ay sisingilin ng huli sa darating na halalan.
Anak ng tokwa, karmahin sana kayo. Dapat ninyong isipin na ang sinasabing bigay ninyo sa mga biktima ay galing sa buwis ng mamamayan na biktima at hindi ng mga bagyo, lindol, giyera at iba pa.
Magpapasikat lang ang mga ito, eh, sa salaping bayan din nila dudukutin ang ibibigay nila.
PDAF AT DAP
Muli nating uungkatin ang lintek na PDAF at DAP na kahit saan mo tingnan ay usapin ng perang bayan.
Napakabilis ng mga mambabatas at taga-Malakanyang sa paglalabas ng mga ito kapag para sa sarili nila ang bagsak ng mga ito sa anyo ng suhol at kikbak.
Nasaan ang nagkakaisang boses at aksyon ng mga ito para ibuhos ang PDAF at DAP para sa lahat ng mga binagyo, binaha, nilindol at nagiyera?
Wala tayong marinig mula sa mga ito, mga Bro.
Kung mayroon man, padaluyin sa kanila ang lahat.
Hinahanapan daw sila kasi ng taumbayan.
Anak ng pitong putakte, kahit kailan ay ang kikbak at pagkakaperahan ang nasa kukote ng mga ito.
BIGYAN NG KATINUAN
Ngayon na ang panahon para bigyan natin ng katinuan ang salaping bayan.
Dapat na pairalin ang prinsipyong kung galing ang salapi mula sa bayan, dapat na babalik sa kanila ang lahat ng ito, maging sa panahon ng kalamidad.
Walang sinomang politiko ang dapat na umangkin sa salaping bayan at laruin o pulitikahin ito kahit kinakalamidad ang mga mamamayan.
Kung sa loob sana ng nakalipas na tatlong taon ay totoong ibinubuhos ang lahat ng pera ng mamamayan para sa kanilang kapakanan at hindi sa mga politiko at kapritso ng mga ito, may sapat o sobrang pang-ayuda sana sa mga mamamayan sa oras ng kagipitan o kalamidad.
oOo
Anomang reklamo o puna ay maaaring iparating sa 09214303333.



