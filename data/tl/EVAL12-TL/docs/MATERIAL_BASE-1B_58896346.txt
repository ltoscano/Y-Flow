Budget ng Presidente 10x lumaki, VP budget tapyas By Bernard Taguinod August 16, 2016
Kung sampung doble ang itinaas ng pondo ng Office of the President (OP) na inookupa ngayon ni Pangulong Rodrigo Duterte, binawasan naman ang budget ng Office of the Vice President (OVP) ni Vice President Leni Robredo sa susunod na taon.
Sa unang national budget ni Duterte para sa susunod na taon na nagkakahalaga ng P3.35 trilyon, na tinaguriang “A budget for real change”, tumataginting na P20.030 bilyon ang pondo ng OP.
Sa press briefing, hindi makapaniwala si Budget Sec. Benjamin Diokno sa nasabing halaga nang tanungin kung bakit tumaas ang pondo ng tanggapan ng Pangulo ng sampung doble. “I’m not aware. It’s not that big,” ani Diokno dahil ngayong 2016, umaabot lamang sa P2.8 bilyon ang pondo ng tanggapan ng Pangulo.
Gayupaman, matapos iabot kay Diokno ang papel na nagpapakita ng umaabot sa P20 bilyon mula sa P2.8 bilyon na pondo ng tanggapan ng Pangulo noon ni dating Pangulong Noynoy Aquino, sinabi nito na “maraming agency na pinag-isa sa Office of the President”.
Nabawasan naman ng halos P70 milyon ang pondo ng tanggapan ni Robredo dahil binigyan lamang ito ng P433.5 milyon para sa 2017. Ngayong taon ay P503 milyon ang pondo ng OVP.
Walang ibinigay na paliwanag dito si Diokno.



