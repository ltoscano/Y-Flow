DTI-Batangas, nagsagawa ng surprise inspection sa mga hardwares

August 16, 2016

LUNGSOD NG BATANGAS, Agosto 16 (PIA) --Nagsagawa ng surprise inspection ang mga tauhan ng Department of Trade and Industry (DTI) Batangas kasama ang mga kinatawan ng DTI-Fair Trade Enforcement sa may 18 hardware na nagtitinda ng mga construction materials at electrical products noong Agosto 5.

Ilang mga hardwares sa lalawigan partikular sa lungsod ng Lipa, Batangas, at mga bayan ng San Pascual, Bauan at Lemery ang naging target ng inspeksyon upang matiyak na maganda ang kalidad ng produkto sa merkado.

Sinabi ni Atty. Ann Claire Cabochan, officer-in-charge ng Consumers Protection Group ng DTI na karaniwang nagiging sanhi ng sunog ay faulty electrical wirings kung kaya’t dapat tingnang mabuti kung ang mga produktong binibili ay may Import Commodity Clearance (ICC) o Philippine Standard (PS) marks.

Ang ICC ang tanging garantiya ng mga kunsumidores na pasado ang kalidad ng produkto at hindi ito magiging sanhi ng panganib o sakuna. Ito din ang katibayan na ang produkto ay inaangkat mula sa ibang bansa at ang PS mark naman patunay na gawa ito sa PIlipinas.

May mga tindahang nasampolan na kahit may PS mark ay hindi naman naka-imprenta ang licensed number na nagpapatunay na dumaan ito sa proseso at sumailalim sa series of tests upang matiyak ang kalidad at kapasidad ng produkto.

“Kapag ikaw ang gumawa ng produkto dapat lamang na makita ang licensed number at kapag wala ito, ibig sabihin counterfeit o peke ang mga produktong ito," dagdag pa ni Cabochan.

Binigyan ng DTI ng 48 oras o dalawang araw upang magpaliwanag ang limang tindahan na nakitaan ng mga kuwestiyonableng produkto. Kabilang ang Golden Coin Construction Supply, Specialist Construction Supply, B.S. Centro Construction and Hardware Supply Inc., Golden Topsteel Construction Supply Corp., at Ozone Line Hardware and Construction Supply.

Ang mga nabanggit na hardware ay isasailalim sa imbestigasyon at maaaring maitama ang kanilang kakulangan sa proseso, ayon kay DTI-Batangas officer-in-charge Director Marissa Argente. Sinelyuhan din ng DTI ang mga produktong kakulangan upang hindi mailabas o ibenta hangga't hindi natatapos ang imbestigasyon.

Samantala, ikinatuwa naman ng mga kasamang kunsomidores ang isinagawang surprise inspection ng DTI-Batangas na ayon sa kanila ay malaki ang maitutulong sa kanilang kaligtasan sa sakuna na maaaring mangyari dahil sa mga pekeng produkto. (BHABY P. DE CASTRO-PIA BATANGAS)



