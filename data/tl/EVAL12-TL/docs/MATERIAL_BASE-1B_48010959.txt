Cabinet meeting sa Manila, off limits sa media By Aries Cano June 17, 2016
Sa unang pagkakataon matapos manalo noong May 9 presidential elections ay lumapag at lumuwas na rin sa Metro Manila si President-elect Rodrigo Duterte.
Lumutang sa Manila si Duterte para pulungin ang mga makakatuwang nitong gabinete na tutulong sa pagmamando ng pamahalaan sa sandaling magsimula na itong manungkulan at maupo sa Palasyo ng Malacañang.
Tumagal ng limang oras ang pulong na nagsimula alas-siyete ng gabi nitong Miyerkules, Hunyo 15 at natapos ng alas-12:00 ng hatinggabi (Hunyo 16). Ito ang kauna-unang pagkakataon na pinulong ni President Digong ang mga miyembro ng gabinete nito sa labas ng lungsod ng Davao.
Dumating ang incoming President sa PICC (Philippine International Convention Center) mula sa Balanga, Bataan kung saan lumitaw at nakiramay ito sa burol ng namayapang kaibigan na si Bataan Cong. Enrique ‘Tet’ Garcia Jr. na newly elected vice governor ng nasabing probinsya. Mula sa Bataan ay nag-chopper si Duterte pa-Manila.
Kakawing ng “boycott me, boycott you” statement nito sa media ay off-limits sa media ang pulong ni President Digong at ng gabinete nito.
Ipinakalat na lamang ang official photos ng cabinet meeting sa pamamagitan ng Radio Television ng Malacañang.



