Team USA isinunod ang Venezuela August 10, 2016
RIO DE JANEIRO (AP) — Pula, puti at lelemput-lempot sa isang quarter ang USA national men’s basketball bago sumingasing at walang hirap na nagwagi.
Pinagpag ang makupad, pabayang simula at marahil ang kainipan sa Brazil, nagsama-sama ang Americans sa second quarter at pinaplakda ang Venezuela 113-69 noong Lunes, paghakbang palapit sa pangatlong gold medal sa 31st Summer Olympic Games.
Nag-unat si Kevin Durant ng 16 points at bumwelo si Carmelo Anthony ng 14 para sa US squad, na pwedeng sumobra ang tiwala sa sarili sa laro makaraan ang 57-point na pagmasaker sa China sa tournament opener. Natablahan ang mga Amerikano sa 18-all tapos ng one quarter, nasasawata sila sa turnover at may mga foul pa, pero nang dumepensa, na-outscored ang Venezuelans 30-8 sa second period.
Nakatawid na sila sa tagumpay mula roon at umangat sa 82-1 sa ilalim ni coach Mike Krzyzewski na pinaalalahanan ang kanyang mga wards na kailangan ang special performance sa 40 minutes para hindi sila madenay ng isa pang titulo sa Olimpiada.
“Everything’s not going to be easy,” banggit ni Durant. “We know that, even with this great team.”
May kagayang sultada para sa dalawang teams sa Chicago noong Hulyo 29 nang malamyang nakapagbuslo lang ang mga Kano pero nanalo pa rin ng 35 puntos sa kanilang pre-Rio exhibition tour.
Siguro paalala sa kanila ito na wala dapat ismoling karibal at walang maski maliit na lugar para magkamali sa sandaling sumiklab na ang sulo ng Olympics.
“Once we settled down, made our adjustments to the way they were calling the game, the way that Venezuela wanted to play the game, that second quarter we picked it up defensively and turned it around,” salaysay ni Anthony.
Tuloy ang salang ng mga Kano sa pool play kontra unbeaten Australia. Sa limang National Basketball Association players, apat ang mga nagkampeon na sa liga, may 2-0 na ang Aussies makalipas ang 95-80 win sa Serbia.



