Cray salto sa medal run By Ramil Cruz August 18, 2016
Laglag na rin ang dalawang Philippine bets sa athletics na sina Eric Shauwn Cray sa men’s 400-meter hurdles at three-time Olympian Marestella Torres-Sunang sa women’s long jump nitong Miyerkules sa 31st Olympic Games sa Rio de Janeiro.
Salto si Cray sa finals sa naitala lang na 49.37 seconds para sa nakakadismayang pampitong puwesto sa unang semifinals heat. Mas mabagal ito sa kanyang 49.05 sa qualifying heats noong Lunes na nagsampa sa kanya sa semis.
Idinahilan ni Sunang ang injury sa kaliwang balakang na natamo aniya sa warm-up at nagtulak sa kanya para mag-ingat sa pagtalon sa competition proper at lumagay sa 28th place buhat sa 38 entries sa qualifying round. Best jump niya ay 6.22-meter tapos ng three faults at nakatalon nang mas mababa na sukat sa last two attempts.
“Sumasakit kapag binibilisan ko pagtakbo,” wika ni Sunang.
Naka- 6.72m sa Kazakhstan Open noong Hulyo si Sunang para mag-qualify sa Rio. Nagwagi rin siya sa taong itong national open sa 6.60 metro.
Ang tinalon ni Sunang-Torres ay katulad ng nagawa niya sa London Olympics apat na taon na ang nakaraan, naka-6.22 lang din siya. Matapos irehistro ang ikalawa niyang personal best at rekord na 6.71 metro para magwagi ng gold sa Southeast Asian Games.



