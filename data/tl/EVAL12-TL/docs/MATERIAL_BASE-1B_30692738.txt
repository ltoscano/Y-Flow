ATENEO MAKIKISALO By Elech Dawa October 8, 2016
Hindi maganda ang resulta ng huling laro ng Ateneo, pero masaya na rin sila sa kanilang performance sa first round elimination ng LXXIX season ng UAAP seniors men’s basketball tournament. May kartang 4-3, nais ng Blue Eagles na mahablot agad ang unang panalo sa second round upang sumalo sa pangalawang puwesto ng team standings.
Haharapin ng Ateneo ang University of the Philippines mamayang alas-kuwatro ng hapon sa Mall of Asia.
Hindi kalakasan ang lineup ng Ateneo kaya walang nag-aakala na maganda ang kanilang lalaruin sa unang pitong laro ayon kay Thirdy Ravena.
Yumuko ang Blue Eagles sa De La Salle 81-79 kaya nilista ng Green Archers ang malinis na pitong panalo.
“Wala na tayong magagawa dun, doble kayod na lang tayo sa second round.” ani Ravena.
Nasa ilalim naman ng team standings ang nagkukumahog na Fighting Maroons bitbit ang 1-6 baraha.
Kakapit ang Blue Eagles sa second spot kasama ang defending champion Far Eastern University kung makakalusot sa UP.

Magtatapat sa unang laro, (2 p.m.) ang host University of Sto. Tomas Growling Tigers at University of the East Red Warriors.
Nasa sixth spot ang Tigers sakmal ang 2-5 card habang sosyo ng Red Warriors ang Fighting Maroons.



