
SA HULI ‘DAP’ NI PNOY KAY PANDAK ANG SISI

DAHIL sa kagustuhang mangyari ang lahat niyang naisin, nalalagay ngayon ang ating Pangulo sa bingit ng “Impeachment.”
Nag-ugat ito, parekoy, sa bilyong pera ng gobyerno na kanyang ipinamudmod sa mga senador at kongresista kaugnay ng pagpapatalsik noon kay SC Chief Justice Renato Corona.
Kung ang ipinamigay na pera ay isang uri ng panunuhol, pasasalamat, insentibo o tongpats para sa ulo ni Corona, bahala na ang Palasyo na maghanap ng palusot na termino.
Ang mahalaga, mula sa kaban ng bayan ang perang ipinamudmod!
Na ayon sa ilang matitinik na abogado ay maliwanag na iligal.
Dahil walang batas na nagbibigay kay PNoy ng kapahintulutan upang isagawa ang pamumudmod ng ganoong kalaking halaga.
Kung totoo man ang palusot nina DBM Sec. Butch Abad na ito ay mula sa “savings” ng iba’t ibang departamento, dapat ay may pahintulot ng Kongreso bago ma-realign ang pondo, ayon kina Sens. Santiago at Arroyo.
Sa mababaw naman nating pag-iisip, paano maidedeklarang savings ang nasabing pera gayong nasa kasagsagan pa ng taunang paggastos o pagsasagawa ng proyekto ang iba’t ibang departamento?
Tangna, parekoy, bistado na ang kabulastugan ay pilit pang nagpapalusot ang mga hinayupak!
Pwe!
Ang bilyones na perang tinutukoy natin, parekoy, ay binansagan ng mga sipsipwet ni PNoy na Disbursement Acceleration Program.
Na siyang humuli-DAP sa boto ng masisiba na senador para masibak si Corona.
Na habang naglilitanya ang Palasyo tungkol sa umano ay “Daang Matuwid” ay hinuhuli-DAP pala ng mga Satanas ang ating kaban!
Ang higit na nakaaasar, parekoy, tumbok na tumbok na itong si PNoy ay may gana pang ipasa sa iba ang sisi.
Naniniwala tayo, parekoy, na talamak ang katarantaduhan sa panahon ni GMA.
Kaya nga natutuwa tayo nang mapiit at muntik nang mamatay sa sindak ang pandak!
Kumbaga, hayaang pagbayaran ni Pandak ang kanyang mga kasalanan.
Pero naman . . . por Diyos y por santo, lumitaw lang ang halimaw na DAP sa panahon ni PNoy!
Aminin na kasi at huwag nang ipasa sa iba ang kahayupan ng DAP!
Langhiya, tuwing naririnig natin ang mga pangungusap ni PNoy na ang pandak na naman ang kanyang sinisisi sa problemang ito ay lalong nadaragdagan ang ating hinanakit dito sa daang maputik!
Dahil para bang ipinamumukha sa ating mga Filipino na tayong lahat ay bobo.
Na kapag sinabi niyang si Pandak ang may kasalanan sa DAP ay kaagad tayong maniniwala!
Nahuli-DAP na nga tayo, pilit pang ginagago!



