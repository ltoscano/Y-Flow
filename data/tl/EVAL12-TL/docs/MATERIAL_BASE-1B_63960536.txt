HDO vs mag-amang Binay By Bernard Taguinod July 20, 2016 Hindi maaaring lumabas ng bansa si dating Vice President Jejomar Binay, anak nitong si dating Makati Mayor Junjun Binay at 19 iba pang kapwa nila akusado sa maanomalyang pagpapatayo ng Makati Parking Building II, na walang basbas ang Sandiganbayan.
Kahapon ay pormal na naglabas ng resolusyon ang Sandiganbayan Third Division na pinamumunuan ni Presiding Justice Amparo Cabotaje-Tang na nag-aatas sa Bureau of Immigration na isama sa Hold Departure Order (HDO) list ang mag-amang Binay.
Base sa proseso sa korte, sinumang akusado na inisyuhan ng HDO ay kailangang maghain muna ng motion to travel kung nais niyang lumabas ng bansa, kung saan kailangang aprubahan muna ito ng mga mahistrado bago makaalis. Bukod sa mag-amang Binay, sakop din ng inilabas na HDO ang mga kapwa nila akusado sa nasabing anomalya na sina Giovanni Condes, Ulysses Orienza, Manolito Uyaco, Rodel Nayve, Mario Badillo Marjorie De Veyra, Pio Kenneth Dasal, Lorenza Amores, Virginia Hernandez, Line dela Peña, Arnel Cadangan, Emerito Magat, Leonila Querijero, Cecilio Lim III, Raydes Pestaño, Norman Flores, at Nelia Barlis, pawang mga dating opisyales ng Makati City Hall.

Kasama rin sa dapat magpaalam muna sa Sandiganbayan sina Orlando Mateo ng Mana Architecture and Interior Design Co. at Efren Canlas ng Hilmarc Construction Company.



