Kauna-unahang panalo sa 2 taon, sinunggaban ng Maroons kontra Adamson, 77-64

ni Hans Christian Marin
Matapos ang 27 sunod-sunod na pagkatalo sa University Athletics Association of the Philippines (UAAP), napasakamay rin ng UP Fighting Maroons ang unang tagumpay nito sa loob ng dalawang taon sa Men’s Basketball kontra Adamson University Soaring Falcons, 77-64, sa Mall of Asia Arena noong ika-9 ng Agosto.
Kumamada ng pinagsanib na 52 puntos ang dynamic duo nina guard Mikee Reyes at forward JR Gallarza upang patumbahin ang hapung-hapo na Falcons.
Bagaman nanguna ang Falcons sa kalagitnaan ng unang quarter, 13-7 sa pangunguna ng mga dumadagundong na 9 puntos mula sa mga inside play ni forward Jansen Rios, bumira agad ang UP ng isang 10-0 run upang lumamang sa pagtatapos ng quarter, 17-13.
Ipinamalas naman ni Gallarza ang kaniyang all-around game sa ikalawang quarter matapos niyang kumana ng 11 puntos para palakihin ang lamang ng UP, 40-32.
Kumamal ng 26 rebounds ang Maroons sa unang half, mas marami ng pito kumpara sa 19 rebounds ng Falcons.
Sa pagbubukas ng ikatlong quarter, hindi na nagpatumpik-tumpik pa ang UP at nagpasiklab ng 18-2 run upang maitala ang pinakamalaking lamang na 24 puntos. Pinamunuan ng mga mala-buhawing drives at 11 puntos sa quarter ni Reyes ang pananalasa ng Maroons, 64-46.
Bumangon mula sa pagkakabaon ang Falcons sa ikaapat na minuto ng huling quarter matapos nilang ipamalas ang kanilang mala-lintang full-court press na depensa. Umariba sila ng 9 puntos sa loob lamang ng isang minuto upang dahilan upang makabawi, 70-60.
Ngunit hindi umubra ang huling hirit ng Falcons na sinabayan ng hiyawan at palakpakan ng mga manunuod bilang pagtatapos ng laro.
“We really feel that this is the game that we’ll win. Kung dati, okay na ang play hard, ngayon kailangan na talaga naming manalo,” ani Reyes.
Nagpakawala ng 8 nagbabagang mga tres ang Maroons, mas marami ng 5 kumpara sa 3 ng Falcons.
Nagposte si Reyes ng 28 puntos, 5 rebounds at 3 assist, Gallarza ng 24 puntos at 6 rebounds at 2 assists, at guard Kyles Lao ng 10 puntos, 6 rebounds at 4 assists.
“My career-high [in points] happened in a win kaya ang sarap talaga manalo. We stayed composed in the end and it was team-effort all throughout,” dagdag ni Reyes.
Umangat ang panalo-talo kartada ng UP sa 1-6 upang makopo ang ikapitong pwesto sa pagtatapos ng unang round habang bumagsak naman ang sa Falcons sa 0-6.
“I just wished that it would be like that and feel like, at least, an even match-up in terms of fan support in the gym. Because it helped us with the boost and energy even with Adamson on the run in the end,” ani Gallarza.



