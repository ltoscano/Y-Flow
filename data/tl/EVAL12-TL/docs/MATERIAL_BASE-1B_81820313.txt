Wala akong makitang konek ng BOC By Kaye Dacer October 7, 2016
Alam kaya ni Pangulong Rodrigo Duterte na sa halip na mangolekta ng buwis sa mga paparating na mga kargamento sa Bureau of Customs (BOC) para madagadagan ang koleksyon ng isa sa itinuturing na tax collecting agency ng gobyerno ay paglustay pa ng pondo ang nangyayari sa BOC?
Papaano nating hindi sasabihing paglulustay ng pondo ang ginagawa ng itinalagang BOC Commissioner ni PDu30 na si Nicanor Faeldon aba’y ilang buwan pa lamang sa puwesto ay nakaisip nang bumuo ng isang koponan sa volleyball at lumahok sa 13th V-League Reinforced Conference.
Wala namang masama sa paglahok ng BOC sa sports kagaya ng V-League na ito kung mga tauhan mismo ng BOC ang bumubuo ng koponan. Pero hindi po dahil may mga pangalan sa larangan ng sports kagaya ng volleyball player na si Alyssa Valdez ang isa sa manlalaro ng BOC Transformer.
Ibig sabihin tumataginting na malaking halaga ang kapalit ng paglalarong ito ng isang Alyssa Valdez para sa team ng BOC.
Ang tanong saan huhugutin ang ipambabayad sa mga players ng koponan kagaya ng star player na ito na alam naman nating sikat na sikat sa mundo ng volleyball kaya paniguradong malaki ang talent fee ng atletang ito.
Kung hindi manggagaling sa BOC ang ginagastos sa koponan na ito, hindi kaya may bigatin nang sponsor itong si Com. Faeldon na mga nakikipagtransaksyon sa kanya?
Ang alam nating masyadong limitado ang budget ng mga ahensya ng gobyerno pagpasok ng Duterte administration dahil halos natuyot na ng nagdaang administrasyon kaya nakapagtatakang sa dami ng dapat atupagin ay pagkakagastusan ang inuna ng pinuno ng BOC.
Baka naman nakakalimutan ng pinuno ng BOC na pangongolekta ng buwis at paghahabol sa mga smugglers ang kanyang pangunahing obligasyon at hindi ang pagbabawas sa pondo ng pinamumunuang ahensya para gastusin sa pangangailangan ng mga manlalaro ng binuong koponan ng BOC.
Hindi lamang iyan dahil may nabuo na ring koponan ang BOC para naman sa basketball at katulad ng sa volleyball may mga pangalan din ang kanilang mga napisil na mga manlalaro kaya tiyak ding malaking pera ang inuubos dito ng BOC.
Kaya sana esep-esep muna itong commissioner na ito dahil wala akong nakikitang benepisyo ng gobyerno sa pagbuo niya ng volleyball team ng BOC lalo na’t mga kilalang players at hindi naman mga empleyado ng BOC ang mga manlalaro kaya tiyak na malaking pondo mula sa BOC ang matatapyas at makikipag-agawan pa sa mas mahahalagang gastusin ng gobyerno katulad ng kakulangan sa rehab center.
Sana ay makita ni Commissioner Faeldon ang ating pinupunto sapagkat malinaw namang kapritso lamang niya at kung sino pang matatalinong tao diyan sa BOC ang may ideya ng kalokohang ito na alam nating hinding-hindi rin magugustuhan ni Pangulong Duterte.



