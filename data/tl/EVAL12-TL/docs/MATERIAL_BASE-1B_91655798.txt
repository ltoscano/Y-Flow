Ordinansa sa pagbabawal ng paninigarilyo sa Mlang, lalong pinatatatag

May 02, 2016

MLANG, North Cotabato, Mayo 2 (PIA)- Lalo pang pinalalakas ngayon dito sa bayan ang implementasyon ng anti- smoking ordinance na sinimulan noong nakaraang taon. Ayon kay Municipal Rural Health Unit chief Dr. Jun Sotea, nagpapatuloy pa rin ang kanilang paglalagay ng mga posters sa mga pampublikong lugar, mga tindahan, tricycle at iba pa para maipaalam sa publiko ang masamang dulot ng paninigarilyo. Nagkaroon na rin ng pagpupulong sa mga opisyales ng barangay hinggil sa mahigpit na pagpapatupad ng nasabing ordinansa sa iba-ibang lugar. Dahil sa maayos na implementasyon ng ordinansa, kasali ang bayan ng Mlang sa mga pinarangalan ng Red Orchid Award kamakailan.
Kaugnay nito, pinasalamatan naman ni Sotea ang publiko sa maayos nilang pagtanggap at pagsunod sa ordinansa. (SJDuerme-PIA12)



