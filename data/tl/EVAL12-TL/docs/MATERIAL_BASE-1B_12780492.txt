
MGA ANAY SA MALAKANYANG

MAY punto itong sina Sen. Ralph Recto at dating Sen. Ping Lacson sa kanilang obserbasyon hinggil sa mga kapalpakan ng mga tauhan ng Pangulong Aquino.
Mukhang napupukol nang husto si PNoy ng mga batikos dahil sa pagkakamali ng kanyang bataan at sa halip na siya ay ilayo sa mga banat ay siya pa ang kanilang isinasangkalan.
In fairness kay PNoy, naniniwala akong malinis ang kanyang hangarin para sa bayan. Ang problema lang eh may mga ibang agenda ang kanyang mga taong pinagkakatiwalaan at ang masaklap ay kapag sila ang nagsasabog ng milagro ay si PNoy ang napupuruhan.

Sila ang mga anay na patuloy na sumisira sa malinis na layunin ng ating pangulo.

Puro kahihiyan ang dulot ng kanyang bataan gaya na lamang ni political adviser na si Ronald Llamas, ni Land Transportation Office chief Virgie Torres( tila natamaan na ito ng hiya kaya’t magreretiro na) at dating Immigration chief Ricardo David.

Isama mo na riyan si Environment Secretary Ramon Paje, Agriculture Secretary Proceso Alcala at Executive Secretary Paquito Ochoa na palagi na lang lang nasa gitna ng mga kontrobersiya.

Huwag n’yo ring kalimutan siyempre ang Hari ng mga Batugan (HB) na si Philippine National Police chief, Director General Alan Purisima na sobrang yabang pero wala namang nagagawa upang mapababa ang krimen sa ating bayan. Ni ayaw nitong makipagdayalogo sa mga kagawad ng media upang sana’y pag-usapan ang mga media killings.

Ang problema ay sa halip na harapin ng mga ito ang lahat ng batikos na ibinabato sa Pangulo ay hinahayaan lamang nila na si PNoy ang sumasalo sa lahat.

Nagkandaubos-ubos tuloy ang mga hibla sa kanyang bumbunan.

Sa Department of Environment and Natural Resources (DENR) halimbawa ay halos maglupasay ang ilan nating mga kababayang apektado ng mga iligal na black sand mining sa iba’t ibang bahagi ng bansa partikular na sa lalawigan ng Cagayan.

Nagpipiyesta rin ang mga sindikato ng mga illegal mining at illegal logging sa Mindanao subali’t dedma lang itong si Paje.

Ang balita nga sa atin eh lalo pang dumadami ang mga nagkukunwaring small-scale miner sa Mindanao pero pinapatakbo pala sila ng mga malalaking kapitalista na gustong paikutan ang ating mga batas sa kalikasan. Ganyan din umano ang sistema sa illegal logging.

Sa Department of Agriculture naman ay kabi-kabila rin ang kahihiyang kinakasangkutan nitong si Sec. Alcala lalo na sa isyu ng korapsiyon. Aba’y mantakin niyong nag-overprice daw ito sa kanyang mga inangkat na bigas mula sa Vietnam at sumabit din ito sa mga bogus na non-government organizations ni Janet Lim-Napoles!

Ngunit sa halip na magbitiw sa pwesto upang sana ay iiwas sa batikos ang pangulo ay lalo pang kapit-tuko ang mga ito sa kani-kanilang mga pwesto.

Hindi ko na rin mabilang kung ilang beses nasabit sa iskandalo itong si Ochoa subalit talagang matigas ang mukha nito. Ayaw pa rin niyang magbitiw sa kanyang pwesto.

Mabuti na nga lang at nadapuan na rin ng espiritu ng hiya itong ating Casino Queen na si Torres kaya’t magreretiro na raw ito. Nauna na ring nagbitiw sa pwesto ang orig na HB na si David kaya’t ngayon ay medyo maayos na ang patakbo sa Bureau of Immigration (BI).

Sa kabilang banda naman ay napakadali lang naman para kay PNoy na pagsisibakin ang mga ito kung ang kanyang nais ay magkaroon ng mga tauhan na tunay na may pagmamalasakit sa bayan. Ang problema ay patuloy pa ring nananaig sa kanya ang sistema ng takipan at kampihan.

****
Para sa inyong suhestiyon at komento, mag-email lamang sa gil.bugaoisan@gmail.com.



