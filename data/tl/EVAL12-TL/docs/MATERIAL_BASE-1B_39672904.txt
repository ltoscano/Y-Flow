
Paalala ng mga dentista sa mga bata: uminom ng tubig matapos kumain o uminom ng gatas

February 19, 2016

LUNGSOD NG KORONADAL, South Cotabato, Peb 19 (PIA) – Uminom ng tubig pagkatapos kumain at uminom ng gatas upang maiwasan ang dental caries o pagkasira ng ngipin. Ito ang paalala ni Dr. Normie Buison at mga kasamang miyembro ng Philippine Dental Association-South Cotabato Chapter sa mga bata at mga magulang na nagnanais na makaiwas ng sira-sirang mga ngipin.

Paliwanag ni Dr. Buison, ang hindi pag-inom ng tubig matapos kumain o uminom ng gatas ang isa sa mga pangunahing dahilan ng pagkabulok ng ngipin sa mga batang limang taon pababa lalung lalo na sa mga batang bottle-fed. Aniya, nakakatulong ang pag-inom ng tubig na mabawasan ang sugar content na naiiwan sa mga ngipin. Karaniwan sa mga sakit sa ngipin ang gingivitis o pamamaga at pagdurugo ng gilagid o gums. Paalala ng mga dentista, kapag hindi naaagapan, maaring magdulot ang sirang ngipin ng ibang karamdaman tulad ng sakit sa puso.
Dagdag paalala ng mga dentista ng Philippine Dental Association ng South Cotabato Chapter sa mamamayan ng South Cotabato, bata man o matanda, na ugaliing bumisita sa dentista isa o dalawang beses kada taon. Ugaliin rin ang tamang pagsisipilyo at paggamit ng dental floss. Iwasan ang alak, sigarilyo at matatamis na pagkain. Ang buwan ng Pebrero ay National Oral Health Month. Tema ng pagdiriwang ngayong taon ang “Kalinisan ng Ngipin, Laging Panatilihin, Ugaliing Kumain ng Masustansyang Pagkain.” (MARemulta-DevCom Intern /DEDoguiles-PIA 12)



