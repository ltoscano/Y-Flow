
Misyon ni Ravena

BUMUKA na ng todo ang bagwis ni Kiefer Ravena kaya naman ang misyon nito’y ibalik ang Ateneo sa dating kinadadapuan sa UAAP men’s basketball tournament.
Bukod sa paglipad para isalpak ang bola sa rim ay nag-umento na ang kanyang long-range shooting upang dalhin ang Blue Eagles sa 97-86 panalo kontra sa mahigpit na karibal at defending champion La Salle Green Archers.
Nilipad ng fourth-year star Ravena ang career-high 29 puntos upang ipalasap sa Green Archers ang ikalawang sunod na kabiguan sa nagaganap na UAAP Season 77 men’s basketball tournament.
Dahil sa ipinakitang gilas ni Ravena ay nailipad nito ang unang UAAP PressCorps-ACCEL Quantum Plus/316 Player of the Week ng season.
“It was one summer of really working hard. It also pays off na nasa kondisyon ka,” ani Ravena, na noong isang taon ay nawala ng ilang laro dahil sa injury.
Dumagit ng apat na tres sa fourth period si Ravena upang makaalagwa, 85-71 bentahe may 2:09 na lang sa orasan.
May 5-of-7 sa three-pointer si Ravena at tumuka pa ito ng limang boards at tig-dalawang assist at steals sa 29-minutong paglalaro.
“It’s a good win definitely. We really stepped up,” saad ni Ravena. “Natalo namin ang defending champions but that does not say anything. It’s not that times two ‘yung panalo kapag tinalo mo ang defending champion. It’s still 2-0,”
Tinalo ni Ravena, na may 22 points para sa Ateneo sa season-opening 79-57 win laban sa Adamson noong Hulyo 13, sina Roi Sumang ng University of the East at Gelo Alolino ng National U sa nasabing lingguhang parangal na suportado ng Bactigel hand sanitizer, Doctor J alcohol, at Mighty Mom anti-bacteria.
Nagtala ng average na 25.5 points, 4.5 rebounds, 3 assists at 2.5 steals sa dalawang panalo ng Ateneo ang dating rookie of the year na si Ravena. Elech Dawa



