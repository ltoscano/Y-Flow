
DRILON, NAPOLES AT KATOTOHANAN

HINDI na mabilang ang pagtanggi ni Senate President Franklin Drilon para ipatawag at iharap ang maiskandalong reyna ng pork barrel na si Janet Lim-Napoles. Ngayon ay magkakasubukan sa Senado ang mga senador kung gagamitin ni Drilon ang kanyang P65 thousand na Mont Blanc pen para ma-subpoena ang nagbigay nito o maibasura.
Nakalulula ang mga pahayag ni Whistle Blower of the Philippines President Sandra Cam.
Nang pasabugin ni Jinggoy sa kanyang Senate privilege speech ang tungkol sa “Corona Impeachment Reward”, halos lahat ng senador ay natameme at tumahimik. Pero dahil sa iskandalosong P200-400 milyon kada senador, nagpiyukan ang mga onorable at nagsiamin, na mala truth or consequence.
‘Yun daw tinanggap nila ay hindi lagay at ginamit sa kani-kanilang mga proyekto (daw). O sige na nga mga onorableng senatong, pakituro naman at sabihin kung ano ang proyekto at saan ninyo ginamit ang “Corona Fund” na iyan?
Bumalik tayo kina Drilon at Napoles, ang sabi ni Ms. Sandra, 2005 pa pala magkaibigan, hindi lang bilang “social friend” sina Frank at Janet.
Sa ginawang “jueteng hearing” noon sa Senado na si Frankie babes din ang Senate President, alam na niya ang modus operandi ni Ma’am Janet at ang mga iligal na palaro.
Ang mas matindi, sabi ni Ms. Cam, nagbigay o hiningan ni Drilon si Napoles ng election contribution na umabot sa P100 milyon o mahigit pa.
Ang tanong ng bayan, ibinigay ba lahat ni Drilon ang halagang ibinigay ni Napoles sa Liberal Party o kay Benigno Simeon Cojuangco Aquino III? Ito ay noong 2010 election lang! Noong 2013, humingi raw uli itong si Frank kay Janet ng datung para sa kanilang running LP dogs.
Aba, napakasuwerte naman talaga ng mga tuta ng kanilang partido. Libre pondo kaya hindi ako nagtataka kung bakit mas ginusto nina Poe, Legarda at Escudero na manatili sa kuwadra ng Liberal at iniwan ang UNA ni Erap.
Bahagi pa rin kaya ito ng pangako ng Malacañang bago ma-impeach si Supreme Court Chief Justice Renato Corona? Totoo ba ito, Jinggoy?
Kung totoo ang pasabog ni Sandra Cam, makailang ulit na itong kasinungalingan ni Drilon? Na kesyo ‘di niya kilala si Napoles, at ‘yung pictures na lumabas, eh, social photo ops lang daw.
‘Yun pala, magkumare at magkumpare pa sina Drilon at Napoles sa pulitika at grasya?



