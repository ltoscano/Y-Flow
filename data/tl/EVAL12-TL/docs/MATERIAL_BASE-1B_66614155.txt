Pinay nurse na kauuwi mula Saudi, positibo sa MERS-CoV ISANG Pinay nurse na kauuwi lang mula sa Saudi Arabia ang nag-positibo sa sakit na Middle East Respiratory System-Coronavirus (MERS-CoV). Hindi muna pinangalanan ang Pinay nurse na naka-confine ngayon sa Southern Philippines Medical Center. Inaasahan namang nailabas na kagabi, Miyerkules, ang resulta ng kanyang confirmatory test. Samantala, nilinaw ni Health Secretary Enrique Ona na maituturing pa rin na MERS-CoV-free ang Pilipinas dahil hindi naman dito sa bansa nahawa ng sakit ang Pinay nurse. Sa isang press conference, sinabi ni Ona na kinapitan ng nasabing sakit ang Pinay nurse matapos mag-alaga ng isang MERS-CoV patient sa Saudi Arabia. Kinunan na rin ng swab test ang pamilya ng Pinay nurse upang matukoy kung nahawahan na rin sila ng sakit. Samantala, patuloy ang isinasagawang contact tracing ng DOH upang matunton ang mga pasaherong nakasabay ng nurse sa biyahe nito pabalik ng bansa. Itoâ€™y upang maiwasan ang local transmission ng MERS-CoV sa bansa. Kabilang sa mga tinutunton ng DOH ay ang mga pasahero ng Saudi Airlines Flight SV 870, na may 249 passengers, at Cebu Pacific Flight SJ 997, na may 143 passengers. Samantala, pinayuhan ng DOH ang publiko na ugaliing maghugas ng kamay at umiwas sa mga taong may karamdaman tulad ng ubo upang makaiwas sa anumang sakit. Nanawagan rin si Ona sa Overseas Filipino Workers (OFWs) na nagtatrabaho sa Middle East, partikular na ang health workers, na nagkaroon ng contact sa MERS-CoV patients na magpasuri muna at hintayin ang resulta nito upang matiyak na wala silang sakit bago umuwi sa Pilipinas.



