
MAS MAKAPAL ANG MUKHA NG MGA NAKAPUWESTO NGAYON

ANG lakas ng loob ng mga opisyal ng kasalukuyang pamahalaan sa pagsasabing wala silang isinusulong kundi tahakin ang Tuwid na Daan.
Nang sabihin ni PNoy sa kanyang State of the Nation Address na may makakapal ang mukha, todo palakpak pa ang mga ito.
Pero habang nagtatagal, hindi lang pala ang mga dati nang makakapal ang mukha ang may ganoong mukha.
Pati pala ang mga tagapalakpak ni PNoy sa SONA ay makakapal din ang mukha. Pero maituturing silang mas makapal ang mukha dahil habang sinasabi nilang tinatahak nila ang Tuwid na Daan, liko-likong daan pala ang kanilang dinaraanan.
P500M-P2B RICE SCAM
Isa sa mga nilalantakan ng mga makakapal ang mukha sa kasalukuyan ang rice importation.
Akalain ba nating aabot pala sa P500 milyon hanggang P2 bilyon ang halaga ng pinagdudugas ng mga opisyal ng kasalukuyang pamahalaan sa rice importation.
‘Yun bang === nagkaroon ng overpricing ng mga bigas na inaangkat mula halimbawa sa bansang Vietnam.
Dolyar ang bayaran, mga Bro, sa importasyon at dito tumiba ang mga naglagay ng patong sa presyo.
P27 KADA KILO LUMUNDAG SA P32
Kaya siguro pinalalaki ngayon ang presyo ng bigas-National Food Authority mula sa P27 kada kilo sa P32 para mabawi ng mga hinayupak ang kanilang ipinuhunan sa rice importation.
Sabi ng mga ulol na ito, magaganda ngayon ang mga bigas at lumalaban sa mga commercial rice sa kalidad kaya nagtaas sila ng presyo.
‘Yun pala, naririyan ang tongpats na daan-daang milyon hanggang P2B.
MAY KRISIS SA BIGAS
Kanino galing ang masamang balita na kulang na kulang ngayon ang suplay ng bigas?
Nagtatanong tayo, mga Bro, dahil sa biglaang pagtaas ng presyo ng bigas ngayon, kahit pa ang mga hindi makain ng mamamayan dahil sa amag at amoy. Naglalaro ngayon sa P4-P5 ang idinagdag na presyo sa bawat kilo.
Ang masamang balita ba ay gawa ng mga magkakasabwat na rice smuggler at taong gobyerno na nag-overprice ng imported na bigas?
O ang mga hinayupak na tao ni PNoy ang pasimuno sa pagkakaroon umano ng krisis sa suplay ng bigas?
Dapat na kalkalin ito nang husto.
SOBRA-SOBRA ANG BIGAS
Kamakailan lang, matapos ang dalawang mauulang bagyong magkasunod, sinabi ng NFA na sobra ang suplay ng bigas.
Nang mamamahagi sila ng kaunti para sa mga binagyo, agad na naubusan ng bigas ang mahal kong Pinas?
Anak ng tokwa, ano ang nangyari at bigla na lang nag-mahal ang bigas dahil sa sinasabing krisis umano sa suplay?
EXPORTER NA ANG PINAS
Isa pang ipinagmamalaki ng mga batang-PNoy ang pagluluwas na umano ng Pinas ng bigas.
Kung totoo ito, paano nagkaroon ng krisis sa suplay ng bigas?
Eh, pangmayayaman lang naman daw ang mga inieeksport na bigas. At hindi naman umano kayang bilhin ng mga Pinoy ito.
Katarantaduhan ang katwiran na ‘yan.
Alam ba ng mga tarantadong ito na nang magmahal ang mga ordinaryong bigas sa aksyon mismo ng NFA at Department of Agriculture, eh, nagmahal din ang export quality na bigas sa bansa?
MAYAMAN MAHIRAP
Dahil sa kagagawan ng mga mandarambong na batang-PNoy, apektado na ang lahat sa mahal ng pagkaing itinuturing na buhay ng mga Pinoy.
Ang mga mayayaman, eh, kayang pagtiisan ang mahal na bigas. Pero sa parte ng mga mahihirap, gutom ang kahulugan ng taas-presyo.
Sa isang kaban kasi, mga Bro, may dagdag na P250 dahil sa pagtataas ng presyo ng NFA-DA.
Eh, wala ni anomang wage increase sa parte ng milyon-milyong obrero.
Mahirap namang saluhin ang problemang ito ng mga maliliit at patay-sinding negosyante na nag-eempleyo ng higit na nakararaming obrero sa bansa.
SIBAKIN KAAGAD
Dapat na sibakin kaagad ni PNoy ang kanyang mga tauhan na inaakusahang mandarambong at korap.
Kung gaano ito kabilis na umaksyon laban sa mga nasa oposisyon sa pulitika kahit sa mga tsismis lamang at kinakalkal nito ang buong katotohanan, dapat na gawin din nito sa kanyang mga tauhan.
Kung hindi ito kikilos at pabayaang manalasa ang kanyang mga tauhan, siya rin ang matatamaan ng panibagong People Million March na maaaring mas matindi kaysa nauna nitong nakaraang linggo.
IBILANGGO KAAGAD
Mabilis na gumawa ng kaso ang administrasyong PNoy laban sa mga kalaban nito sa pulitika.
At kapag nagkaroon na ng warrant of arrest, agad na nag-iisyu ito ng pabuya sa mga manghuhuli ng mga kalaban nito.
Dapat na ganito rin ang mangyari sa mga batang PNoy na mga korap at mandarambong.
Hindi lang dapat sila sibakin.
Dapat din silang makasuhan at mabilanggo.
KALKALIN KAAGAD
Para magkaroon ng kredibilidad ang administrasyong Aquino, dapat nitong iutos kaagad ang imbestigasyon sa dambuhalang iskam na ito na nakataya ang sikmura ng mamamayan at buwis ng mga ito.
Kung hindi ito gagawin ng kagalang-galang na Pangulo, nakapanghihinayang isipin na bababa siya sa puwesto nang may dala-dalang kabulukan at maaaring maisama rin siya sa mga mapoposasan sa huli.
oOo
Anomang reklamo o puna ay maaaring iparating sa 09214303333.



