LIBO-LIBONG BABY, INA PATAY TAON-TAON

PALAKI nang palaki, mga Bro, ang bilang ng mga ina na nahihirapang manganak batay na rin sa mga dumarating na balita sa ating pahayagan.
Iba’t iba ang mga dahilan nito pero sa kwento ng mga ina, malaki ang kaugnayan nito sa katotohanang kailangan nang magtrabaho ang mag-asawa upang mabuhay nila ang kanilang mga pamilya.
Ito ay may mga bagyo man o wala gaya nina Yolanda at Ruby na pumapatay ng daan-daan o libo-libo katao taon-taon sa Pinas. Sa katunayan, higit na malaki taon-taon ang namamatay na ina at baby sa panganganak kaysa mga biktima ng mga kalamidad mula sa mga bagyo.
HUMIHIRAP
Hindi na umano katulad ng dati na sapat na ang kinikita ng ama para sa pangangailangan ng pamilya at sa sapilitang pagtatrabaho ng mga ina, nagkakaroon ang mga ito ng sobrang kapaguran hanggang sa nahihirapan sila sa panganganak.
Pahirap nang pahirap ang buhay at nagkakaroon na ito ng masamang epekto sa mga nabubuntis at nanganganak na ina.
Sa ibang salita, puno ang mga ospital ng kwento ukol sa mga ina na sa kanilang oras ng panganganak, pinamimili ang mga asawa kung sino sa ina o baby ang mas gusto nilang mabuhay…na labis namang nakalulungkot na pangyayari.
PINUGUTAN
Kaugnay ng mga tunay na kwento at karanasang ito, naranasan ni Rohaida Salindab at pamilya nito sa Buluan District Hospital, Buluan, Maguindanao ang nakakikilabot na karanasan nitong mga nagdaang araw lamang.
Ang baby ni Rohaida ay kinailangang pugutan ng mga doktor upang maisalba lang ang kanyang buhay.
Matapos siyang umiri, lumabas ang ulo ng baby ngunit hanggang doon lang at doon na nanganib ang buhay ni Rohaida kaya nagpasya na ang mga doktor pabor sa ina.
Tiyak na kikilabutan kayo, mga Bro, kung mangyari ito sa inyo.
KAMATAYAN
Gaano karaming ina at baby nga ba ang namamatay sa oras ng panganganak?
Ayon sa Department of Health noong 2011, may namamatay na 22 baby kada 1,000 ipinanganganak. Eh, nasa 2 milyong baby, ang ipinanganganak taon-taon sa mahal kong Pinas. Derpor, nasa 44,000 ang namamatay pagkapanganak o habang iniluluwal gaya ng baby ni Rohaida.
Nasa 221 ina naman ang namamatay sa kada 100,000 ina na nanganganak. Kung may 2M inang nanganganak, may 4,420 ang namamatay.
WALANG PAGBABAGO
Kung tatanungin ang WHO, halos walang ipinagbago ang kalagayan ukol sa kamatayan ng mga ina at baby sa Pinas sa nakalipas na 20 taon.
Kahit pa pumirma ang Pinas sa Millennium Goal ng WHO-United Nations para sa pagbabago sa usapin na matatapos sa 2015. Syempre pa, isasagot ng gobyerno natin na ngayon lang talaga masisimulan ang pagtupad sa Millennium Goal dahil kaiiral lang ang batas na RH Law o Reproductive Health Law.
Pero kung pag-aaralan naman ang RH law, ‘yang pagkontrol ng pagdami ng baby at manganganak na ina ang number 1 target lalo’t umabot na tayo sa 100M.
Hindi pa rin nito kayang lunasan ang mga kamatayan ng ina at baby sa oras ng panganganak dahil nanatili naman ang kahirapan.
KONTRAKTUWAL
Halimbawa ng kawalan ng lunas sa problema sa panganganak ang kawalan ng aksyon ng pamahalaan ng pag-iral ng batas sa kontraktuwalisasyon.
Sa kawalan ng sapat na kita ng mga ama at ina na biktima ng kontraktuwalisasyon, nawawalan ng kahandaan ang mag-asawa para sa panganganak. Lalo na ang pagkakaroon ng magandang kalusugan ng ina at pagkakaroon ng sapat na panggastos sa panganganak nito.
Eh, kung pagsama-samahin ang nasa 10 milyong biktima ng kontraktuwalisasyon at higit na mas maraming obrero na wala pa sa minimum na sahod mula sa kabuuang 48 milyong obrero, anong kahihinatnan ng panganganak ng mga ina at ng isinisilang nilang mga sanggol?i
PALPAK NA PHILHEALTH
Huwag sabihin na sagot sila ng PhilHealth dahil ang daming hindi nakagagamit nito dahil sa kontraktuwalisasyon.
Sa ibang salita, ang daming hindi nakatutupad sa panuntunan ng PhilHealth na kailangang maghulog ang miyembro nito sa loob ng kung ilang buwan bago magamit ang benepisyo rito.
Kung lumipas naman ang isang taon na hindi mo nagamit ang PhilHealth, kikilabutan kang makabalita na balewala na rin pala ang hulog mo kung kailangan mo ito sa panganganak sa bagong taon na wala kang hulog.
Kwento ito mismo ng mga umiiyak na hindi nakagagamit ng PhilHealth sa kanilang panganganak.
PALIWANAG
Sa kaso ni Rohaida, maaaring may ibang kalagayan at paliwanag ang mga doktor dito kaya nagkaganoon ang kalagayan nito.
Pero mananatili ang katotohanang ang hirap at kinakalamidad na kalagayan ng nakararaming ina ang pangunahing dahilan ng kamatayan sa panganganak.
Paano aaksyon ang pamahalaan ng nararapat upang magbago naman ang nakamamatay na panganganak nina Rohaida at iba pang mga ina at kanilang mga baby?



