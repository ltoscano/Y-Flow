
SABAY-SABAY

NOON pang unang naisyu ang listahan ni Napoles na hawak na nga raw ni DoJ Sec. Leila de Lima ay nanawagan na tayo na ilantad na ito.
Pero dahil abogado tayo at kilala ko si Sec. De Lima alam nating hindi ito madali.
Ngayon ay mas marami na ang nananawagan na ilabas na ang listahan ni Janet Napoles na ibinigay raw niya kay De Lima, na naglalaman daw ng lahat ng mga sangkot sa PDAF anomaly.
Ngayon ay medyo may mga galit na, tulad ng mga mambabatas na nagsasabi na walang karapatan si De Lima na itago ang listahan, lalo kung pirmado ito ni Napoles bilang testimonya dahil puwede raw na ikonsidera na public document ito at dapat ay lantad para malaman at masuri ng bayan.
Si Secretary De Lima lang marahil sa ngayon ang nakaaalam ng dahilan kung bakit hindi pa inilalantad ang listahan.
May mga naibigay na siyang rason pero marami pa rin ang hindi kombinsido.
Malaki ang tiwala ko sa DoJ Secretary na naging teacher ko dahil alam ko na matalas siyang mag-isip at alam ko ang matibay na prinsipyo na kanyang pinahahalagahan na panig sa hustisya at katarungan.
Napaka-challenging ngayon ng katayuan ng Justice Department.
Napakaraming malalaking isyu ang hinaharap ng bayan, sabay-sabay.
Ang mga isyu na kailangan ng atensyon ng departamento ni De Lima, sampu ng mga ahensya sa ilalim ng kanyang liderato bilang DoJ Secretary at maging ng Supreme Court.
Bukod sa PDAF scam, nandyan ang kaso ni Vhong Navarro na akala ay showbiz lang pero malalim na isyu ang nakapaloob na kailangang malaman at maintindihan ng bayan.
Nariyan ang Bangsamoro agreement at ang Enhanced Defense Cooperation Agreement (EDCA) sa pagitan ng Pilipinas at Amerika na nangangamoy debate rin na maaaring ma-involve ang Supreme Court.
Nariyan ang Cha-Cha, ang isyu sa pagitan ng China sa agawan ng teritoryo sa karagatan at maging ang isyu ng kuryente na sangkot ang mga higanteng negosyo tulad ng sa Meralco, at iba pa.
Goodluck sa ating lahat!



