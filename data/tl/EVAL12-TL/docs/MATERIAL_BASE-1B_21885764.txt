Air Force at BaliPure bibiyahe na sa finals By Robin Mendoza July 2, 2016
Susubukan nang pumasok ng Air Force at BaliPure sa finals sa pakikipagharap nila sa kanya-kanyang katunggali sa Shakey’s V-League Season 13 Open Conference sa The Arena sa San Juan ngayon.
Magsasalpukan ang Jet Spikers at Laoag sa 4:00 ng hapon na susundan ng tapatan ng Purest Water Defenders at Pocari Sweat sa 6:00 ng gabi. Nakuha na ng Air Force at BaliPure ang 1-0 advantage sa best-of-three semis matapos pataubin ng Jet Spikers ang Power Smashers, 25-20, 26-24, 26-24, samantalang ang Purest Water Defenders ay kinopo ang Lady Warriors, 25-20, 25-19, 26-24.
Aasa si Air Force coach Jasper Jimenez na muling bubuhatin ng kanyang mga beteranong spikers na sina Judy Ann Caballejo at Joy Cases ang Jet Spikers.
“Sana magtuluy-tuloy na hanggang sa Finals ang maganda nilang laro kasi lahat naman goal ang makuha ang championship,” saad ni Jimenez.
Sumandal ang Air Force kina Caballejo at Cases sa Game One ng semis nang magpakawala sina ng tig-15 puntos.
Samantala, muling sasakay sa mga balikat ni Alyssa Valdez ang BaliPure kontra sa pinagsamang lakas nina Michele Gumabao, Myla Pablo at Elaine Kasilag.
Tumapos si Valdez ng 24 puntos sa kanyang ika-23 kaarawan noong Miyerkules.
Pero kahit na naghahabol ang Pocari Sweat (0-1) ay nanatiling positive si coach Rommel Abella na makakabawi ang kanyang mga bata.

Saad ni Abella, hindi na siya magbibigay ng kahit na anong rason sa nakaraang talo at magtatrabaho na lamang para makuha ang Game Two at mapwersa ang do-or-die Game Three sa Lunes.



