Daquis, Gonzaga sasabak din sa Asian tourney By Elech Dawa July 8, 2016
Apat na Philippine Superliga (PSL) stars ang sinahog sa Foton para sa gaganaping AVC Asian Women’s Club Championship sa Manila mula Setyembre 3 hanggang 11.
Idinagdag ang matitikas na sina Aby Marano ng F2 Logistics, Jen Reyes ng Petron at Jovelyn Gonzaga at Rachel Anne Daquis ng RC Cola-Army sa lineup ng Foton para makasabay sa mga bigating teams na kasali sa nasabing event.
Malaking bagay ang maitutulong ng experience ng apat na stars laban sa mga foreign spikers.
“Their experience in the international competition will be a major boost to our team,” wika ni team manager Alvin Lu.
Nag report na sina Maraño, Reyes, Gonzaga at Daquis sa kanilang training at kasama silang mag-eensayo sa Bangkok pagkatapos ng PSL All-Filipino Conference.
“This shows how serious we are in forming a very competitive team. We will be playing before our countrymen, we want to make sure that our team will put up a gallant stand.” ani Lu.
Bukod sa apat na PSL stars, hinugot din ng Foton sina American imports Ariel Usher at Lindsay Stalzer para makasama sina Tornadoes Jaja Santiago, Angeli Araneta, Patty Orendain at Ivy Perez.
Kasama rin sa team sina Bia General, Rhea Dimaculangan, Maika Ortiz, Kara Acevedo, EJ Laure, Cherry Rondina at Carol Cerveza.
Ipakikilala ang team sa press conference sa July 22.
“We will trim the lineup to the final 12 right after we arrive from Bangkok,” saad ni Lu. “So we expect everybody to show up and give their best because representing the country is a once-in-a-lifetime opportunity.”

Nasa Pool A ang Tornadoes, makakalaban nila ang Lien Viet Post Bank ng Vietnam at Hong Kong national team.
Ang ibang kalahok ay ang reigning champion Bangkok Glass ng Thailand, April 25 ng North Korea, Sarmayeh Bank ng Iran, Hisamitsu Springs ng Japan, Zhetysu Almaty ng Kazakhstan, Jakarta Electric PLN ng Indonesia, Taiwan Power ng Chinese Taipei at Bayi Army ng China.



