
Pre-election pork barrel luto na! December 14, 2014 Written by Erwin Tulfo Published in Opinion Read: 1449 HABANG himbing ang sambayanan, ipinalusot na ng Kongreso ang panukalang P2.6-trilyong national budget at kasunod na ang P22.5-bilyong supplemental budget para sa 2014. Sa inaasahang paglagda ni Pangulong Noynoy, magiging institusyon na ang pandarambong sa pagsasabatas nito. Binigyan ng bagong depinisyon ang “savings” mula sa gabundok na utang. Binuldoser ang pagpapasa ng budget bill para baluktutin ang diwa ng Saligang Batas at bibigyan ng higit pang pork barrel ang Pangulo sa 2015 bago ang national elections sa susunod na taon. Iyan ang sagot sa Supreme Court ruling na nagdeklarang unconstitutional ang sinekretong Disbursement Acceleration Program (DAP). Siyempre, it will contradict the laws on anti-graft and corrupt practices at mga batas ukol sa malverzation of public funds sa ilalim ng Revised Penal Code. Sinabi ko kamakailan na ang PNoy administration ay isang “copycat” ng Gloria Arroyo administration. It turned out, that’s an understatement. Mas grabe at mas garapal ang gobyernong ito! Ang mga beterano at mga bagito ay sama-sama na together at binasbasan nila ang sarili nila ng malaking pondo sa darating na eleksiyon at may pahabol pang bonus! They made history for all the world to see!
* * *
Fire bureau natutulog sa pansitan Mahigit isang linggo na lamang hanggang sa araw ng Pasko, may 400 pamilya o aabot sa 2,000 katao ang nasunugan sa Oroquieta corner Lope de Vega Streets, sa likod ng Manila City Jail at Fabella Hospital sa Sta. Cruz, Manila. Ang mga biktima ng sunog ay nagtayo ng mga tent sa tulong ni Manila Mayor Erap Estrada sa Lope de Vega at iba pang kalapit-kalye at eskinita. Namahagi rin ng pagkain si Erap at Vice Mayor Isko Moreno. Alam ko na may mga tao na asiwa sa mga kababayan nating iskwater, lalo na sa mga professional squatter. Hindi natin dapat kunsintihin iyang professional squatters. Ngunit ang karamihan sa informal settlers at mga nakatira sa kalsada at ilalim ng tulay ang totoong mga mahihirap na tao at hindi makaagapay sa mundo na pinaiikot ng pera. Totoong nariyan sa mga slum ang mga pinakamasasamang element. Ngunit kahit sa Palasyo ay may mga demonyo. Kaya huwag nating lahatin at husgahan ang mga biktima ng kahirapan sa bansang pulos “simulain” ang nalalamang gawin ng mga kalbong pinuno. Ninanakawan ka na ng pondong pampubliko, masusunugan ka pa! Nakarating sa akin ang ilang impormasyon na dapat siyasatin ng tutulug-tulog na awtoridad sa Bureau of Fire Protection (BFP), isang ahensiya ng inutil na Department of the Interior and Local Government (DILG). Ilang bloke lamang ang layo nitong BFP-Manila Station sa Avenida at Quericada, kung bakit ang tagal pa dumating ng bumbero noong madaling araw na magsimula ang sunog. Natutulog sa pansitan, ’ika nga! Kapansin-pansin pa na ang mga bumbero ay papatay-patay at palakad-lakad na parang namamasyal, ayon sa mga residente. Lumitaw pa na may isang criminal gang na sangkot sa nakawan, iligal na droga, gunrunning at iligal na pasugal ang maaaring may kinalaman sa hinihinalang arson o sadyang pag-umpisa ng sunog. Ayon sa mga residente, ikatlong ulit nang pagtatangka itong naganap. Maaaring may kinalaman diumano ang isang pulitiko na nagmamay-ari ng mga kalapit na ari-arian sa lugar ng sunog na balak gawing shopping mall. Tinatawagan namin ang Philippine National Police (PNP) at ang Manila Police District (MPD) ukol sa aktibidades ng mga kriminal na ito na namumugad sa labas ng Manila City Jail. Diumano’y may ilang pulis na “namamasyal” linggu-linggo para mangolekta ng tong mula sa mga gang. Ilang witness din ang nag-report na may mga miyembro ng gang na nagkakabit ng bultu-bultong jumper mula sa Meralco posts sa Oroquieta St. at idinadaan sa Madrigal compound sa pahintulot ng mga guwardiya. May mga sangkot na barangay officials sa operasyon na naniningil sa paggamit ng mga jumper. Makailang-ulit nang tinanggal ng Meralco crews ang mga jumper ngunit wala talagang suporta mula sa MPD, BFP at barangay officials. Tinatawagan namin ang Bureau of Fire Protection para aksiyunan ito. Aba’y gising na sa pansitan, uy!



