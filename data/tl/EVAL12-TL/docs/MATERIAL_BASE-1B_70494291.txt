
Php50 M inilaan ng DOH sa Upper Valley Community Hospital

January 21, 2016

 LUNGSOD NG KORONADAL, South Cotabato, ENE. 21 (PIA) â€” Abot sa Php50 milyon ang inilaan ng Department of Health para sa kabubukas lamang na Upper Valley Community Hospital sa Barangay Dajay, Surallah. Kinumpirma ito mismo ni South Cotabato 2nd District Representative Ferdinand Hernandez sa inauguration ng naturang ospital noong Lunes. Sa nasabing pondo, Php15 milyon ang nakalaan sa pagbili ng mga equipment sa ospital samantalang ang nalalabing Php30 milyon ay gagamitin sa pagtatayo ng karagdagang pasilidad nito. Bukod pa ang nasabing pondo, sa budget na inilaan ng pamahalaang panlalawigan ng South Cotabato para sa operasyon at patuloy na pagpapaunlad ng UVCH. Sa kasalukuyan, nagpapatuloy ang pagtatayo ng mga karagdagang mga gusali na pinondohan din ng DOH ng mahigit Php48 milyon. Samantala, sa kanyang talumpati, inihayag ni Gov. Daisy Avance-Fuentes na kampante siya na susuportahan siya ng Sangguniang Panlalawigan kung kakailanganin ang paglalaan ng dagdag na pondo para sa pagbili ng mga kagamitan sa ospital.

Itinayo ang Upper Valley Community Hospital sa layong maibsan ang dami ng mga pasyente sa South Cotabato Provincial Hospital. Pagsisilbihan ng naturang pagamutan ang mga pasyente sa mga munisipyo ng Upper Valley tulad ng Lake Sebu, Tboli, Sto. Nino, Surallah, Norala at Banga, pati na ang mga pasyente sa ilang lugar sa karatig lalawigan ng Sultan Kudarat. Tinutulak ang UVCH upang maging bagong regional hospital sa SOCCSKSARGEN Region.

(DEDoguiles-PIA 12)



