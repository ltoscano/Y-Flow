Checkmate

ni Jerome Tagaro
Hindi ako naging magaling sa paglalaro ng chess pero sa matagal na panahon, humahanga ako sa aral na hatid ng mga pangunahing prinsipyo ng laro sa buhay.
Tatay ko ang unang nagturo sa akin ng paglalaro nito, ngunit pagkatapos ng higit sampung taon, isang beses ko pa lang siya natatalo.
Madalas niyang gamitin ang mga konsepto ng chess sa mga talakayan namin tungkol sa pulitika. Hindi nga naman ito nalalayo, dahil kung gagamitin ko ang mga salita niya, nakikita daw sa chess ang pinakasimpleng anyo ng kahit anong taktika o estratehiya. Malaking tulong daw ang kaalaman nito sa pagbuo ng tamang pasya, pagtanaw sa mga suliranin, at marami pang iba.

Kung ilalagay natin sa konteksto ng laro ang mga pangyayari sa administrasyong Aquino, madaling sabihin na panalo na, na umuunlad na ang bansa — ang mistulang paglakas ng ekonomiya, ang pagkasibak ng dating Punong Mahistrado ng Korte Suprema na si Renato Corona, ang umano’y pamamahagi ng lupa sa Hacienda Luisita sa mga magsasaka, at ang pagsasabatas ng RH law.

Hamak na piyesa lamang ang mga nabanggit kung titignan ang kabuuan ng mga natitira pang problema ng bansa. Sa pagtanaw sa malawak na perspektibo ng mga bagay, makikita natin na kahit positibo ang karamihang ipinapakita sa atin sa radyo at telebisyon, hindi pa rin tayo nalalapit sa pagbabago at pag-unlad. Hanggang sa ngayon, libo-libong magsasaka pa rin ang walang sariling lupang sinasaka, ilang panukalang batas pa rin tulad ng Freedom of Information Bill ang hindi pa naipapatupad; at patuloy pa ring tumataas ang bilang ng mga kaso ng human rights violations sa bansa.
Tulad sa larong chess, hindi pa rin tayo magwawagi kahit gaano man karaming piyesa ang mapatumba natin, hangga’t hindi masusolusyonan ang ugat nito.

Tiyak na hindi natin mapapatumba ang kalaban kung hindi tayo magtutulungan. May gampanin ang bawat isa sa atin na makibahagi sa pagbabago ng ating bansa, at malaki nang hakbang kahit ang simpleng pakikialam sa mga isyu. Nakakamangha ang laki ng posibleng epekto ng pagkamulat sa kalagayan ng bansa.
Gayunman, hindi magiging mabisa ang ating mga hakbang kung wala ang manlalarong makikita ang buong sitwasyon at makakaisip ng paraan upang makamit ang tunay na kaunlaran. Kung hindi ito kayang gampanan ng pamahalaan, walang iba kung hindi tayo ang dapat na humalili sa tungkuling ito.



