
HINDI NA MASAYA ANG MGA PARI KAY BISHOP LAVARIAS

LUMAKI na ang apoy ng kaguluhan sa Immaculate Concepcion Parish (ICP) ng Simbahang Katolika sa Brgy. Barretto, Olongapo City.
Ito Ang Totoo: ipinag-utos ni Bishop Florentino Lavarias na basahin sa lahat ng Simbahang Katolika sa Zambales at Olongapo ang kanyang pahayag na suspendido na si Fr. Rodel San Juan bilang “parish priest” ng ICP.
May nauna nang banta ng suspensiyon si Bishop Lavarias laban kay Fr. San Juan na siya ang masususpinde kapag hindi niya ibinalik sa pwesto ang sekretarya ng parokya na umano’y nagnakaw ng ari-arian ng simbahan, kabilang na ang “computer hard disk” na naglalaman ng “records” mula 1986 hanggang 2013 at tungkol sa P12 milyong pondo nito.
Wala namang pormal na suspensiyong natatanggap si Fr. San Juan na nananatili sa simbahan kung saan may mga nakabantay na miyembro ng parokya 24/7 bilang suporta sa pari at tumutuligsa sa anila’y wala sa ayos na kilos ng bishop.
At sa pag-obliga ni Bishop Lavarias sa lahat ng pari sa Zambales at Olongapo na basahin sa kani-kanilang simbahan ang pagsuspinde niya kay Fr. San Juan, mismong mga pari na ang nagtataka at nasasaktan.
Marami sa mga pari ang napilitan pero merong ilan na hindi masikmura ang utos ni Bishop Lavarias kaya tumanggi at sila naman tuloy ang pinagbabantaan ng bishop na sususpindihin.
Ito Ang Totoo: hindi na lamang simbahan ng Brgy. Barretto ang apektado ng gulo, kalat na ito sa buong “diocese” ng Zambales at Olongapo.
At ang lahat ay dahil sa pagpipilit ni Bishop Lavarias na ibalik sa puwesto ang empleyadang may kaso ng pagnanakaw.
Ayon sa Catholic Bishops Conference of the Philippines, wala silang hurisdiksiyon sa aksiyon ng miyembro nila pero sa ganang atin, may magagawa po kayo kung kikilos lang po kayo.
Kahit si Cardinal Tagle ay maaaring mamagitaan kung magmamalasakit lang siya sa mga apektadong Katoliko.
Siguro, napapanahon nang busisiin na rin ni Pope Francis ang mga pamamaraan at pamamalakad ng mga bishop, lalo na sa Pilipinas.
Hindi na magandang halimbawa ang ipinakikita ng mga lingkod daw ng Panginoon.
Dapat itigil at tapusin na ito. Ito Ang Totoo!



