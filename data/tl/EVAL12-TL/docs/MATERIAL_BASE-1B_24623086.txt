WANTED: MAY BAYAG NA LIDER – 3

MAIBA naman tayo sa paghahanap ng may bayag na lider. Ito ay kung papaano maimbestigahan dapat si Pangulong Benigno Aquino III at ang kanyang mga “sugo” sa China noong nagdaang mga taon.
Tungkol ito sa walang habas na pagsakop ng China sa ating mga dapat ay soberenya na teritoryo sa Spratlys Group of Islands. Huwag muna nating isama ang isyu ng pagbawi sa Sabah o North Borneo.
Limang batuhang isla na ang hindi lang sinakop ng China kundi tinayuan na ng kanilang moog-militar. Ang tanging sagot ng Malacañan, sa pamamagitan ng Department of Foreign Affairs (DFA), ay magreklamo sa International Court of Justice (ICJ).
Isa sana sa mga Hukom ng ICJ si Senadora Miriam Defensor-Santiago na itinuturo na babaeng may bayag!
Naalala ko, bago nagwala ang China, wala tayong problema. Lalo na ang sektor ng mga mangingisda mula Hilagang Luzon hanggang Timog Mindanao. Pati mga kapit-bansa natin sa Asya ay malaya nang nakapangingisda sa paligid ng West Philippine Sea at South China Sea.
Nakakwentuhan natin ang mga mangingisda mula Ilocos, La Union, Pangasinan, Zambales, Cavite at hanggang Quezon noon. Sabi nila, malaya ang pangingisda kahit na sa pinakamalapit o pasok na “economic zone” ng Pilipinas. Walang dayuhan sa kanila. Magkakapatid ang turing sa isa’t isa.
Kapag may nagkasakit na walang gamot o naubusan ng petrolyo o pagkain, nag-aabutan lahat sila sa gitna ng dagat. ‘Pag may bagyo sa laot, nagbibigkis, nagtatabi-tabi sila para walang madisgrasya.
Pero nawala lahat ito. Ang pinakaapektado ay mga mangingisda na Filipino. Ang China, Vietnam at iba pang bansa ay malaya. Tayo ang wala!
Ang dahilan, nang maiuwi ni BSA3 ang binili niya na barko sa Amerika, pandigma raw, ha, ipinagamit niya sa Philippine Navy kaagad. Unang misyon, bugawin ang mga iligal na mangingisda sa teritoryo ng Pilipinas.
Unang misyon ay sa Bajo De Masinloc ng Zambales. Nakita ang barko ng mangingisdang Tsino. Hindi sila binugaw ng PH NAVY kundi sinampahan ang barko at kinumpiska ang mga nahuling isda habang may hawak na malalakas na armas ang ating pwersang nabal.
Nagsumbong ang mangingisdang Tsino sa kanilang gobyerno, hayun na! Hindi na nagprotesta ang China sa ginawa ng mga bata ni PNOY.
Pinaandar nila ang kanilang mga higanteng barko na pandigma at sinakop ang Bajo DE Masinloc. Isinunod ang lima pang isla na mayroon na ngayong mga gusali at moog militar!
TANONG SA MGA MAMBABATAS AT LIDER PULITIKO. Bakit tameme kayo? Dapat ay kinuwestyon o inimbestigahan ninyo si Aquino at “back door” agents cum diplomats niya na hindi naman kuwalipikado sa relasyong diplomatiko.
Paubos na ang mga soberenyang isla natin. Tahimik pa rin kayo. Hindi ba kayo nahihiya sa inyong pagkatao? Puro na lang ba koleksyon hanggang mapuno ang mga bulsa ninyo? Wala na ba kayong paki sa bansa natin?
BAYAN, WANTED: MGA MAY BAYAG NA LIDER NG BANSA NATIN!



