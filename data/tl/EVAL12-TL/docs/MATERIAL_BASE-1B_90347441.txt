SUMIKIP NA ANG LAMESA NI PNOY

LIMITADO na ang kilos sa hapag-pulungan ni Pangulong Noynoy sa Malakanyang kaya tiyak na ang nalalapit ng lantarang digmaan sa loob ng kanyang tribu.
Tandaan natin na dalawa ang grupo sa loob ng tribu ni PNoy na ‘yung isa ay trapong-trapo na pahawak-hawak pa ng sako o pumapadyak ng bisekleta pero talunan pa rin.
Kung ‘yung isa ay trapong-trapo ang dating sa publiko dahil salat sa karisma kahit anong pautot ang gawin, ang isang grupo naman ay suportado ang kasalukuyang ginagawang trapo ng tatlong itlog sa Senado.
Bakit ba parang blind item pa ang tirada? Diretso na natin! Balay Group na pinagbibidahan ni Sec. Mar Roxas at ang Samar Group ng ‘Big Brother’ ni PNoy na suportado si VP Jejomar Binay.
Nitong huling pulong na ginanap sa Malakanyang ay natunghayan ng marami ang limitadong kilos ng mga sundalo ni PNoy. May isang gawi lang ang tingin patungo sa kaalyado.
Kitang-kita kung sinu-sino ang magkakasabwat sa loob ng tribu ni PNoy. Ang problema lang ay tila nakuha ng grupo ni Roxas si PNoy laban sa manok ni ‘Big Brother’ na si Binay.
Ipinakita ni PNoy na napakalakas talaga ng kanyang siglat sa utak kahit sa harap pa ng taumbayan. Mantakin naman ninyo, hindi niya binate, este, binati man lang o tiningnan si Binay kahit magkaharap lamang silang dalawa. Toying!
Ito naman si Binay ay halos mabali na ang leeg para lang hindi madaanan ng kanyang mata ang ginagawa sa kanya ni PNoy. Ang totoo niyan ay ipinahiya ni PNoy si Binay.
Tandaan mo iyan, PNoy… baka umikot ang gulong ng palad?
Subalit bago magsimula at nang matapos na ang pulong ay kanya-kanyang usap ang mga tarantado, este, sundalo ni PNoy. Depende kung saan grupo sila kasabwat.
Sa ngayon ay natitiyak kong sundutan pa lang ang bangayan. Nagiging sibil pa ang digmaan sa loob ng tribu ni PNoy pero darating din ang araw na ilalantad na nila sa taumbayan ang kani-kanilang interes-pampulitikal. Plastikan muna!



