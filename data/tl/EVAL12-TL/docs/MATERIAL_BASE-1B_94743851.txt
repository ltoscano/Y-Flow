‘SENATOR’ WIN GATCHALIAN

WALA na talagang atrasan itong kaibigan ng bayan na si Valenzuela City Rep. Sherwin ‘Win’ Gatchalian sa kanyang planong maging senador sa halalang 2016.
Siguro nasa tamang tiyempo na rin ang pagpapalaot nitong si Cong. Win na maging senador ng bayan dahil kung performance lang bilang isang public servant ay wala tayong masasabi na pangit sa kanya at ang patunay r’yan ay ang maunlad at matahimik na lungsod ng Valenzuela.
Tatlong term o buong siyam na taon na naging ama ng lungsod si Cong. Win at naipakita niya kung paano ang maging lingkod-bayan na puno ng dedikasyon at walang halong pansariling interes kaya kabi-kabila ang mga award at recognition ang natanggap ng siyudad sa ilalim ng kanyang liderato.
Siyempre, hindi naman patatalo ang kanyang nakababatang kapatid na kasalukuyang alkalde ng lungsod, si Mayor Rex Gatchalian. Dahil siguro sa matinding inspirasyon at achievements na nagawa ng kanyang kapatid ay halos maungusan din nito ang huli sa mga accomplishment nito kahit halos mahigit isang taon pa lang ito sa puwesto. Ang siguradong panalo ay ang mamamayan at ang lungsod ng Valenzuela!
Bata pa ngang maituturing kung ang kanyang edad ay pag-uusapan pero sagad na ito sa karanasan bilang isang matino at mahusay na public servant.
Saksi ang inyong lingkod sampu ng mga kasamahan nito mula sa Camanava Press Corps sa galing nitong si Cong. Win bilang isang lingkod-bayan kaya tiyak hindi talo ang mamamayan kung isa siya na magiging senador sa 2016 dahil natapos ang kanyang panunungkulan sa lungsod subalit malinis ang record nito. Never siyang nasangkot sa anomalya o korapsyon, syempre gayundin si Mayor Rex at ang nakababata nilang kapatid na si Rep. Wes Gatchalian, ng Alay Buhay partylist, at susunod na Kinatawan ng District 1 ng lungsod.
Sana mas lalong maging mapanuri at matalino tayong mga botante ngayon. Tama nang pinalusot natin ang ilan na naging senador pero puro dada at pa-cute lang sa TV at papogi sa mga diyaryo pero sa totoo lang ay ampaw at walang alam, sayang lang ang buwis ng taong-bayan.
Kay Cong. Win bilang isang senador, tiyak panalo ang bayan. May pruweba siya, hindi press release lang!



