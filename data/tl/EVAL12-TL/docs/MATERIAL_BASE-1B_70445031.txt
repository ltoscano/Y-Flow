
2016 MAGIGING MADUGO; MEDIAMEN DAPAT MAG-INGAT

KUNG matutuloy ang halalang 2016, parang nakikita na nating magiging madugo ito.
Ang kaguluhang nagaganap sa politikang nasyunal ay nagbabadya rin ng kaguluhan sa lokal na antas.
At dahil madadamay at madadamay ang mediamen sa kaguluhan dahil sa trabaho nilang pagbabalita at paglalabas ng kuro-kuro, magugulo rin ang buhay ng mga ito.
‘Yun bang === malaki ang posibilidad na may mediamen na magpupusta ng buhay o sadyang manganganib dahil sa maruming politika.
BILANGGUAN
Para manalo ang mga politiko sa ngayon, hindi na lang sila maninira nang maninira sa salita sa kani-kanilang mga kalaban, tulad noong mga unang panahon.
Nilalakipan na nila ito ng pambibilanggo.
Kapag nabilanggo ang kanilang mga kalaban habang dinirinig ng hukuman ang kanilang mga kaso, imbento man o hindi, mas tiyak ang kanilang panalo.
Pero nangangahulugan naman ito ng napakasakit na pangyayari sa dehadong politiko.
At ito ang magiging mitsa ng mas maigting na tunggalian sa politika.
Lalawak na patayan at pambibilanggo pa ang ating nakikita na maganap.
KAPANGYARIHAN GINAGAMIT
Kung mapapansin ninyo, ang mga walang kapit sa poder ang dehadong-dehado sa politika ngayon.
Sa demandahan lamang na may halong pamumulitika, kayang-kayang paikutin ng mga nasa poder ang lahat ng mga ahensya para pumabor sa kanila.
Ihe-hello Garci lang nila ang Commission on Audit at Bureau of Internal Revenue, makapaglalabas na sila ng mga ebidensya laban sa kanilang mga katunggali.
At kasunod na nito ang masamang pagtingin sa mga walang kapit sa poder na Office of the Ombudsman, hukuman at Sandiganbayan.
Maging ang Kongreso na binubuo ng Senado at Kamara, ay napakabilis ding utusan ng mga nasa poder na magsagawa ng imbestigasyon “in aid of persecution and prosecution” laban sa mga walang kakapit-kapit sa poder.
Ang Supreme Court na lamang ang hindi nila magoyo para sumunod sa mga kapritso ng mga nasa poder upang makahinga naman ang mga dehado.
KAPIT SA PATALIM
Kaya naman, kakapit at kakapit sa patalim ang mga dehado.
Dito naman mabibiyak ang pulisya at iba pang mga armado ng pamahalaan.
Sapagkat hindi maiiwasan na hihingi ang lahat ng panig ng proteksyon mula sa nasabing armadong puwersa ng pamahalaan.
Hindi na kasi uso ang pagiging warlord.
Kung nananatili mang uso sa kasalukuyan, bibihira na lang ang mga may sariling armadong mga tauhan.
Ginagawa nang sariling tauhan ng mga makabagong warlord ang mismong mga pulis, militar, CAFGU at iba pa.
Masakit isiping marami ang matutulad sa mga Ampatuan ang maraming politiko.
Ang mga armado ng pamahalaan ang magsisilbi nilang mga tagapagtanggol at berdugo na rin.
At sa katunayan, mayroon nang ganito, pwera ang nakitang sampol mula sa mga Ampatuan na pinaniniwalaang responsable sa Ampatuan massacre bago ang halalan noong 2010.
MEDIAMEN ANG PAG-IINITAN
Sadyang makapangyarihan ang media sa paglalabas ng mga balita ukol sa katotohanan at kasinungalingan galing sa mga bibig at gawa ng mga politiko.
Lalo na kung iisipin na kahit saan ay may mga mamamahayag na nagbabalita at naghahayag ng mga opinyon.
May diyaryo kahit saan na itinatatag ng mediamen at dito halo-halong ibinabalita at tinatalakay ang mga pahayag at gawa ng mga lokal at nasyunal na politiko.
Marami ring istasyon ng radyo at telebisyon na gumagawa na parehong gawaing media.
Naririyan din ang internet na lumitaw nang isang epektibong paraan ng komunikasyon, pagbabalita at paghahayag ng opinyon.
Ibig-sabihin nito, mga Bro, walang makalulusot na balita mula sa mga politiko.
Maganda o bulok na balitang nauugnay sa mga politiko, maipaaalam ng mediamen sa taumbayan ang lahat.
At sa rami ng mga masahol pa sa balat-sibuyas na mga politiko, tiyak na iinit ang kalagayan ng mediamen.
LIBELO
Kaya naman, maghanda-handa na ang mediamen sa sala-salabat na asunto para sa libelo.
‘Yun bang === libelo sa karaniwan at tradisyunal na media: diyaryo, radio at telebisyon at libelo na rin sa internet.
Alalahaning nitong nakaraang buwan lang nagsimulang umiral ang libelo sa internet.
Ang pagsasampa ng kasong libelo ang isang epektibong paraan para masiperan ang bibig ng mediamen sa pagbabalita, lalo na ang paghahayag ng katotohanan ukol sa kabulukan ng mga politiko.
Lalo na kung mag-utos ang hukuman ng gag order o kautusan sa pagpigil sa pagbabalita ng mediamen.
Pero ang nakaaasar talaga ay ang kapangyarihan ng mga politiko na paikutin ang bumbunan ng mga piskal at huwes para maperhuwisyo nang husto ang mediamen sa piyansa at sa mga pagdinig na malalayo sa sarili nilang lugar.
MEDIA KILLINGS
May mga kampon ng demonyo na politiko at ang mga ito ang halang ang kaluluwa sa pakikipag-ugnayan sa mediamen.
Bala ng baril ang ipinambabati ng mga ito sa mga mamamahayag kahit saan, kahit pa sa mga tahanan ng mga ito.
Karaniwan nang gamit-gamit ng mga ito ang mga notoryus na riding-in-tandem at nakatatakot isiping walang checkpoint sa mga ito kung mga pulis, militar at iba pang armado na ng pamahalaan ang mga utusan na pumatay at magsagawa ng media killings.
Kaya mag-ingat tayo lahat, mga Bro.
o0o
Anomang reklamo o puna ay maaaring iparating sa www.remate.ph o i-text sa 09214303333. ULTIMATUM/BENNY ANTIPORDA



