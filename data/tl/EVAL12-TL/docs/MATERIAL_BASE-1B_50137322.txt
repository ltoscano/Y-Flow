387 magaaral sa Occ Min tatanggap ng tulong sa DSWD

June 02, 2016 Voltaire N. Dequina

SAN JOSE, Occidental Mindoro, Hunyo 2 (PIA) – Tatanggap ang 387 magaaral sa kolehiyo ng Assistance to Individuals in Crisis Situations (AICS) na nagkakahalaga ng P3,000. Ang AICS ay nasa ilalim ng Protective Services Program (PSP) ng Department of Social Welfare and Development (DSWD), na ibinibigay sa mga indibidwal na kabilang sa mahirap na pamilya (indigent) o kaya naman ay benipisyaryo ng Pantawid Pamilyang Pilipino Program (4P’s). Ang AICS ay maaring gamitin bilang tulong medikal, pang edukasyon, pagpapalibing at kahit na pang transportasyon.
Ayon kay Provincial Link Gilbert Avena ng DSWD, ang mga napiling magaaral ay benipisyaryo ng 4P’s at nagangailangan ng tulong para sa pagpapatuloy ng kanilang pagaaral ngayong Hunyo. Ipinaliwanag naman ni Lerma Isidro Pantoja, DSWD Provincial Grievance Officer/Social Marketing Officer-in-Charge, na ang mga benipisyaryo ng AICS ay dapat pumasok ng nakaraang semestre. Kasama sa mga dokumento na hiningi sa mga ito ay certificate of indigency mula sa barangay at school registration ng nakaraang semestre. Ang mga mapapalad na benificiaries ay nagmula sa mga bayan ng Abra de ilog (10 benificiaries), Lubang (7), Mamburao (12), Paluan (13), Sablayan (47), Sta Cruz (56), Magsaysay (46), Rizal (24), Calintaan (30) at San Jose (137). (VND/PIA 4B/Occ Min)



