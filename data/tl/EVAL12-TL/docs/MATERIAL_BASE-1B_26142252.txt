Cardiovascular disease
By George Nava-True II July 29, 2016
Paano malaman kung may sakit sa puso ang isang tao? — Name withheld.
Ang sakit sa puso ay malawak na term na tumutukoy sa iba’t ibang sakit. Kasama dito ang problema sa blood vessels tulad ng coronary artery disease, heart rhythm problems (arrhythmias), impeksiyon sa puso o sakit na lumitaw ng ipanganak ang isang tao (congenital heart disease). Kadalasan, ito’y ginagamit sa pagtukoy ng cardiovascular disease kung saan makitid o barado ang blood vessels. Dahil kulang sa dugo ang puso, utak at ibang bahagi ng katawan, nagdudulot ito ng heart attack, masakit na dibdib (angina) o stroke.
Depende sa sakit, iba’t iba ang sintomas nito.

Kung meron kang cardiovascular disease, maaring makaranas ka ng angina, shortness of breath at sakit, pamamanhid o panlalamig ng braso o binti. Kapag meron abnormal heartbeats (heart arrhythmias) kung saan mabilis (tachycardia) o mabagal (bradycardia) ang pagtibok ng puso, masakit ang dibdib, parang magaan ang pakiramdam, may pagkahilo, kawalang-malay at hindi maayos ang paghinga.
Kung may depekto ang puso from birth, kulay asul o abo ang balat (cyanosis), namamaga ang paa, tiyan at gilid ng mata, hirap huminga habang dumedede ang bata at mababang timbang. Sa may sapat na gulang, ang sintomas ng congenital heart disease ay shortness of breath o madaling mapagod habang nag-eexercise, may tubig sa puso o baga at namamaga ang kamay, bukong-bukong at paa.
Walang sintomas sa early stages ng cardiomyopathy kung saan makapal at matigas ang heart muscle. Sa katagalan, maaring makaranas ng breathlessness kahit walang ginagawa, pamamaga ng binti, bukong-bukong at paa, pagkapagod, pamamaga ng tiyan at irregular heartbeats.
Halos pareho din ang sintomas ng impeksiyon sa puso na may tatlong klase: pericarditis, myocarditis at endocarditis. Bukod sa panghihina at pamamaga ng binti at tiyan, meron ubo at pantal. Sa valvular heart disease, may problema sa balbula na nagdadala ng dugo sa puso. Apektado dito ang isa sa apat na balbula ng puso: ang aortic, mitral, pulmonary at tricuspid valves. Kailangan pumunta sa doktor para makatiyak kung ano ang sakit mo.



