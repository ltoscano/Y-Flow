
SENSITIVE ROOKIE HOUSE MEMBERS

NAKAAANTIG sa pakiramdam ang ulat na magpapadala ng tulong-pinansyal ang mga tinatawag na rookie o yaong bagong miyembro ng Kamara sa mga kababayan natin sa Zamboanga City.
Sa pangunguna ni Marinduque Rep. Regina Reyes, pinaplantsa ng mga rookie legislator ang resolusyon para sa financial support sa Zamboanga City residents na naapektuhan sa paglusob ng MNLF.
Napag-alaman natin na napagkaisahan ng mga bagitong mambabatas na ang bawat isa sa kanila ay mag-aambag ng tig-P10,000 na manggagaling mismo mula sa kanilang sariling bulsa.
Nakatutuwa ang aksyon na ito ng mga rookie legistrator. Sila’y nagkaisa, nagkabuklod-buklod para sa isang kaaya-ayang adhikain para suportahan ang mga kababayan nating nangangailangan.
Ang isinusulong na financial support ay patunay na ang baguhang house members na ito ay aware, responsive, receptive, susceptible at perceptive sa kalunos-lunos na nangyari sa Zamboanga.
Hindi natin batid kung ilan ang rookie congressman at congress-woman ngayon sa Kamara – kung magkano ang makokolekta at maiipon, pero ang mahalaga, nag-effort ang mga ito para makatulong.
Para kay Rep. Regina Reyes at mga kasamang nagsusulong ng financial support sa Zamboanga City – ang masasabi natin, eh, maganda ang tinatahak na panimula ng mga bagitong mambabatas na ito.
Sa nakabibilib ang ipinakikita ng mga rookie lawmaker, tiyak na mahahawa ang veteran house members kaya parang nakikinita natin na sila’y dudukot sa mga bulsa para sa mga taga-Zamboanga City.
PORK PROBE SA LAHAT
Ang scam sa pork barrel ay hindi dapat masentro lang kay Janet Lim-Napoles dahil kung pagbabasehan ang expose ng GMA 7, ito’y napakalawak. Kaya ang suhestiyon natin kay Sen. Guingona, kalkalin ang pork ng ilan pang dating kongresista na nag-ala-Janet Napoles.
Sobra ang ginawang panghahalihaw ng mga tiwaling mambabatas sa pera ng bayan na dapat sana ay sa mga tunay na nangangailangan. Dapat managot at makulong ang mga kongresista
na milyones ang ninakaw na pera ng taumbayan. Dapat silang makulong tulad ni Napoles.



