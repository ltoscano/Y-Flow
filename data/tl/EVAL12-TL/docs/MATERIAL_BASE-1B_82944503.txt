BILYUNAN KUNG MAGNAKAW

BILYON-BILYONG piso kung magnakaw at mandaya sa salaping bayan ang mga opisyal at tauhan ng pamahalalan at kasabwat ng mga ito.
Lumalabas ngayon ito sa mga rekord ng Commission on Audit. Malaki pa nga ang paniniwala na may hindi ginagalaw na mga rekord ang COA at kung maisama lang ang mga ito, tiyak na bubulaga sa taumbayan ang nakapaninindig-balahibong nakawan sa salaping bayan.
P5B NAKAWAN SA PINOY ADMIN
SA huling ulat ng COA, may naganap na nakawang nagkakahalaga ng nasa P5 bilyon. Naganap ito sa panahon na mismo ni Pangulong Benigno Aquino III o sa taong 2011.
Paliwanag ng COA, milyong pangalan ang sangkot kaya matagal pa bago sila makabuo at makapagsampa ng klarong kaso na graft and corruption at plunder o pandarambong. Sa graft and corruption, hindi aabot ang halagang nakaw na yaman sa P50 milyon habang mula sa P50M pataas naman ang pandarambong.
SANGKOT DIN SA P10B SCAM
SABI ng COA, magkahalong mga bagong magnanakaw at mandaraya at mga nasasangkot sa P10B scam ni Janet Lim-Napoles ang sangkot sa P5B bagong iskam. Dahil sa laki ng halagang ito, marahil ay magkahalo ring graft and corruption at pandarambong ang lalabas na mga krimen.
Sana naman, bilisan at seryosohin ng COA ang trabaho nito. ‘Yun bang === totoong wala itong sasantuhin. Malaking maitutulong sa COA ang pagbubukas nito ng rekord sa publiko ukol sa mga nasasangkot dito.
Unahin ang mga buwaya o pinakamalalaking baboy na may gawa ng pambababoy sa salaping bayan. Kung paiiralin ng COA ang kalagayan nito bilang isang Constitutional Commission na dapat ay independent body at hindi tuta ng Malakanyang o Kongreso, wala itong dapat na itago sa taumbayan. At ang taumbayan ay makatutulong sa pagdidiskubre sa mga nakaw at tagong yaman ng mga kawatan sa pamahalaan.
83 MAMBABATAS SA P10B SCAM
SA wakas, inilabas na ng COA at NABCOR ang listahan ng mga mambabatas na lumamon sa P10B Napoles scam. Pero para lang sa mga taong 2007-2009.
Sinasabing may apat na senador ang sangkot habang 79 ang mga mambabatas na wala na o nakaupo pa sa Kamara. Sa mga senador na nabanggit, bakit hindi kinakasuhan ang isa sa mga ito at tanging tatlo lang ang pinalalabas na pinakamasasamang senador sa Pilipinas? Dahil ba sa kaalyado ng Malakanyang ang senador na initsapuwera sa kaso na iniimbestigahan ng Office of the Ombudsman?
Dito kitang-kita ang hindi magandang postura ng COA o kaya ng mismong Office of the Ombudsman. Bago umismid ang taumbayan, dapat na maituwid ng mga kinauukulan ang lumiliko nilang landas palayo sa “Tuwid na Daan.”
P157.26B DAP SA PINOY ADMIN
PARA sa interes ng taumbayan, maganda na rin sigurong bilisan na rin ng COA ang pagbusisi sa mga rekord ng Disbursement Acceleration Program sa ilalim ng kasalukuyang administrasyon. Inimbento ng Tuwid na Daan ang DAP na nagkakahalaga ng P157.26 bilyon para sa taong 2011 hanggang 2013.
Ayon mismo sa Department of Budget and Management, nagpalabas ang gobyerno ng halagang P83.53B na DAP noong 2011, P58.70B noong 2012 at P15.13B noong 2013.
Nang kinuwestyon ang DAP sa Supreme Court, biglang itinigil ng Malakanyang ang paglalabas ng pondo para rito. Lalo na nang idineklara ng SC na iligal ang Priority Development Assistance Fund, Countrywide Development Fund at iba pang mga katulad nito na pondo o programa..
KANINO NAPUNTA ANG DAP?
ISA sa mga pinakamahahalagang dapat na busisiin ng COA at Office of the Ombudsman ay kung kaninong kamay napunta ang maniobra sa DAP.
Sinasabi, halimbawa, na may tig-P100M na DAP ang ilan sa mga senador na sumibak kay dating Chief Justice Renato Corona. May nakatanggap naman ng P50M bawat isa.
Bukod dito ang tinanggap din ng mga senador na PDAF na nagkakahalaga ng P200M sa bawat taon. Mayron ding mga kongresman ang nagsasabing nakatanggap din sila ng pondo para sa DAP at kaiba rin ito sa kanilang PDAF na P7M taon-taon.
Ano-ano na ang ginagawa ng COA at Office of the Ombudsman sa katotohanan sa mga nakawan sa salaping baying ito?
UMAABOT SA MALAKANYANG
TILA lumalabas ang pagkainutil ng COA at Office of the Ombudsman sa DAP at tila pinipigilan pa ng mga makapangyarihan ang SC na maglabas ng desisyon dito.
May gumapang pa nga na kamay umano sa SC sa kasagsagan g budget deliberation para sa SC sa taong 2014 at pinalitaw pa ang mga nakaw na yaman din sa SC. Kaya sinasabing andap umano ang SC na maglabas ng desisyon na kontra sa DAP at kabilang ito sa PDAF, CDF at iba pa na pawang mga iligal at labag pa mismo sa ating Saligang Batas.
Anyare, mga Bro?
Kung ililibre ng COA at OMB ang Malakanyang sa mga pag-iimbestiga ng mga ito sa mga nakaw na salaping bayan, saang kamotehan kaya pupulutin ang mahal kong Pinas?



