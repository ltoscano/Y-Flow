Cliché na pagkakaibigan

ni Ysa Calinawan
Mayroon akong tatlong matalik na kaibigan. At gaya ng mga samahang napapanood sa telebisyon, naniniwala akong astig kaming mga tao na itinadhanang magkakilala para umarte sa isang mala-sitcom slash madrama na buhay-kolehiyo.
Nagkakilala kami sa College of Fine Arts noong unang season ng buhay namin sa kolehiyo. Dahil pare-pareho kaming freshie na wala pang alam, sabay-sabay naming pinagdaanan ang mga problema at kung ano pang chenes. Bukod sa magkakapareho ng kurso at block, nalaman naming pare-pareho rin kami ng mga hilig, karanasan at mga pananaw sa buhay.
Kami ‘yung tipong magkakaibigan na dahil 24/7 magkasama, malapit na kaming magkapalit ng mga mukha. Hindi mo makikita ang isa na wala ‘yung iba. Kaya namin mag-usap magdamag na tipo bang hindi kami nauubusan ng chismis, kwento, teorya, at kacheparan sa buhay. Kung hindi man sabay-sabay, halos magkakasunod kaming sumali sa Kule, Aste, sa mga contest, at iba pa. Alam na namin ang mga sikreto, bango, at baho ng isa’t isa. Kung meron mang pagkakaiba, naidadaan na lang namin ito sa pagkantsaw at pagtanggap.
Hindi naman dahil sa hindi namin kayang mabuhay na wala yung isa’t isa; nagkataon lang talaga na pareho kami mga ng pananaw at hilig. Hindi rin namin hinahayaang makulong kami sa mundong ginagalawan namin kasi hindi naman natatapos ang pagkakaibigan sa aming apat.
Lumipas ang mga taon at kami pa rin ang magkakasama. Nasa finale season na kami ng buhay-kolehiyo kaya noong unang linggo ng Enero, sabay-sabay kaming nagpakuha ng gradpic. Sa gitna ng kaguluhan at photo-op, habang pinapanood kong magsuot ng sablay, magmake-up, at magdamit ng pang-creative shot mga kaibigan ko, hindi ko maiwasang magdrama.
Malapit nang matapos ang Enero at sa susunond na lingo, Pebrero na. Pagkatapos ng midterms, hell month, final week, thesis defense, at kung ano pa, ga-graduate na kami. Ang bilis lang ng oras. Para bang pumikit lang ako ng sandali at iba na ang nangyayari. Parang n’ung isang araw lang namimili kami ng art supplies, nag-iiyakan sa dami ng mga gawain, at nag-uusap tungkol sa mabababaw na bagay. Tapos ngayon, nagpapa-picture na kami nang may toga’t sablay.
Hindi ko maiwasang mapamura kung bakit ba ako nagdradrama na parang isang inang may anak na ikakasal—pero ‘yun talaga ang nararamdaman ko.
Hindi ko naman sinasabi na malungkot ako sa mga nangyayari. Parang ang bilis lang talaga ng takbo ng panahon, at nakalimutan kong kahit gaano pa kasaya ang buhay-kolehiyo, maghihiwa-hiwalay rin kami sa huli.
Alam kong babatukan lang ako ng mga kaibigan ko kapag sinabi ko sa kanilang “walang limutan” habang lumuluha. Alam ko rin namang gusto naming mapanindigan ang pagka-macho shit namin pero sasabihin ko na rin ang kailangang sabihin: “Nagpapasalamat ako sa inyo na nakilala ko kayo. Alam kong astig na akong tao, pero lalo akong naging astig n’ung nakilala ko kayo. Patawarin ninyo ako kung hanggang dito na lang ang isusulat ko. Marami pa akong gustong sabihin pero mahirap na rin kasi magkabistuhan. Salamat.”



