Bagong mga opisyal ng Stat at Engâ€™g SC, nanumpa na

ni Franz Christian Irorita
May bago nang kinatawan sa konseho ang mga mag-aaral ng School of Statistics (SS) at Department of Mining, Metallurgical and Materials Engineering (MMM) sa College of Engineering.
Inihalal bilang kinatawan ng SS sa University Student Council (USC) ang 3rd year BS Statistics student na si Egbert Amoncio. Itinalaga naman ang 3rd Year BS Materials Engineering student na si Luther Castante bilang kinatawan ng departamento ng MMM para sa Engineering Student Council (ESC).
Nagsagawa ang SS ng espesyal na eleksyon noong ika-4 ng Hulyo upang punan ang naiwang posisyon ni Nelica Rotoni ng UP Alyansa ng mga Mag-aaral para sa Panlipunang Katwiran at Kaunlaran.
Nagbitiw si Rotoni upang unahin ang kaniyang pag-aaral at para maresolba ang ilang personal na problema, ayon sa kaniyang isinumiteng resignation letter noong ika-16 ng Abril. Hindi naipasa ni Rotoni ang higit sa 25 porsyento ng mga kursong pinasukan niya sa ikalawang semestre ng nakaraang taon.
Nagwagi sa espesyal na eleksyon ang kapartido ni Rotoni na si Amoncio, na nakakuha ng 101 boto laban sa kaniyang katunggali na si Georgia Melendres ng Student Alliance for the Advancement of Democratic Rights in UP na nakakuha ng 52 boto. Nanumpa sa tungkulin si Amoncio noong ika-12 ng Hulyo.
Samantala, nabakante ang isang posisyon para sa mga kinatawan ng MMM sa ESC, nang maalis sa kanyang kursong Materials Engineering si Eleanor Geniston ng UP Progressive Responsive Innovative Movement in Engineering. Isa si Geniston sa limang nahalal bilang kinatawan ng MMM noong nakaraang eleksyon.
Batay sa Section 7.a, Article XV ng ESC Constitution, maaalis mula sa konseho ang isang kinatawan sa oras na mapatalsik o lumipat siya mula sa departamentong kinabibilangan. Maaring punan ang nabakanteng posisyon ng kandidatong nakalikom ng susunod na pinakamataas na boto sa nakaraang halalan, ayon sa Section 6.e, Article V.
Sa 42 miyembro ng konseho na dumalo sa pagpupulong noong ika-18 ng Hunyo, 36 ang bomoto upang maitalaga si Castante na pumang-anim noon sa halalan. Nanumpa si Castante, na kaalyado rin ni Geniston, bilang bagong kinatawan ng MMM noong ika-25 ng Hunyo.



