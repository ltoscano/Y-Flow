South Cotabato inaasahang idedeklarang "malaria-free province"

April 06, 2016

LUNGSOD NG KORONADAL CITY, Abr. 6 (PIA) -- Kampante ang pamahalaang panlalawigan ng South Cotabato na kikilalanin itong "malaria-free province" ngayong taon. Sa isang pulong-balitaan, sinabi ni Jose Barroquillo, mosquito-borne diseases focal person ng Integrated Provincial Health Office ng South Cotabato na simula 2010 hanggang sa kasalukuyan, wala nang naitalang "indigenous" na kaso ng malaria sa lalawigan. Bagama’t may 4 na kasong naitala dito noong 2015 at nitong huli, mga “imported” na kaso umano ito, ibig sabihin nakuha ng mga biktima ang malaria sa ibang lugar. Resulta aniya ang istado na “zero malaria” sa loob ng limang taon dahil sa pinaigting na kampanya ng pamahalaang panlalawigan na masugpo ang sakit na dala ng lamok. Kinalakipan ito ng maigting na pagmonitor at agarang paggamot sa mga kaso ng malaria, pamamahagi ng mga insecticide-treated mosquito net, residual spraying sa mga lugar na hinihinalang pinamumugaran ng lamok na may dala ng virus, at regular na inter-provincial border operations. Katuwang ng pamahalaang panlalawigan sa layuning ito ang mga health workers, mga lokal na pamahalaan, at Department of Health at mga non-government organization tulad ng Pilipinas Shell Foundation Inc., Mahintana Foundation, Inc., Save the Children at marami pang iba. Kinumpirma ni Barroquillo na inaasahan nila ang pagdating ng mga kinatawan ng Department of Health at World Health Organization bago magtapos ang buwan ng Abril. Layunin ng grupo ang magsagawa ng validation sa mga nakamit ng lalawigan laban sa malaria at pagtiyak na ang mga laboratoryo, pasilidad at iba pang kailangan ay lugar at gumagana. Ito na, ayon kay Barroquillo, ang huling hakbang na kailangang lam!!pasan ng lalawigan bago madeklarang "malaria-free province." (DEDoguiles-PIA 12)



