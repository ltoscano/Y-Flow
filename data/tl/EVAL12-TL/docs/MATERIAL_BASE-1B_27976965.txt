Kahalan maka bay tahinang eh saga parinta mitu ma pamarinta Tawi-Tawi.
Sir maka jari hakain kita ayyan na peen bay tahinang eh saga pamarinta mitu ya taubus eh pagparinta mitu ma Tawi-Tawi?
Aho ba.
Nengkoh ka.
Ma bay jagahan ku, niyah  kasean bay nihinang eh sigam tu bateh project bay du sab taubus ya baynat na eh saga pamarinta mitu ma Tawi-Tawi. 
Kahekaan na ma saga ma pagpatangge saga  jambatan ma tahik, pagbangun saga bilik iskul elementary maka high school, masjid, salakut maka magsimintu saga lan.
Niyah sab saga paghinang boheh tinambuh pamuwan ma saga manusiyah mitu mboh niyah boheh sigam. 
Ma Bongao du niyah ya kahantapan ma kaniyah boheh. 
Ma hal tiyah tu, makajari hakain kami sayyan saga tumpukan pulitik ya bay ngahinang ginisan projects tu?
Na, mbal ako sab maka haka makaa bay sayyan toongan tumpukan pulitik ya bay ngubus projects, pasalan ma bateh tahati nu, ma tiyap-tiyap tallun tahun, mutu kita ma saga baha-u parinta ma kadeyoan tu, maka maka mawmuhan na, ya baha-u tapatannah parinta ma kareyo-an tu hati na ngubus dasa ma paroject bay na asal ta tagnaan bay eh parinta palabay.
Ah batiin ba sih.
Niya gih saddi hal ma kahalan pulitik mitu ya maka jari tapahati  nu ma kita bi?
Na bang pagbissarahan ta ma hal sababan pulitik mitu, heka mitu ma mayran tiyah tu.
Dikayuh na mitu tasabbut ta ya na pag pulitik magkampung du masi marinta, ikaruwa halam niya bateh lik ta ya kakosogan aa marinta maragan sarah manarah, maka ika tallu na ya na pag banta magtawtalih anak sambil ni kampuhan ma hal pulitik tu hangkan na niyah sidja pagpatay, maka-ubusan na ya na hinang karupangan ma llaw pagbutu.
Maka jari haka nu ma kita ya hal ma saga kahalan bay tabissara nu dikayuh-dikayuh Sir?
Na, ya pulitik ma saga magtawtalih anak ya mbal na kalaanan tu min dinsinih tagnah gih ma waktu dahuhan gih. 
Mbal na sidja aku ngon sayyan mboh mbal na tahinang ta kasusahan. Sigam na bay marinta min katagnah pu-an tahun na betenaan,  maka ya kamawmuhan na saga kampong sigam du heka maka hinang ma parinta.
Ma bateh tandah nu, tiya-e tu niyah maka hap maka niya sab maka laat ma kahalan saga manusiyah.
Maka hap bang sawpama ya aa marinta tu mandusiyah min hap panubuh na maka ya niyah toongan mapangatayan sigam nabang ma manusiyah mitu, ubus ya kaluhayan sigam maragan sarah maka maghinang ayyan kabalehan sigam pasal takuman dasa ya nuggang ma sigam; minsan batiin, maka-laat sab iya pasalan bang sawpama ya panubuh aa marinta tu niyah niyat sigam nangkaw sin parinta, ubus luhay na,  pasalan halam niyah na nuggang ngandah maka  halam niyah makahaka ni manusiyah ya hinang isgam laat tu.
Ya kasaniyaan ma saga pulitik tu maragan ya sarah manarah tu ya na tiyah tu makabuwan kasolagotan maka kalengogan mitu ma lahat ta.
Mapanghati ku kamawmuhan ma saga sarah manarah bay sinulat halam bay bineyah maka ni gonggongan. 
Sayyan-sayyan na magmakok marinta, ya ayyan bissala na ya na ee tahinang sarah.
Minsan gih sab lik ta papihih ta niya kajarihan ta tudju kasajahitraan,  ya kajarihan tiyah tu ma sulat sidja; soh ya na marinta ya parinta bang ayyan ni haka eh na ee subay hinang ta, ya na ee nihinang eh ta tandah ku
Ya saga tubuh manubuh maka atawa ya magbanta ma pulitik  maglengog magsabab min saga aa magpulitik baran sigam, bilahi ngantan kawasa sa umul tahun.
Bang patakka na ya tara-ug siga ma pagbutu, pihih tan a ya ma pagbutu eh halam manjari maka tangkaw, mbal niyah bilahi, pasalan kamemon kahagad e nangkawan sigam.
Ubus magtagnah na lengog, yana sambil kahinapusan na magsinapang na maka magbinasa na ya paglengog.
Saddi min diin dikayuh sab hal ma pagbutu tu, maka tahinang na iya daran kasusahan mitu ma TAwi-Tawi maka ma kahekaan na ma ARMM, ya na pagtangkaw ma pagbutu.
Ma bay tahati ku  kamawmuhan ma kamemon na pagparagan ma pagbutu, pihih tan a ni national naka atawa local, ya pagdupang tu ya mbal laan. 
Ma beteh na saga lowa pagballi butu, pagtangkaw butu ma llaw pabutu beteh mbal pag-itung ma butu saga aa paragon nen, atawa pinidahan umbul ma Election Returns (ERs).
Pangalti ku ya Automated Election tu maka tambal na ma kasusahan, sagoh minsan  paddi ni bissala, hati na halam du.
Ma batinaan Sir sayyan gubnur mitu ma Tawi-Tawi?
Gubnur Sahali ya bay ngada-ug ma May 10, 2010 pagbutu sih.
Iya na ya gubnur bay tapamahati mitu ma daira.
Gubnur Sahaliya nganda-ug du sab bay ma gubnur ma pagbutu  2004 gih sih.
Ma tahun tiya-e tu sih paragan iya pabalik ma pag gubnur maka iya du sab ya nagda-ug ma pag-gubnur.
Sayyan bay kontra na toongan ma pag gubnur mitu ma daira?
Ya bay kontra na toongan tu ma pagbutu bay 2010 sih  ma Tawi-Tawi ni onan si Rashidin Matba, tubuh Tawi-Tawi du sab.
Ya mmah na eh bay du sab tahinang gubnur mitu ma Tawi-tawi.
Minsan batiin Sir sayyan ya vice gubnur mitu?
Si Ruby Sahali-Tan iya vice batinaan mitu.
Ma pag mayol ta  si hadji Jasper Que ya paluwas bay nganda-ug
Ya saga panubuh Que tu taggol na ba bay marinta mitu ma Tawi-tawi.
Minsan gih niya ngontra ma sigam paragon, hunit du siga ni da-ug
Bang tilaw nu aku, kahagad aku niyah takummat du kahagad ma pagkahagaran maka makakayahan  mayol batinaan,  pasalan minsan gih bay na sigam marinta taggol ma Bongao, kahekahan ma saga bay janjih sigam ma manusiyah halam bay tahinang eh sigam.
Bay du sab tasulay eh si Rashidin Matba ngantan ma pag gubnur mitu ma Tawi-Tawi?
Aho, bay, sagoh ya takale ku saga haka min luwasan angay ya bay tara-ug eh si Sahali ma bay pagbutu 2004. 
Ma takale ko saddi min saga karupangan ma pagbutu, magtulak tulak sidja iya waktu na bay mag gubnur mitu ma lahat.
Halam bay nihinang eh na ya patut subay hinang na ma manusiyah na.
Hangkan na heka halam na bay nabangan iya ma pagbutu ma bay 2004.
Ya da-ugan si Sahali tu ma pagbutu May 10, 2010 tu sih ya likta da-ugan iya du bay binutu toongan e mahekana?
Mbal sab aku kapamung nganda-ug iya daugan eh kahekahan na ya ngontra ma si Matba, soh ya ma tasayu ku toongan tallu ngibu pagbiddaan sigam ma butu pagda-ugan eh.
Batiingga bang makaa ya bay lowa pag paragon pagbutu bay palabay sih?
Bang sab ma baran ku, ee na ya lammih toongan bay pagparagan  pagbutu min kamemon na bay palabay pagbutu.
Nda ku maka saga kakampungan ku batiin du sab pangissa sigam.
Kasigpitan toongan kami ngalagad pasuh llaw mboh kami maka butu.
Ari batiin ba sih.
Bang makaa magsabab iya min bay pag usal Precinct Count Optical Scan (PCOS). machines?
Siraka, ya PCOS hap du sab dagan na. 
Ya sidja lik ta kulang ba sigam ma kahantapan pagpatuntul ma pagparagan pag butu ma anu tiyah tu.
Maka sab, kulang toongan aa sigam.
Amuh-amuh ku sab ya saga kasusahan bata-itu tu tapiyahan na akkal hantap ma pagbutu balik eh.
Batiingga du ya bay pagcampaign mitu ma lahat bi sir?
Ya waktu bay pagcampaign mitu kamawmuhan na hap du sab.
Minsan gih sab lik ta ma kasean puh mitu niyah du sab bay lengog ma pagbutu. 
Na mbal na kita maka pu-as minsan gih sab lik ta saddi na iya ma sarah.
Bateh ru bay dinsinih tagnah sih, dikayuh-dkayuh aa paragan ya na hinang siga nibaw ni kalahat-lahatan maka ni paglahat sigam.
Maka kahekahan na ma sigam ngajanjih paheka maka ngadagangan bissara sigam ni saga manusiyah ma daira tinibaw eh sigam ngahaka bang ay na peen ni hinang eh sigam kahapan bang sigam nganda-ug.
Bang kaa ngira maka akkal nu, sayyan ma sigam bay paragan sih ya hap salih garah sigam ma saga manusiyah?
Na kahekahaan na ma sigam eh hap sidja ru koh ya ni anu eh sigam pina angkat ya kalluman manusiyah mitu maka sab mboh pinaheka hinang maka hap paghinangan.
Sagoh na, na ndah ta na sidja kalu nihinang du sab eh sigam magkahagad na kita sidja ma saga bay ginarah eh sigam nihinang ma kita bi
Magsukul Sir ma waktu nu maka ma hal bay tahaka nu.
Makajari sidja du bang kaa.
Hap  llaw.
