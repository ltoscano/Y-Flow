
Paglalatag ng pangapat na tunnel ng Angat Dam, sisimulan na

May 16, 2016 Shane F. Velasco

NORZAGARAY, Bulacan, Mayo 16 (PIA) -- Kasado na ang paglalatag ng pang-apat na tunnel ng Angat Dam na may habang 6.3 kilometro. Ito’y matapos maipagkaloob ng Metropolitan Waterworks and Sewerage System o MWSS ang kontrata sa Italyanong kontratistang Cooperativa Muratori Cementisti upang siyang magsagawa ng proyekto. Ang ilalatag na tunnel ay isang higanteng tubo na may lapad na apat na diyametro. Magsisilbi itong transmission line upang mas maging maayos ang paghigop ng tubig mula Ipo Dam, at ibuga patungong La Mesa Dam para magamit na inuming tubig ng mga taga Metro Manila. Ang Ipo Dam ay nagsisilbing daluyan ng tubig ng mula Angat Dam patungo sa mga destinasyon nito. Kung ang tubig ay alokasyon para sa irigasyon ng mga magsasaka, padadaluyin ito mula Ipo Dam patungong Bustos Dam habang kapag para sa inuming tubig o potable water ng Metro Manila, ibubuga ito sa La Mesa Dam na nasa lungsod Quezon. Sa kasalukuyan, may tatlong tunnel na humihigop ng tubig sa nasabing dam papuntang La Mesa. Kapag natapos ang paglalagay ng ikaapat na tunnel, saka naman sisimulan ng MWSS ang rehabilitasyon ng nasabing tatlong lumang tunnel.

Base sa plano, isang panibagong higanteng tubo ang ibabaon bilang katambal ng Angat-Umiray Water Trans-Basin Tunnel na ikinabit noong 1999. Magsisilbi rin itong ‘prerequisite’ upang matuloy ang rehabilitasyon ng iba pang tunnel sakaling dapat isara. Ayon sa inilabas na ulat ng MWSS, hindi maaring matigil ang operasyon ng Angat Dam sa pagsusuplay ng tubig sa Metro Manila at ilang bahagi ng Bulacan kapag isinara ang Angat-Umiray Trans-Basin Tunnel kaya kinakailangang may alternatibong tunnel upang hindi maputol ang suplay ng inuming tubig at irigasyon. Magmumula ang pondo sa 123.3 milyong dolyar na pautang ng Asian Development Bank. Bahagi ng gugugulan sa proyekto ang retrofitting, rehabilitating o reconstruction ng mga aqueducts, operationalization ng isang integrated water safety at risk and asset management plan. Kaugnay nito, umaasa naman si Gobernador Wilhelmino Sy-Alvarado na tamang-tama ang proyektong ito dahil maisasabay sa kasalukuyang pagpapatibay sa buong istraktura ng Angat Dam. Matatandaan na may lumabas na pag-aaral ang mga ekperto na delikado ito sakaling tumama ang 7.2 magnitude na lindol dahil nakadikit ito sa West Valley Fault line. (CLJD/SFV-PIA 3)



