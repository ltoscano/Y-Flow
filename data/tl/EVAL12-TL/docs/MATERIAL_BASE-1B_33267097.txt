Out Of Order: Si De Lima at si Lacson
By Raymond Burgos August 22, 2016 Kung si Senador Panfilo ‘Ping’ Lacson ang tatanungin, hindi puwedeng imbestigahan ng Senado ang mga ipinupukol na akusasyon kay Senador Leila de Lima dahil may hurisdiksyon lang ang Senado sa mga kaso ng conduct unbecoming ng isang senador habang siya ay miyembro ng mataas na kapulungan.
At dahil ang mga sinasabing “krimen” ni De Lima ay nangyari noong siya ay kalihim pa ng Department of Justice (DOJ) at noong kumakandidato pa lang siya sa pagka-senador sa ilalim ng Liberal Party (LP), walang karapatan ang Senado, pati na ang mababang kapulungan na imbestigahan si De Lima.
“Sa panig ng Senado, member ng Senado si Sen. De Lima, at hindi sakop ng ethics committee ‘yan. Ang jurisdiction ng ethics committee ang supposed misdemeanors or violations na ginawa ng senador habang siya ay nakaupong senador,” paliwanag ni Lacson.

Dagdag pa ni Lacson: “So walang magagawa ang Senate pagdating sa mga allegation. So ang maipapayo namin kay Sen. De Lima ay ipagtanggol niya ang kanyang sarili na naaayon sa kanyang discretion.”
Tama ang pananaw ni Lacson sa naturang usapin dahil na rin sa separation of powers ng tatlong co-equal branches of government — ang ehekutibo, lehislatura at hudikatura.
Obhektibo lang ang pananaw ni Lacson at walang halong personalan lalo pa’t alam ng lahat na minsan na ring nakabangga ni Lacson si De Lima noong ito ay DOJ secretary pa at pinipilit na puwede pa ring arestuhin ang senador kahit pa ibinasura na ng Court of Appeals (CA) ang kanyang kaso sa Dacer-Corbito double murder case.
Kung ano man ang pinagdaraanan ni De Lima ngayon ay pinagdaanan din ni Lacson noong bagong upong senador pa lang siya noong 2001 at ito ay ang pilit pagdawit sa kanya sa iligal na droga sa pamamagitan ni Rosebud at ni Ador Mawanay.
Mas matindi pa nga ang krisis na dinanas ni Lacson noong 2001 dahil pinagtulungan siya ng mga senador ni dating Pangulo at ngayo’y Pampanga Rep.

Gloria Macapagal-Arroyo gamit ang Senate committee on public order and illegal drugs na pinamunuan noon ni dating Senador Robert Barbers.
Kung gagamitin natin ang pananaw ni Lacson sa kinakaharap na krisis ni De Lima, hindi dapat inimbestigahan ng Senado si Lacson dahil ang mga alegasyon sa kanya ay noong hepe pa siya ng Presidential Anti-Organized Crime Task Force (PAOCTF) na labas dapat sa hurisdiksyon ng Senado.
Pero dahil katatapos pa lang ng Edsa 2 na nagpatalsik kay dating Pangulo at ngayo’y Manila Mayor Joseph ‘Erap’ Estrada, kontrolado ni GMA ang Senado at kahit ano ang ipaimbestiga niya sa kanyang mga senador ay madali niyang magagawa.

Ang pagkakaiba nga lang ng krisis na dinaanan ni Lacson ay hindi si GMA ang direktang nag-akusa sa kanya kundi gumamit ng isang dummy sa katauhan ni Gen.

Victor Corpuz na commanding general noon ng Intelligence Service of the Armed Forces of the Philippines (ISAFP) na siyang nagbigay ng proteksyon sa mga bogus na witness gaya nina Rosebud at Ador Mawanay.
Kaya nga mas masuwerte pa ring maituturing si De Lima dahil marami pang senador na kumakampi sa kanya at pati nga ang ilang mga women’s group at mga obispo ay pumapanig sa dating DOJ secretary.
Mas matindi pa rin ang pinagdaanan ni Lacson dahil humantong pa ito sa kanyang pagtatago sa ibang bansa sa gitna ng pag-isyu ng warrant of arrest ng isang Makati Regional Trial Court (RTC) judge para sa isang non-bailable na kaso.
Pero dahil inosente si Lacson ay nakabalik ito sa Senado at naging miyembro pa ng gabinete ni dating Pangulong Benigno ‘Noynoy’ Aquino III sa kabila ng pagkakaroon nito ng alitan kay De Lima.
Ang tanong na nga lang ay kung malalam!!pasan ni De Lima ang kanyang personal na krisis gaya ng nagawa ng kanyang kapwa senador na si Ping Lacson. Abangan…



