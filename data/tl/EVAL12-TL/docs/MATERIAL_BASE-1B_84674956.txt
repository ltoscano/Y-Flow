Mga natatanging guro sa Bulacan, binigyang pagkilala

April 08, 2016 Vinson F. Concepcion

LUNGSOD MALOLOS, Abril 8 (PIA) -- Binigyang- pagkilala kamakailan ng pamahalaang panlalawigan ng Bulacan ang ilang natatanging guro dahil sa kontribusyon ng mga ito sa paghubog sa kabataan at ambag sa komunidad. Ang taunang Bulacan Outstanding Administrators, Teachers and Supervisors o BOATS ay iginagawad sa mga tagapangasiwa, guro at superbisor na nagpamalas ng natatanging pagpupunyagi upang makatulong sa kaunlaran ng mga kabataan sa pamamagitan ng kanilang kahusayan, dedikasyon sa trabaho at epektibong pamumuno sa kanilang napiling propesyon. Sinabi ni Gobernador Wilhelmino Sy-Alvarado na ang kaalaman, karunungan at pagmamahal na ipinakakaloob ng mga guro sa kanilang estudyante ay mananatili at makatutulong sa paghubog sa pagkatao ng mga ito sa hinaharap. Kinilala bilang Pinakamahusay na Guro sa Elementary Category sina Mark Gil Andales Lavado ng FSS Patulo Elementary School, Marilao North District; Editha Cruz Sayo ng Hangga Elementary School, Hagonoy East District; Michelle Abawag Manuel ng San Vicente Elementary School, San Miguel South District; Dahlia Reyes Salonga ng Inaon Elementary School, Pulilan District; Renallie Bautista Estrella ng Guiguinto Central School, Guiguinto District; Lorna Jumaquio Castillo ng Bunlo Elementary School, Bocaue District; Gina Cruz Guballa ng C.M. de Jesus Memorial Central School, Santa Maria West District; Merlita De Mesa Ynciong ng Dulong Bayan Elementary School, District IV City Division ng City of San Jose Del Monte; Rolania Molina Manlapig ng Sto. Rosario Elementary School, Paombong District; at Serapio Pornias Legua, Jr. ng FVR Phase 3 Elementary School, Norzagaray West District. Para naman sa Elementary School Head Teacher Category, binigyang-parangal si Francis Cabalquinto Reyes ng Manatal Elementary School, Pandi South District para sa kanyang kakaibang dedikasyon at mga napagtagumpayan. Nakamit naman nila Anne Pagala Castillo ng Northville IV Elementary School, Marilao South District; Susana Trinidad Gabriel ng San Jose Elementary School, Paombong District; Perla Estrella Dela Cruz ng San Roque Elementary School, Pandi South District; Jennifer Encarnacion Castillo ng Luis Gravador Elementary School, Norzagaray West District; Lorena Feliciano Villalon ng Lagundi Elementary School, Plaridel District; at Restituto Santiago San Pedro ng Hangga Elementary School, Hagonoy East District ang pagkilala para sa Elementary School Principal Category. Para naman sa Secondary School Teacher Category, ginawaran si Garry Dasig Galvez ng Taal High School para sa kahusayan sa pagtuturo. Kinilala din si Dr. Joel Israita Vasallo ng Balagtas National Agricultural High School bilang pinaka mahusay para sa Secondary School Head Teacher Category. At sa huli, ipinagkaloob ang pagkilala para sa Secondary School Principal Category kina Dr. Ernesto Pagsibigan Dizon ng Mariano Ponce National High School at Dr. Rosauro Agustin Villanueva ng San Miguel National High School. (CLJD/VFC-PIA 3)



