Hirit na: TRAIN TO DUSA
By Arnold Clavio SSeptember 21, 2016 Kung lakas at tatag ng loob, bibilib ka kay Sen. Leila de Lima sa dami ng mga naging nakaaway niya na bahagi ng kanyang professional at political career.
Noong 2008, siya ay itinalaga bilang chairman ng Commission on Human Rights (CHR) ni dating Pangulong Gloria Macapagal-Arroyo.
Sa panahong iyon, hinarap ni De Lima ang karumal-dumal na Ampatuan Massacre, kung saan pinatay ang mga mamamahayag at kalaban sa politika ng mga Ampatuan. Nang italaga siya bilang Kalihim ng Department of Justice, si De Lima ang naging tinik na malaki sa pag-alis ni Arroyo papunta sa ibang bansa para magpagamot.
Sa kabila ng pagpayag ng Korte Suprema na makabiyahe si Arroyo, hinarang ito ni De Lima at pinanindigan ang inilabas ng lower court na Temporary Restraining Order (TRO) laban sa pangulong unang nagtalaga sa kanya.
Si De Lima rin ang nasa likod ng pagkakadetine ni Arroyo hanggang sa hospital arrest nito sa Veteran’s Hospital.
Si De Lima rin ang isa sa puwersa na nasa likod ng pagkakatanggal ni Chief Justice Renato Corona sa Korte Suprema.
Si De Lima rin ang dahilan ng pagkakakulong kina Senador Juan Ponce Enrile, Bong Revilla at Jinggoy Estrada kaugnay ng PDAF scam.
Si De Lima ang naging dahilan ng galit ng mga miyembro ng Iglesia ni Kristo kaugnay ng kasong abduction na isinampa ng dating Ministro na si Lowell Menorca laban sa pamunuan ng INC.
Si De Lima rin ang dahilan ng pagkakasibak ng mga beteranong opisyal sa National Bureau of Investigation (NBI) sa ‘di pa rin malinaw na dahilan.

Pero may hangganan din ang tapang at ngayon ay unti-unti na itong nararamdaman ni De Lima. Sa dami ng kanyang mga nakaaway, binabalikan na siya ngayon kaugnay ng akusasyon na pagiging ‘protektor’ ng iligal na droga.
Masama ang loob at nagrereklamo si De Lima sa aniya ay abuso sa kapangyarihan ni Pangulong Duterte at mga kaalyado nito para siya ay siraan.
Ngunit tila walang karapatan na magreklamo si De Lima sa dahilang ang nangyayari sa kanya ngayon ay ginawa na rin niya sa iba noong siya ay nasa poder at kaalyado ng party in power noon.
Nabaligtad ang mundo at si De Lima ngayon ang nasa ilalim. ‘Karma’ kung ilarawan ng kanyang mga nakasuhan at nasaktan, anuman ang kontrobersyang sinusuong niya ngayon.
Sa huli, hinubad sa kanya ang pagiging chairman ng Senate Committee on Justice ng 16 na Senador na naniniwalang ginamit ni De Lima ang komite para personal na atakihin ang pangulo.
Ito ba ay pagsubok lamang sa posibleng mangyari sa hinaharap sa termino ni De Lima?
Ngayon, maging solido pa rin kaya ang 16 na Senador na ito sakaling irekomenda ni Sen. Tito Sotto, chairman ng Senate Committee on Ethics, ang ‘expulsion’ o pagpapatalsik kay De Lima bilang miyembro ng Senado?
Lord, Kayo na po ang bahala.



