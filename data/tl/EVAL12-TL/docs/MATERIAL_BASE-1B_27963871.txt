ANO KA BA NAMAN, SEN. BONG REVILLA?

AYON sa Commission on Elections, puwede pa ring kumandidato sa 2016 elections ang tatlong senador na kinasuhan ng pandarambong sa P 10 bilyong pork barrel.
Sabi ng Comelec, hanggang walang pinal na paghahatol sa kanilang kaso ang korte ay maaari pa silang kumandidato. At walang palag ang Malacañang dito.
Mukhang ito ang nagbigay ng lakas ng loob kay Sen. Revilla para ianunsyo na nakahanda siyang tumakbong Presidente ng Pilipinas sa 2016 kahit pa siya ay nakakulong.
Halimbawang kumandidato rin sina Sen. Juan Ponce Enrile at Jinggoy Estrada at manalo, ano ang kalalabasan ng ating bayang minumuta, este, minumutya?
Hindi malayong mangyari ‘yan ‘pagkat ang pagtakbo sa anomang posisyon sa public office ng binansang “Pork 3” ay ginagarantiyahan ng Saligang Batas.
Hanggang hindi nahahatulan ng “guilty” ang tatlong senador ay ituturing pa rin silang inosente sa mata ng batas.
Ang nakikita ko rito ay sala-salabat na problema. Magiging kakatwa ang ating gobyerno dahil magmumukha itong takbuhan ng mga taong may kaso.
Hindi lang basta kaso ang kinakaharap ng “Pork 3”. Ang kaso nila ay itinuturing na karumal-dumal sapagkat pagnanakaw ito sa malaking pondong bayan.
Sakaling manalo sila pero nahatulang guilty, malaki talaga itong problema. Magiging pahirapan na silang sibakin dahil tiyak na sila ay magkakapit-tuko na sa poder.
Lahat ay kanilang gagawin upang hindi mapatalsik. Sadyang magiging kawing-kawing ang problema.
Ang pinakadeterminado sa tatlo ay si Bong Revilla na ituloy ang pagtakbo sa 2016 presidential race kahit para raw siya ay makulong.
Sana naman ay magkaroon ng delicadeza ang mga senador na ito, lalo na si Revilla, kahit na sinasabi na mayroon pa rin silang karapatang kumandidato.
Magbibigay ito ng masamang halimbawa, lalo na sa isipan ng mga bata. Na ang sinomang inakusahan at nahatulang magnanakaw ay maaari pa ring mapwesto sa pamahalaan.
Ang sabi nga ni Manila Cardinal Antonio Tagle, ang mga ganitong tao ay sobrang kapal na ng mukha at manhid sa kapakanan ng taumbayan na ang iniisip lang ay puro pansarili.
Tumigil ka na, Sen. Revilla!



