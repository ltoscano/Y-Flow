SORRY NA LANG BA?

HUMINGI ng paumanhin ang gobyerno dahil sa naging higanteng traffic jam noong nakaraang araw.
Galit na galit ang taumbayan.
Kaya nangako na naman ang mga tagapagsalita ng Pangulo na aayusin ang problema sa lalong madaling panahon.
Ang problema sa traffic ang nasa isip ng maraming tao ngayon, sigurado ako.
Ang mga mananakay ay inaalala ang dinanas na hirap sa traffic at ang mga public official naman ay iniisip kung saan ba talaga ang totoong problema at hinahanap ang tamang solusyon.
Kaya sa pag-uusap namin ni QC Councilor Toto Medalla, nabuo sa isip ang plano para sa isang “public transportation day.”
Ayon kay Konsehal Medalla, kahit isang araw lang bawat lingo o kaya ay isang araw sa isang buwan, tatawagin na public transportation day.
Kung saan sasakay ang mga public official sa public transportation papunta sa kanilang opisina at pauwi sa bahay.
Kahit anong uri ng public transport.
Siguro, sasabihin ninyo, ah ‘challenge’ type na naman.
Oo, hamon talaga, challenge talaga, pero hindi dahil uso lang kundi gagawing regular na practice at ipag-uutos ng ahensya ng pamahalaan.
Parang “Friday wash day”, ito naman ‘one day public transpo day.’
At least, hanggang hindi naaayos ang sakit ng sistema ng ating transportasyon.
Kahapon ay naparaan ako sa NLEX at nakita ko ang problema ng traffic na obviously hindi pa nasosolusyunan.
Barado pa rin ang mga daan. Daan-daang trak, parang nakapila, hindi umuusad ang trapiko.
Kung may public official na nakasakay sa isa sa mga pampublikong sasakyan na naipit ng traffic sa NLEX noong isang araw, ‘yong tipong 3 kilometers per hour ang takbo ng mga sasakyan at totoong mas mabilis pa ang maglakad, maiintindihan ng mga opisyal ng pamahalaan kung bakit galit na galit ang mga commuter sa lumalalang sitwasyon ng traffic.
Kapag naihain ni Kon. Toto Medalla ang kanyang panukala, siguradong maraming kokontra pero hangga’t hindi natin nasusubukan ang lahat ng paraan hindi tayo dapat tumigil maghanap ng solusyon.
Ano sa palagay ninyo mga kababayan ko?

SIBOL/ATTY. ARIEL ENRILE-INTON



