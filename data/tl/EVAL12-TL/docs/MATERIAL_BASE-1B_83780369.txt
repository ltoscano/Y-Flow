
ANOMALYA NG GLOBAL SA SUBIC PART 1

TUMATANGGAP umano ng reklamo ang Ombudsman kahit walang lagda o hindi nagpakilala ang complainant at ang batayan ay mga lumabas lamang sa pahayagan.
Ito ang Totoo: sa mga pagbubunyag natin sa kolum na ito, marami na dapat na aksyonan ang Ombudsman kung talagang puwede na itong batayan.
Kamakailan ay 18 katao ang pinakasuhan ng Ombudsman sa Sandiganbayan dahil sa maanomalyang pakikipagtransaksyon ng dating administrasyon ng Subic Bay Metropolitan Authority (SBMA) sa Harbor Centre Port Terminal, Inc. (HCPTI) kaugnay ng pagpapaubaya ng una sa huli ng mga pantalan ng Subic Freeport sa dating US Naval Supply Depot (NSD).
Ilang beses na nating inilantad dito ang katulad o mas malala pang transaksyon ng dating pamunuan ng SBMA sa Global Terminals and Development, Inc. (Global) na mistulang nagmay-ari naman sa dating compound ng US Navy Ship Repair Facility (SRF) sa Subic.
Para malinaw sa Ombudsman, isiserye natin dahil sa dami ng dahilan kung bakit maanomalya ang umiiral pa ring transaksyon ng SBMA at Global ng isang Rose Baldeo.
“Husbanding Agent” lang dati ang Global, ibig-sabihin, taga-alok ng serbisyo sa pier tulad ng pakikipag-ugnayan sa harbour master sa pagdating at pag-alis ng barko at koordinasyon ng piloto, tug-boat at linemen, gayundin ang suplay ng sariwang tubig at iba pang pangangailangan ng crew.
Pero simula April 1, 2004, binigyan ito ng 50-taong kontrata hanggang March 3, 2053 para mamahala sa SRF kung saan naroon ang Alava Pier na daungan ng mga barko ng Amerikano.
Walang bidding na ginanap at napakababa ng paupa sa halagang P7.50/sqm o P1,080,000/buwan sa mahigit 14 ektarya na may mga gusali at pasilidad na iniwan ng US Navy.
Sa isang “Position Paper” na isinumite sa SBMA Board, kumontra ang Seaport Department sa Memorandum of Agreement (MOA) ng SBMA at Global, lalo na sa kontrol ng huli hindi lamang sa Alava Pier kundi pati na rin sa Rivera at Bravo Wharves sa loob pa rin ng SRF.
Iisa-isahin natin sa mga susunod na labas ng ating kolum ang mga batayang ligal, economic, security, capability, VFA at iba pa na binalewala noon ng SBMA Board.



