TAGAMASID: Nagamit ba?
By Jimmy Cantor SSeptember 24, 2016 Marami ang natatawa kapag pinag-uusapan ang nangyari sa Senado kamakailan kung saan natanggal bilang chairwoman ng Committee on Justice si Sen. Leila de Lima.
Ang siste kasi, si Sen. Manny Pacquiao ang nag-mosyon para madeklarang bakante ang chairmanship at membership ng nasabing committee.
Ang tanong tuloy ng marami, nagamit ba ang Pambansang Kamao? Marahil, nasusundan ninyo ang hearing na ginagawa sa Senado tungkol sa extra-judicial killing o pagpatay ng mga vigilante sa mga drug pusher at users at ang House hearing naman tungkol sa sinasabing illegal drugs trade sa Bilibid.
Nakakabahala ang mga nabubunyag sa dalawang hearing.
Sa Senate hearing, sinasabing may basbas ni Pangulong Duterte ang mga nangyaring pagpatay ng Davao Death Squad samantalang ang House hearing naman ay parang isang sine tungkol sa Mafia, drug syndicates, Las Vegas, mga mamahaling models at payola para hindi mahinto ang drug trade sa loob ng Bilibid.
Kasama si Pambansang Kamao sa mayorya sa Senado kaya inaasahang ano man ang maging pagkilos ng nasabing grupo ay wala tayong maririnig na ano mang pag-alma kay Pacman.
Hindi nga baâ€™t minsan ay sinabi na ni Pacman na wala siyang tutol sa patayang nangyayari tungkol sa giyera ni Duterte laban sa illegal drugs?
Sabi tuloy ng ilang malilikot ang imahinasyon, kaya pumayag si Pacman na siyang mag-mosyon para mabakante ang Committee on Justice ay para hindi siya kastiguhin ng kanyang mga kapwa senador kapag lalaban na siya kay Vargas sa Amerika sa Nobyembre.
Siguro naman, hindi ito ang siste.

Pero ang tanong ay kung naiintindihan ba ni Pacman ang mga nangyayari sa Senado at sa mga taong basta na lang iniiwang patay sa gilid ng kalsada dahil sa sinasabing involvement ng mga ito sa illegal drugs.
Isa pang tanong: Nagagampanan ba ng mahusay at tama ni Pacman at ni De Lima ang kanilang mga trabaho bilang senador?



