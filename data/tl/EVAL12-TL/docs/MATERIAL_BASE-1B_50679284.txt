Higit 2,000 kalabaw at baka ipinamahagi sa mga magsasaka sa N. Cotabato

July 25, 2016

LUNGSOD NG KIDAPAWAN, North Cotabato, Hul. 25 (PIA)--- Abot na sa 2,108 na mga kalabaw at baka ang naipamahagi sa mga magsasaka sa lalawigan sa ilalim ng Animal Dispersal Program ng Office of the Provincial Veterinarian (OPVET).

Ayon kay Provincial Veterinarian Dr. Rufino Sorupia, ang naturang bilang ay base sa talaan ng OPVET mula 2010 hanggang ikalawang kwarter ng 2016. Abot naman sa P52.8 milyon ang pondong inilaan sa nasabing pamamahagi. Sinabi ni Dr. Sorupia na layon ng OPVET na makapamigay pa ng karagdagang hayop sa iba pang mga kwalipikadong magsasaka sa probinsya. Nabatid na sa bawat pamamahagi ng mga alagang hayop ay lumalagda ang mga benepisyaryo ng Memorandum of Agreement (MOA) kung saan nakasaad ang mga alituntunin at kung ano ang kanilang counterpart sa programa. Ilan rito ay ang maayos na pangangalaga ng mga hayop at paghahatid ng unang anak ng hayop sa OPVET para maibigay naman sa iba pang benepisyaryo. Maliban sa kalabaw at baka, patuloy rin ang OPVET sa pamamahagi ng mga kambing, biik, pato at bibe sa mga magsasaka lalo na iyong mga matinding naapektuhan ng nagdaang tagtuyot. (SJDuerme-PIA12 with repot from JSta.
Cruz-NorthCot Media Center)



