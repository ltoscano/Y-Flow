Graduation ng SOA, tampok sa selebrasyon ng Farmers and Fisherfolks Month

May 25, 2016

LUNGSOD NG KUTABATO, Mayo 25 (PIA) – Kaugnay sa taunang selebrasyon ng Farmers and Fisherfolk sa Autonomous Region in Muslim Mindanao (ARMM), isinagawa ng Department of Agriculture and Fisheries (DAF) ang pagtatapos ng mga magsasakang kabilang sa programang School-On the-Air (SOA).
Umaabot sa 219 na magsasaka mula sa anim na munisipyo ng Maguindanao at isang munisipyo sa Lanao del Sur ang matagumpay na nakapagtapos sa nasabing programa.
Apat na buwang pinag-aralan ng mga magsasaka ang patungkol sa Rice Pest and Diseases sa pamamagitan ng pakikinig sa programang Agri-Updates ng DAF-ARMM sa DXMS-NDBC at napakinggan naman sa limang istasyon ng radyo sa ARMM kada linggo 6:00-7:00 ng umaga.
Ang programa ay pinondohan ng Agri-Pinoy Catch-Up Plan.
Nagpahayag ng kagalakan ang Provincial Agricultural Officer ng Maguindanao na si Hadji Daud Lagasi sa DAF-ARMM sa pagsasagawa ng programa para sa mga magsasaka ng rehiyon.
“Ang programa ay nakakapagbigay ng karagdagang kaalaman sa ating mga magsasaka at malaking tulong din upang mapataas ang kanilang ani,” dagdag ni Lagasi.
Aniya, ang mga panibagong kasanayan, karanasan at kaalaman na kanilang natutunan sa apat na buwang SOA program ay daan upang maging matagumpay silang magsasaka sa kani-kanilang probinsya.
Hinikayat ni Lagasi ang mga agriculture extension workers na ipagpatuloy ang nagsusulong ng mga programa at adbokasiya para sa mga magsasaka upang iangat ang kanilang pagsasakang kabuhayan..
Sa kabuuang 219 na magsasakang nakapagtapos, 28 ay mula sa munisipyo ng Datu Paglas, Datu Odin Sinsuat (29), General SK Pendatun (27), Paglat (59), Datu Montawal (29), at Pagalungan (26) sa probinsya ng Maguindanao at 21 sa Balabagan, Lanao del Sur.
Base sa datos ng DAF-ARMM, mahigit 40 na SOA program na may lektyur patungkol sa Palay Check System, Organic Vegetable Production, High-Value Crops Development at Rice Pest and Diseases ang naisagawa mula 1975.
Ang pagdiriwang ng buwan ng Farmers and Fisherfolks sa ARMM ay batay sa Proclamation No.33 na nilagdaan ni dating Pangulong Corazon C. Aquino noong March 21, 1989.(IBEroy/PBChangco-PIA Cotabato City)



