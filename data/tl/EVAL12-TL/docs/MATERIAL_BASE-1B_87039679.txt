
OrMin PDRRMO nagsasagawa ng mga pagsasanay para sa kanilang volunteers

June 22, 2016

CALAPAN, Oriental Mindoro, Hunyo 22 (PIA) â€“ Patuloy sa pagsasagawa ng mga pagsasanay para sa mga volunteer ang Provincial Risk Reduction and Management Office (PDRRMO). Ang mga uri ng pagsasanay ay ang Water Search and Rescue (WaSAR) at Basic Life Support and Standard First Aid (BLSSFA) sa iba't ibang bayan sa lalawigan, mga lokal na pamahalaan at sa mga pribadong sektor. Bahagi ang mga pagsasanay sa mga programa ng pamahalaang lokal na tutugon sa mga pangyayari at kaganapan na hindi inaasahang dulot ng pagbabago ng panahon.

Kamakailan, isinagawa ang pagsasanay sa WaSAR para sa mga rescue volunteer sa mga bayan ng Puerto Galera, San Teodoro, Pola at Calapan City. Ang pagsasanay ay isinagawa sa baybaying-dagat ng San Teodoro at sa swimming pool ng Oriental Mindoro National High School (OMNHS). Ayon sa datos ng PDRRMO, mayroon na silang naisagawang 16 na mga pagsasanay sa mga volunteer ng halos lahat ng mga bayan sa lalawigan at nagpapatuloy ito base sa pangangailangan ng lokalidad.

Para sa mga nagnanais na magsagawa ng mga pagsasanay sa mga katulad na programa, makipag-ugnayan lamang sa PDRRMO sa telepono bilang 043-2882422.

(CPRSD/LTC/PIA-Mimaropa/Calapan)



