
SINA BISHOP LAVARIAS AT FR. SAN JUAN

KINIKILABUTAN tayo sa isyung inilapit sa atin ng maraming mananampalataya ng Simbahang Katoliko. Ito Ang Totoo: hindi tayo nanghihimasok sa usaping relihiyon dahil naniniwala tayo sa kalayaan ng pagpili ng pananampalataya.
Pero sa rami ng apektado at dahil hindi naman pananampalataya mismo kundi aspetong administratibo, hindi tayo magbubulag-bulagan sa kalagayang umiiral sa Immaculate Concepcion Parish, Barretto, Olongapo City.
Sinuspinde nang walang “due process” ni Bishop Florentino Lavarias si Fr. Rodel San Juan noong Nobyembre 2012 dahil sa umano’y pagpalag ng pari sa tingin niya’y wala sa ayos na pamamahala ng bishop. Marami nang nangyari buhat noon at naibalik na nga sa puwesto ang pari matapos ang halos wala nang magsimba sa naturang simbahan dahil katig ang karamihan kay Fr. San Juan.
Muling umigting ang tunggalian nitong Agosto nang mawala ang “log book” at “hard drive” ng computer ng simbahan na naglalaman ng maraming mahahalagang impormasyon. Natukoy na ang sekretarya ng parokya na si Siena Silvederio Alcantara ang may gawa kaya bilang administrador, isinailalim siya ni Fr. San Juan sa 30 araw na “preventive suspension” at binigyan ng 10 araw para ipaliwanag kung bakit hindi siya dapat parusahan. Sinampahan din si Silvederio ng kasong kriminal na “qualified theft” sa Olongapo City Prosecutors’ Office.
Nanghimasok naman si Bishop Lavarias at sumulat na ibalik sa pwesto si Alcantara at kung hindi, siya – si Fr. San Juan, ang sususpendihin nito.
Ito Ang Totoo: nagdurusa na ang parokya dahil sa gulo pero ang Catholic Bishops Conference of the Philippines (CBCP) na nilapitan ng Parish Pastoral Council (PPC) ng parokya, ay wala raw pakialam sa indibiduwal na gawa ng
kapwa nila bishop.
Kung may kasalanan si Fr. San Juan, litisin siya ng naaayon sa proseso at karapatang pantao. Pero hindi dapat panghimasukan ni Bishop Lavarias ang kasong kriminal at administratibo ng pinaghinihinalaang nagnakaw ng gamit ng simbahan at hayaang umiral ang batas ng bayan.
Kung si Bishop Lavarias ang nag-utos kay Alcantara na “nakawin” ang gamit ng simbahan.
Aba, teka muna, mukha ngang may batayan ang alegasyong porke bishop siya ay animo “diyos” na kung mag-aasta.
Patawad po pero Ito Ang Totoo!



