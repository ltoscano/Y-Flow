Caraga inendorso ang apat na nominado sa pagiging RDC chair

August 24, 2016 Venus L. Garcia

BUTUAN CITY, Agosto 24 (PIA) - Sa pangunguna ng National Economic Development Authority (NEDA) - Caraga bilang secretariat ng Regional Development Council (RDC) - 13, ginanap dito sa lungsod kamakailan ang reorganizational meeting kung saan sa pamamagitan ng secret balloting bilang proseso sa pagboto para sa pagpili ng mga nominado ay naisumite nito ang resolusyong pag-eendorso kay president Rodrigo Duterte sa mga personaheng nominado upang umupo bilang RDC chairperson para sa taong kasulukuyan hanggang 2019.

Kabilang dito sina Butuan City Mayor Ronnie Vicente Lagnada, Tandag City Mayor Alexander Pimentel, Surigao del Norte Gov. Sol Matuga at Bislig City Mayor Librado Navarro. Naging nominado din sina private sector representatives (PSR) Engr. Epimaco Galero, Jr. at Engr. Leonel Santos bilang RDC co-chair.

Samantala, nakapaghalal na rin ang RDC ng bagong committee chairs. Nanalo bilang chairperson si PSR Epimaco Galero, Jr. at co-chair nito si mayor Librado Navarro ng LGU-Bislig City para sa Infractructure Development Committee; Butuan City mayor Ronnie Lagnada at PSR Leonel Santos bilang chair at co-chair ng Economic Development Committee; DSWD regional director Minda Brigoli at PSR Pazfigurita Ojeda ng Cabadbaran City bilang chair at co-chair para sa Social Development Committee; at Tandag City mayor Alexander Pimentel at PSR Helen Arellano ng Agusan del Sur bilang chair at co-chair para sa Development Administration Committee.

Ang nasabing reorganisasyon ay nangyayari kada tatlong taon. Ayon kay NEDA-Caraga regional director Mylah Faye Aurora Carino, ang RDC ay ang regional counterpart ng NEDA board na siyang pumapatnubay sa socio-economic at physical planning ng rehiyon, nag-aapruba ng iba’t ibang programa at proyekto ng regional line agencies, at nag-rerekomenda sa pangulo ng bansa/ ng natatanging polisiya at programang magpapalaganap ng rehiyunal at lokal na kaunlaran.

Bilang isa sa mga nominado, inihayag ni mayor Lagnada ang kanyang makatotohanang suporta at intensyon na maninilbihan para sa ikauunlad ng rehiyon.

“Naniniwala ako na maibahagi ko ang aking kaalaman sa pagiging engineer tungo sa direction setting at planong pang-ekonomiya ng ating rehiyon. Ibig kong maging parte lalung-lalo na sa pagsasagawa ng comprehensive master plan para sa Caraga,” sabi ni Lagnada.

Sa nasabing reorganizational meeting, pinagtibay rin ng mga non-voting members ang kani-kanilang commitment sa RDC. Inaasahang ma-iappoint ng pangulong Duterte ang tatalagang RDC chair sa lalong madaling panahon. (VLG/PIA-Caraga)



