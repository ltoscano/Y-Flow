Daran dusa tahinang ma Barangay Pasiagan

Ya kahalan ma kasannangan maka kajahitraan mitu ma kawman Pasiagan tu hati na hap du sab. Ya aa patannah mitu tu kahekaan na magkampung du. Minsan niyah waktu ni waktu bateh lik ta ya niyah pasuntuk magsabab min saga kaanakan tu, ya pagsuntuk sigam halam bay paheya, sangkon na bang pagsuntuk tu ma sigam du magkaki maka magdanakan pasalan ya matto-a atawa kamatto-ahan matuntul mboh luhay ni pahap ya duwa tumpukan lamud mitu. Sagoh niyah sab waktu minsan gih lengog dikih-dikih tapaheya sambil sidja na tahinang na iya makapatay atawa maka bonoh na a’a sangkon na bang iya tawwah na ma manusiyah Pasiagan maka a’a min lahat saddi atawa min kapu-an mitu ma Tawi-Tawi. Ya saga tiyah tu kamawmuhan na magkajarihan ma ya a’a mitu  ya mingga makakah sigam kaluhayan nimkalengogan ya min alak maka saga inuman beteh na saga beer maka alak. Na maka bang sigam nilango na miin na toongan niyah lengog maka magpagsuntuk tapaniyah na. Ya minaan ma pagjagahan, ya saga pulis ngahinang pagpiha. Ngandah sigam saga panyap beteh na saga sinapang, laring maka saga ayyan-ayyan na talamud makamatay atawa makakaat ma karansean. Sagoh kasean nen masi du maka latas min saga a’a magjaga nen minsan gih sigam mowa saga kapanyapan maka patay pasalan magkampung maka saga a’a mag pulitik mitu. Ya saga niyah kajarihan na naggaw kapanyapan makapatay tu mbal sigam maka saggaw pasalan saga a’a tiya-e tu niyah nganjamin ma sigam saga kakampungan sigam pulitik.  Maka bang saga pulis tu naggaw maka ngah saga kapanyapan pa monoh tu, ma saga manusiyah tiya-e tu ya pinagbahasa niyah nabang sigam tu, nuwi du siga nipagtabangan maka sambil nilaanan min hinang sigam minsan gih halam niya na paghukum atawa minsan halam niyah dusa siga atawa ya lammih na makajari gih sigam pinapatay atawa tinimbak. Ngalarakan sarah ya tantu mitu pasalan ya sarah tu waldu ni patannah tudju maka ni hinang ma kasean maka saddi ma katilingkal kawman; yam bal lamud ma sarah manarah tu iya tiya-e magkajarihan mitu sangkon na bang ka kampong tudju saga pulitik ya mamarinta mitu ma lahat.
Ma saddi hal sab, ya kakahinang langgal sarah tu ya tahinang eh saga aa magdaraing ya sayyan mag-usal saga timbak daing, sayanaid maka compressor panaggaw daing tu yana kamawmuhan mitu ma Pasiagan. Minsan gih beteh saga parinta mitu ma daira bateh na saga barangay captain maka saga councilors tu ngalang mahinang batiingga pagdaing saga tiyah tu pasalan makakaat iya sibuh du ma manusiyah maka maka ma saga tabbahan; pasalan  maka kaat iya ma saga kabatuhan maka makapatay ma saga daing dikih-dikih maka iya na patannaan na, minsan batiin na masi du nihinang eh saga magdaraing hinang mbal patut tu. Bang sawpama tasaggaw sigam eh saga parinta minaan, nuwi du sigam mag pa aseh ngamu ampun ubus ya saga parinta nen maaseh sab ma saga a’a magdusa tu nuwi na sidja nipalappa eh sigam, sabab tiya-e du ya tasayu sigam pangaan usaha maka pamakallum  sigam ma anak nda sigam.
Minsan gih sab batiin, niyah du sab patangkaw ma Pasiagan sagoh kamawmuhan ya a’a mag gah nen min saddi lahat siraka a’a minaan patannah ma Pasiagan. Saddi min ya daran maka kahekaan dusa ya pagtagi ma tambal tu atawa ya pag-usal saga tambal mbal patut beteh na saga Marijuana maka Shabu. Halam niyah magdagang mitu ma hangkan na  magballi sigam tambal ni tiyah tu  miin ma daira Bongao. Ya pagtagi ma tambal saga tiyah tu ya dikayuh toongan heya kasusahan  ma parinta mitu mareyoan maka ma saga pulis ma kalahat lahatan. Sagoh kahagad ako ya kasusahan tiya-e tu siraka sidja puwah mitu ma Pasiagan, soh sambil gih ma saddi lahat mitu ma Tawi-Tawi maka uk ta ma katilingkal Mindanao na.  Bang sarah tu pinantannah mitu ma lahat, maka bang niyah lik ta ya marinta nakurah muwan maka ngahati ma ya sarah, lahat tiya-e tu tahinang iya hap toongan ma saga aa magtitbaw pasalan heka lingkat tampe maka bud maka kasean manis ni ndah maka ya bay anu saga patut ni entom ya niyah mitu ma lahat tiya-e tu.  Ya ka-allum manusiyah mitu ma kareyo-an tu tapasong ma usaha takah eh sigam min aa saddi lahat magpiitu.  Halam na niyah saddi,  minsan gih uk ta dusa na saga parinta mitu mindeyo-an maka saga pulis halam hap eh sigam maragan pagparinta ma sarah maka niya masi pagbonoh, masi ako magkahagad ya paghukab kakayaan mitu ya mboh niyah piitu saga a’a min saddi lahat mbal makahap, song sidja iya maka buwan kasusahan, talamud ta na ya ma batinaan ya tannah kasanyangan maka kahantapan mitu ma puh Tawi-Tawi.
