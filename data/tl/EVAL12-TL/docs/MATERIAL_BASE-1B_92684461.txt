OCD 12 pinasalamatan ang mga partisipante ng 2nd qtr NSED

June 24, 2016

GENERAL SANTOS CITY, Hunyo 24 (PIA)--- Pinasalamatan ng Office of the Civil Defense (OCD) XII ang mga partisipante ng 2nd quarter National Simultaneous Earthquake Drill (NSED) dahil sa malaking tulong nito sa tagumpay ng drill.
Ginanap ang earthquake drill alas nuebe noong Miyerkules (Hunyo 22) sa Lagao National High School bilang pilot area ng naturang aktibidad sa Rehiyon Dose.
Mahigit 4,000 mag-aaral, mga guro at iba pang kawani ng eskwelahan ang lumahok sa nationwide earthquake drill kung saan ginawa nila ang duck, cover, and hold habang inililikas sa umiindayog na gusali.
Ilan din sa mga estudyante ang nagsilbi bilang meyembro ng medical team na nagbigay ng first aid sa mga naging biktima.
Ayon kay OCD 12 Regional Director Minda Morante, na sya ring Regional Disaster Risk Reduction and Management Council (RDRRMC) 12 chairperson, naging matagumpay ang aktibidad lalo na sa pagsiguro na epektibo at nasa tamang landas ang disaster preparedness and response plan ng bansa.
Layunin aniya ng pagsasanay ay maging handa ang lahat kung sakaling may darating na malaking sakuna. Nais din aniya ng NDRRMC na maiangat ang kamalayan at kaalaman ng taong-bayan tungkol sa importansya ng kahandaan laban sa earthquake hazards.
Paliwanag nito ang sapat na kaalaman at kahandaan ay syang makakatulong sa oras ng kalamidad. Di lamang mailigtas mo ang iyong buhay pwede ka rin magligtas ng buhay ng iba, ayon pa kay Morante.
Maliban sa Lagao National High School, pinasalamatan at pinuri rin nya ang mga DRRM partners nito na nagsilbing drill evaluators gaya ng PNP-RMU XII, BFP-Gensan, JTF-Gensan, GSCPSC, CDRRMO Gensan, at DepEd-Gensan.
Base sa partial report na inilabas ng OCD XII sa PIA ngayong araw may mahigit 82,000 and counting sa boung SOCCSKSARGEN region ang tumanggap ng hamon na makiisa sa shake drill o #Pagyanig. (CTApelacio/PIA-12 General Santos City)



