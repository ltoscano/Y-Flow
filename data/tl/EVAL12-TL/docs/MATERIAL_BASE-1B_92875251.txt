Mga liblib na sitio target ng supplementary feeding

August 02, 2016

LUNGSOD NG KORONADAL, South Cotabato, Ago. 2 (PIA) -- Isang supplementary feeding program sa mahirap maabot na mga lugar sa South Cotabato ang nakatakdang simulan ng pamahalaang panlalawigan ngayon buwan.

Sa isang pulong balitaan, kinumpirma ni Provincial Nutrition Action Officer Ma. Ana Uy na katuwang ang Barangay Affairs Unit tututukan nila ang supplemental feeding sa limang paaralan sa Ned, isa sa pinakaliblib na barangay sa bayan ng Lake Sebu.

Bukod dito, tatlo pang malalayong sitio sa ibang bahagi ng Lake Sebu at dalawang sitio Barangay Maligo at tatlong sitio sa Barangay Landan sa bayan ng Polomolok ang nakatakda ring abutin sa supplemental feeding.

Alinsunod ito sa utos ni Gov. Daisy Avance-Fuentes na ihatid ng serbisyo ng pamahalaang panlalawigan sa pinakamahirap mapuntahang mga lugar.

Maliban sa masusutansiyang pagkain para sa mga bata sa loob ng 90 na araw, tuturuan din ang mga magulang sa tamang nutrisyon para sa mas matagalang epekto ng programa.

Layunin ng naturang programa na maabot ang mga mamamayang lumad sa mga naturang mga bayan batay na rin sa resulta ng Operation Timbang na nagsasabing malalaki ng antas ng malnutrisyon sa mga lugar kung saan marami ang residenteng lumad. (DEDoguiles-PIA 12)



