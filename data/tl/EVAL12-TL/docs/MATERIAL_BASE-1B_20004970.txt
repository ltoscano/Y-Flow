Out Of Order: Walang pinipili ang kampanya sa droga – mayaman man o mahirap
By Raymond Burgos SSeptember 13, 2016 Umabot na sa tarangkahan ng mga may pera at maimpluwensiya ang kampanya laban sa iligal na droga at hindi na puwedeng sabihin ng mga kritiko ng administrasyon ni Pangulong Rodrigo Duterte na pawang mahihirap lang ang tinatamaan ng kampanya.
Noong madaling-araw ng Linggo ay natagpuang patay sa kanto ng Temple Drive at Giraffe Street sa Green Meadows ang 45-anyos na nakababatang kapatid ng aktres na si Maritoni Fernandez na hinihinalang pinatay mismo sa lugar ng mga ‘di pa nakikilalang salarin na nakasakay sa isang Toyota Fortuner.
May nakasabit pang karatula na nagsasabing isang drug pusher si Ma. Aurora Moynihan at partikular na tinukoy sa karatula na supplier siya ng ecstacy sa mga artista at iba pang personalidad sa showbiz. Nangyari ang pag-salvage kay Moynihan ilangoras matapos iprisinta ng Quezon City Police District (QCPD) ang tatlong naarestong supplier ng ecstacy na sina Philip Salonga, Nathaniel Adrian Cruz at Edward Nelson Jose na nahulihan ng 80 tableta ng party drug na nagkakahalaga ng P120K.
Ito ang unang pagkakataon na may napatay na hinihinalang drug pusher mula sa kilalang pamilya ng mga Moynihan at nagkataon pang isang babae ang sinawimpalad na maging biktima ng summary execution.
Ang magkapatid na Maritoni at Ma. Aurora ay mga anak ng namayapang si Antony Moynihan, na isang British baron. Tiyuhin nila si Colin Moynihan na dating chairman ng British Olympic Association.
Nitong nakaraang Agosto, nahuli naman sa isang buy-bust operation ang sikat na radio disc jockey at dating FHM model na si Karen Bordador kasama ang kanyang boyfriend na si Emilio Lim na sinasabing supplier din ng ecstacy at marijuana oil sa mga mayayamang kliyente.
Sa lalawigan naman ng Quezon ay dalawang miyembro ng political clan ng mga Alcala ang nahuli ng mga ahente Philippine Drug Enforcement Agency (PDEA) sa isang buy-bust operation sa bahay ng mga suspek sa Leveriza Subdvision, Barangay Isabang, Tayabas City.
Nasakote ng PDEA sina Maria Fe Abutin Alcala at anak na babae nitong si Toni Anne na kapwa nasa watchlist ng mga drug personalities ng Quezon provincial police office.
Nahulihan ang mag-inang Alcala ng 115 gramo ng shabu na nagkakahalaga ng P212,750.

Si Maria Fe ay asawa ni Cerilo Alcala na nakababatang kapatid naman ni dating Agriculture Secretary Proceso Alcala at incumbent Quezon Rep. Vicente Alcala.

Pamangkin ni Secretary Alcala si Toni Anne na nahuli ring nagtutulak.
Dati nang nasa watchlist ng drug personalities si Cerilo Alcala at anak nitong si Sajid at sumurender pa sa Lucena City police noon Agosto 14 bagama’t walang naisampang kaso sa kanila bago ang kanilang pagsuko.
Matagal ko nang naririnig ang pagkakasangkot sa iligal na droga ng mga kamag-anak ni Secretary Alcala pero walang magawa ang pulis laban sa mga ito dahil sa matinding impluwensiya noon ng dating kalihim ng agrikultura.
Pero sa ilalim ng administrasyong Duterte ay walang sinisino ang Philippine National Police (PNP) sa kampanya nito sa iligal na droga at lahat ng dapat tamaan ay tinatamaan — maging mayayaman man at maimpluwensiya at mga mahihirap.



