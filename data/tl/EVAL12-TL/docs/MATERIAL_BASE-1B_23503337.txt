VERY FAST, VERY SHARP November 7, 2016
LAS VEGAS (AP) — Dumating si Floyd Mayweather, Jr. para panoorin ang dating kalaban, at binigyan siya ng magandang palabas ni Manny Pacquiao.
Nakaupo si Mayweather sa ringside ng Thomas & Mack Center, pinabagsak ni Pacquiao si Jessie Vargas sa second round bago pinadugo ang mukha nito, Sabado ng gabi.
Ang resulta: Lopsided decision para kay Pacquiao at muli ay suot na naman ang welterweight belt. Panalo si Pacquiao sa lahat ng scorecards – 118-109, 118-109, 114-113 – para agawin ang WBO title ni Vargas.
Lumabas ang vintage Pacquiao, kahit hindi niya mapatiklop si Vargas.
“We’ll see,” sagot ni Pacquiao (59-6-2) nang tanungin kung may rematch sila ni Mayweather.
Hindi nagsalita si Mayweather kung lalabas din mula retirement para pagbigyan ang rematch.
Bago ang opening bell, nginitian pa ni Pacquiao at kinawayan si Mayweather. Gusto niya sigurong ma-impress si Mayweather na nanalo sa una nilang laban.
Mula opening bell ay sumisingasing si Pacquiao, naghahanap ng knockdown. Nasapul si Vargas ng straight left at bumagsak, pero nakatayo at tumagal ng 12 rounds.
Hindi masabayan ni Vargas ang bilis ni Pacquiao, pero nakipagpalitan ng suntok.
Sa eighth round, kumonekta ang kanan ni Vargas at pinagsalubong pa ang dalawang gloves.
Sinugod siya ni Pacquiao at nagpalitan ng punches bago nagtitigan nang tumunog ang bell sa pagtatapos ng round.
Sa dulo, pati si Vargas ay sumaludo kay Pacquiao.
“Fighting Manny Pacquiao is like playing a very fast game of chess,” wika ni Vargas (27-2).
“You have to be alert at all times, there are a lot of punches coming in. He was very fast and he was very sharp.”
Hindi lang kasing-suwerte si Nonito Donaire, Jr., dahil uuwi ang The Filipino Flash na hubad na ang kanyang WBO super bantamweight belt matapos masilat kay Jessie Magdaleno.
Nanalo si Magdaleno via unanimous decision, 118-110, 116-112, 116-112.



