
BARANGAY APOLITICAL?

SA batas ng Local Government Code (LGC) at sa ating Saligang Batas, tinukoy ang organisasyong pangkomunidad na makatutulong ng pambansa at panlokal na pamahalaan.
Ito ang BARANGAY na maliit na unit na pangserbisyo sa taumbayan. Ang barangay, bilang institusyon ay dapat na APOLITICAL o malaya sa mukha at galamay ng pulitika at mga politiko.
Ang katatapos na eleksyong pambarangay ay nagpatotoo. Ang katawaning barangay ay nagpakita na hindi ito ligtas at libre sa mga politiko.
Sa opisyal na talaan ng Pambansang Pulisya, mas marami ang pinatay, sinugatan at biktima ng maruming pulitika sa barangay. Ibig sabihin, hindi ito apolitical bagkus ay unang hakbang lamang patungo sa mataas na antas ng pulitika.
Noong kampanyang pambarangay pa lang, marami na ang nagsusumbong sa BALETODO tungkol sa bilihan ng boto. May pera, may bigas at delata na may mga kasamang kendi pa.
Isama natin ang mas matinding dikit-poster ng mga kandidato na bumaboy at nagparumi sa maraming komunidad.
Lalo pang lumala ang pulitikang barangay noong araw mismo ng eleksyon hanggang magbilangan. Sa proseso ng pagboto, nakaharang na ang kanya-kanyang alagad ng mga kandidato na namimigay ng polyeto. ‘Yung hindi kilala na kaalyado ay inaalok kunwari ng polyeto pero may nakaipit na pera. ‘Yung iba naman, kunwari ay “voting assistance center” pero kargado ng pera at pagkain sa mga botante.
Ito ang dapat bigyan ng solusyon. Bilang apolitical na kinatawan, hindi dapat mangyari ang mga kaululan na ginagawa hindi lang ng mga opisyal ng barangay kundi ng mga gustong tumakbo sa araw ng halalan. Ang makagagawa ng pagtutuwid ay ang mga mambabatas lang. Pero ang siste, lutang na ang mga kandidatong pambarangay ay mga kaalyado, kapartido at katulad ng aso, sila ay mga tuta ng mga politiko!
Sa kabilang banda, ipinakita rin naman ng mga botante ang kabobohan nila.
Alam na nila na hindi nakagawa ng mahusay ang kanilang lider barangay, boto pa rin na animo’y mga bulag, pipi at bingi!
Sadyang ang pulitika natin ay kaagapay ng kultura. Ipinakita ang ugaling “clanists’ o angkan.
Isama pa riyan ang kumare’t kumpare, kadugo, kainuman, katsokaran na katulad ng KKK ng Malacañang. Ibig sabihin, hindi mababago ang ating sistemang pulitikal. Mismong taumbayan, mga botante, ay ayaw ng pagbabago.
At kung sa barangay ay kinalagan ng estadong apolitikal, papaano na sa pambansang eleksyon?
Mas matimbang ang ugaling KKK kaysa sa pagpili ng tamang lider? Kung ang sagot ay OO, huwag na tayong maghangad pa ng pagbabago ng sistema sa ating lipunan.
Hayaan na lang natin na mabulok tayo nang lubusan. Iyan ang gusto natin. Hindi lang lider ng bansa ang dapat magbago.
Tayo, sa ating sarili ang unang dapat matuto bago manawagan ng pagbabago.



