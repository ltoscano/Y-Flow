BACK TO NORMAL: TRAPIK AT KOTONG

NAGSIBALIKAN na ang lahat sa lansangan kahit saang sulok ng bansa.

Mapapalad ang mga bayan o lugar na may magaang trapik at mga disiplinadong pulis trapik, traffic enforcer at walang korap na mga opisyal ng pamahalaan.

Magiging normal ang buhay.

Pero sa mga lugar na naghahalo ang balat sa tinalupan sa usaping trapik, kotong at korapsyon, anak ng tokwa, isusumpa mo ang buhay.

INAAYOS LAHAT

Sa Metro Manila, walang katapusan ang pagsasaayos ng mga kalsada.

Nasyonal man ‘yan o lokal. Nasyonal ang mga iniisponsoran ng mga kongresman at senador at lokal naman ang inaatupag ng mga gobernador, mayor, konsehal at tserman.

Naghahalo-halo ang mga ito, magkakatabi, magkakarugtong. Kaya naman, kapag nagkaroon na ng mga paghuhukay, pagbabasag ng mga lumang kalsada, pag-aaspalto, paggawa ng mga kanal at iba pa, ang tatlong lane ay nagiging isa na lang. ‘Yung iba, ganap na isinasara.

Katakot-takot nang trapik ‘yan.

Pero rito nagiging ayos na ayos ang buhay ng mga opisyal ng pamahalaan at kontraktor ng mga ito.

WALANG KATAPUSAN

Kapag inurirat mo ang mga pagsasaayos dito, hindi talaga pagpapaganda ng bansa, lungsod, bayan at barangay ang pangunahing pakay.

Inuuna ng mga opisyal na silipin kung saan sila kikita nang walang katapusan.

Kaya naman, walang nagtatagal na pagsasaayos. Pinakamatagal ang tatlong taon dahil ito ang tagal ng pag-upo ng mga lokal na opisyal, kasama na ang mga kongresman at kalahati ng bilang ng mga senador.

Mayroon pa ngang taon-taon ay inaayos, ginigiba, inaayos at ginigiba ulit.

‘Pag tumigil kasi sa pag-aayos ang mga hinayupak na ito, titigil din ang kanilang kita at tongpats.

TAON-TAONG MAY BADYET

Ang hinahabol ng mga kawatang opisyal ay ang taunang badyet. Ito rin ang dahilan kung bakit uso ang giba-ayos at ayos-giba sa mga kalsada at drainage.

Mayroong minimum na bilang ng taon na itatagal ng isang kalsada o drainage project at iba pang imprastraktura. Kung hindi magkakadiperensya ang mga ito, halimbawa sa loob ng 3-5 taon, ayos ang pagkagawa at sinasabing may multa o back job ang mga kontraktor na hindi makakasunod sa patakarang ito.

Pero walang pakialam ang mga opisyal dito. Dapat walang katapusan ang kanilang kita sa taunang badyet kaya habang may nasisira, lalong ginigiba para ayusin ulit sa huli.

Dapat na walang katapusan ang kanilang kikbak sa pondong bayan.

WALANG VISION

May vision o pangmatagalang proyekto ang mga opisyal kaya naman may short term, medium term at long term dito. Short term, halimbawa, ang proyektong kailangang matapos sa loob ng ilang araw, linggo o buwan hanggang dalawang taon.

Medium term ang para sa 3-5 taon at long term o pangmatagalan ang lalagpas dito.

Pero sa papel lang ‘yang vision na ‘yan dahil nakabatay pa rin ang lahat sa taunang badyet at kung kailan magkakaroon ng halalan.

Bibihira ang may long term na vision sa serbisyo publiko ng mga opisyal. Kung may talagang vision o long term na proyekto para sa mga opisyal, walang iba kundi ang hayahay nilang buhay matapos ang kanilang termino.

“Bahala kayo sa buhay n’yo,” ika nga ni Mar Roxas.

BANGKRAP

Dahil sa pagpapayaman sa puwesto ng mga tarantadong korap, karaniwang bangkrap, lalo na ang mga lokal na pamahalaan, pagkatapos ng isang halalan.

Katwiran ng mga ito, kailangan umanong ubusin ang pondo para sa taong inilaan ito kaya mukhang bangkrap lang ang pamahalaan.

At karaniwang inuubos sa mga proyekto ang mga pondo at dito kumikikbak ang mga opisyal sa iba’t ibang paraan.

Maging sa pondo sa pasahod ay may kikbakan at paglulustay rin. May mga payroll padding. ‘Yun bang === may dagdag-bawas sa sahod ng mga empleyado o ghost employees na sumasahod pero hindi pala mga empleyado.

PERA-PERA SA TRAPIK

Balik tayo sa problema sa trapik dahil sa mga imprastraktura o pagawaing bayan ng mga korap na opisyal ng pamahalaan.

Napakaraming problema ang nililikha ng trapik sa mga motorista. May nauubusan ng gasolina o diesel. May mga nagkakasagian. May mga nasisiraan gaya ng sa preno at overheating.

Lahat ng ito na sanhi ng trapik ng mga korap ay pinagkakaperahan din.

Kitang-kita ito sa rekord, lalo na sa mga lokal na pamahalaan, kabilang na ang Metro Manila Development Authority.

HILA RITO PERA ROON

Kapag nasiraan ang sasakyan o naubusan ng gasolina o diesel o liquified petroleum gas, naririyan ang nakatambay na mga tagahila o tower.

Ligal ang towing para hindi makasagabal sa trapiko ang mga nasisiraan. Pero ang pagiging ligal nito ay nagiging iligal sa ilalim ng malawakang korapsyon na nagaganap sa mga pagawaing bayan na sanhi ng trapik na sanhi rin ng pagkakaroon ng mga diperensya ng mga sasakyan.

Walang libreng hila, lahat ay may bayad.

May kasama pang violation gaya ng obstruction at kung magreklamo pa ang tsuper, anak ng pitong putakte, may dagdag pang violation gaya ng disobedience to authority.

Ang mga komisyon sa napakamamahal na multa rito, kasama na ang impounding fee, ay nagiging malaking konsumisyon sa mga motorista.

Nakatatakot, nakapapraning ang pagbabalik sa normal na buhay sa lansangan.



