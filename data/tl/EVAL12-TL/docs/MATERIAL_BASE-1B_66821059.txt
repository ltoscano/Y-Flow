
SARSUELA SA BILIBID AT GAGUHAN SA SANDIGANBAYAN

SA palagay ba ninyo, eh, ayos na ang kalagayan sa National Bilibid Prisons makaraang madiskubre ang pagbubuhay-hari ng mga druglord dito?
‘Yun bang === ang Bilibid ay hindi gawing lungga ng mga notoryus na kriminal kundi lugar para sa pagbabago.
Ang kaisipan kasi ngayon para sa pagkukulong ay para sa pagbabago. Kaya nga ang tawag sa management sa mga bilangguan ay Bureau of Corrections o para sa pagtutuwid at pagbabago.
Mula sa pagiging sentensyadong kriminal tungo sa pagiging normal na mamamayan at sa paglabas ng mga bilanggo ay ituturing silang hindi sila kaiba ng mga namumuhay nang normal na mamamayan
1/3 LANG ANG NASILIP
Kaya tayo nagtatanong ay dahil sa paniniwalang baka wala pa sa kalahati o katlo lang problemang nadiskubre sa Bilibid mula sa kabuuang problema.
Lalo na kung iisipin na posibleng at least, tatlong malalaking problema ang matatagpuan diyan.
Isang malaking problema ang posibilidad na dalawang grupo ng mga preso ang nagbabanggaan sa loob ng Bilibid.
At sa pagkakadiskubre sa anomalya sa sex, droga at sindikato, isang grupo lang ang nadale at nagtagumpay ang kabilang grupo na pilayin ang mga nadiskubre sa pamamagitan pa ng gobyerno.
MISMONG GOBYERNO
Ang pangatlong problema ay maliwanag namang nasa pamahalaan sa anyo ng mga opisyal ng BuCor.
‘Di ba, bago ka makapasok sa gate ng Bilibid, eh, katakot-takot na inspeksyon ng mga jail guard ang mga isinasagawa?
Paano nakalusot ang mga high powered firearm na hawak ng mga durglord, malalaking sex toy at jacuzzi?
At ang pagpapagawa ng mga magagarang kubol at silid ng mga presong bigtime, paano nakalusot sa mata ng mga awtoridad?
Katangahan? Sa lagay, eh. Hehehe!
BUUIN
Ang kahilingan natin ay gawing buo ang reporma sa Bilibid.
Hanapin ang katotohanan sa paniniwalang kalahati lang ng mga bosing na kriminal ang natamaan ng raid ng Department of Justice at ‘yan ay sa tulong ng kalabang grupo ng mga ito.
Hanapin din ang posibleng katotohanan na may kapit sa mga awtoridad sa DOJ at Bilibid ang maiiwang mga criminal bosing.
Sa parte ng mga namamahala sa Bilibid, dapat na pagsisibakin ang lahat na kasabwat ng mga sindikato sa loob.
Mula sa bosing ng Bilibid management hanggang sa mga jail guard.
Kung magagawa ito, baka sakaling magkatotoo na ang Bilibid ay hantungan ng mga nagkasala sa batas at sa lipunan, hindi upang magiging higit na hardened criminal kundi magiging bahagi ng mabuti at produktibong lipunan.
Hindi rin dapat na tuntungan ng mga sakim sa kapangyarihan at politika ang raid kundi gawain talaga ito bilang anyo ng pagsusulong ng pagbabago.
Iniisip kasi natin, mga Bro, na baka gamitin lang sa halalang 2016 ang operation linis sa Bilibid kaya pa-epal lang ang mga umaaksyong janitor dito.
NAGKAKAISANG INHIBITION
Sa nakarating sa atin na ulat, mga Bro, sa iisang papel inilabas ng tatlong mahistrado ng Sandiganbayan na dumirinig at may hawak sa kaso ni Sen. Jinggoy Estrada ang kanilang pag-inhibit.
Personal umano ang dahilan nila kung bakit ayaw na nilang hawakan ang kaso ni Jinggoy.
Walang naglalabas ng detalye rito, maging ang Sandiganbayan en banc na kumontra sa inhibition.
Kaya naman, kanya-kanya na lang ang inilalabas na kaisipan ng kahit sino na naaalarma sa pangyayari.
JUSTICE DELAYED
Sa inhibition o pag-ayaw na dinggin ng mga mahistrado ang kaso ni Jinggoy na pandarambong at kagustuhan nitong makapagpiyansa, tiyak na mababalam ang pag-usad ng mga kasong ito.
At dito magaganap ang sinasabing “justice delayed is justice denied.”
Lahat ng mga may kaso ay gustong mabilis na maresolba ang mga kaso alang-alang sa katarungan at katotohanan. Lalo na sa parte ng mga akusado na nakakulong at gustong-gustong lumaya.
Sa inhibition, magtatagal ang kaso dahil maghahanap pa ang Hukuman ng papalit sa mga ito at aabutin ito ng siyam-siyam.
Paano ang karapatan ng isang akusado na naniniwalang inosente siya at wish niya ang agad na paglaya? Mananatili siya sa kulungan dahil lang sa mabagal na hustisya at napakasakit nito.
AYAW MAGAMIT
Kanya-kanya na talaga ang paniniwala ukol sa inhibition nina Chairperson Associate Justice Roland Jurado, Associate Justice Alexander Gesmundo at Associate Justice Ma. Theresa Dolores Gomez-Estoesta ng 5th Division.
May kaugnayan ba ito sa paniniwalang ginagago na lang ng gobyerno ang hustisya dahil tatlong senador lang ang may kaso samantalang may mga taga-Malakanyang, 180 na kongresman at halos lahat ng senador ang dapat na makulong din sa mga kasong kinakaharap ng tatlong itlog? At ginagago na rin sina Justice Jurado?
o0o
Anomang reklamo o puna ay maaaring iparating sa www.remate.ph o i-text sa 09214303333. ULTIMATUM/BENNY ANTIPORDA



