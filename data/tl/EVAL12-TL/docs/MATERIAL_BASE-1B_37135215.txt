PINOY PUG BIBINYAGAN By Ramil Cruz August 6, 2016
Magkaiba ang landas nina Rogen Ladon at Charly Suarez ngayon (Manila time) matapos ang official draw ng boxing competitions ng 31st Olympic Games sa Rio de Janeiro, Brazil na binuksan na kahapon.
Ang senior member ng national team na si Suarez, 27, ay bibinyagan na agad ngayon kay reigning European champion Joseph Cordina ng Britain sa men’s lightweight o 60-kg. division.
Three wins ang kailangan ni Suarez para maka-bronze. Dahil sa gagabihin na ang opening ceremony kagabi, hindi na sumama sa parada si Suarez para mapreserba ang lakas.
Ranked No. 5 sa men’s light-flyweight division, bye gaya ng iba pang seeded boxers ang 22 -year-old na si Ladon, tulad ni top favorite at reigning world champion Joahnys Argilagos ng Cuba.
Simula na sa araw na ito ang hostilidad sa boksing sa Riocentro Convention Center, pero may tatlong araw pa ang World Championships bronze medalist at Asian silver winner na si Ladon sa kanyang Olympic debut.
Sa August 8 tokang makaumbagan ng Bago City native ang mananalo kina Yurberjen Herney Martinez ng Colombia o Patrick Lourenco ng host country. 
“Naka-bye tayo sa first round. So, Brazil or Colombia ang unang laban ni Ladon.,” ani Philippine boxing team coach Nolito Velasco.
May 22 lang ang kalahok sa 49-kilogram class ni Ladon, nangangahulugan na kailangan niyang manalo ng dalawa para makadaong sa semifinals at makasigurado agad ng bronze din.
Kung mangyari yun, matitigil na ang 20 taong tagtuyot sa medalya ng bansa sa quadrennial games, at may tsansa siyang maka-silver sa tatlong panalo at gold kung umabot sa apat.



