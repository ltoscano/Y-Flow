Mga otoridad sa Rehiyon Dose nagpaalala sa publiko na huwag matakot sa State of Lawless Violence

SSeptember 06, 2016

LUNGSOD NG KORONADAL, South Cotabato, Set. 6 (PIA)--- Pinaalalahanan ngayon ng mga otoridad sa Rehiyon Dose ang mga mamamayan na huwag matakot sa idineklarang State of Lawless Violence noong Sabado.

Sa magkasabay na pulong kahapon ng Regional Crisis Management Committee at Regional Law Enforcement Coordinating Committee, inihayag ni Police Chief Supt. Cedrick Train, regional director ng Police Regional Office 12 na sa halip na matakot, makiisa at suportahan ang kapulisan at kasundaluhan sa pagtataguyod ng seguridad.

Matatandaang nagdeklara ng State of Lawless Violence si Pangulong Duterte matapos ang madugong pagsabog sa Roxas Night Market sa Davao City na ikinamatay ng 14 at ikinasugat naman ng higit 60.

Ipinaliwanag ni Train na ang deklarasyon ay magbubunsod ng mas pinalakas na pagpapaigting ng seguridad. Aniya, ibig sabihin nito ay mas maraming mga pulis at sundalo ang idedeploy at mas maraming checkpoint ang iatatyo lalo na sa mga estratehikong lugar.

Sa kabilang banda, hinikayat naman ni General Ronald Villanueva, brigade commander ng 1002nd Infantry Brigade ang publiko na maging mapagmatyag at makipag-ugnayan sa otoridad sa anumang impormasyon na kanilang malalaman.

Giit pa niya, mas mainam na maging handa palagi ang bawat isa sa anumang emerhensiya.

Sinabi ni Villanueva, ang pagiging handa at suporta ng mga mamamayan sa otoridad ay malaking tulong sa pagsisiguro ng kaligtasan ng bawat isa.

(SJDuerme-PIA12)



