
MAS MABUTI NA KAYSA WALANG MAKULONG

TINATAYANG hindi bababa sa apat na katao ang kakasuhan sa Ombudsman sa salang pandarambong at malversation.
Maski apat lang sila ay mas mabuti na ito kaysa wala.
Kabilang sa apat sina Bongbong Marcos, Jinggoy Estrada at ang utak daw na si Janet Lim-Napoles.
Malamang na makakasuhan din ang sampu pang iba. Sampu lang? Pero okay lang, kaysa naman wala.
Makakasuhan at mapakukulong kaya ang mga nagpabaya sa kanilang tungkulin na huwag lustayin ang pera ng bayan?
Maparurusahan kaya ang mga cabinet member ni Pangulong Noynoy, kasama na ang mga nanungkulan sa panahon ni dating Pangulong Gloria Macapagal Arroyo?
May pananagutan din ba si Butch Abad na secretary of Budget, si Alcala ng Agriculture o si Paje ng Labor? Pero hindi sila kasama sa habla at malamang na hindi sila mao-Ombudsman.
Kasama rin sa ihahabla ay mga congressman at mga sikat na sangkot sa Napoles scandal.
Sila ay sina Gigi Reyes, Ruby Tuason, Pauline Labayen, Richard Cambe, Jose Antonio Evangelista, Rodolfo “Ompong” Plaza, Rizalina Seachon-Lanete, Edgar Valdez at Samuel Dangwa.
Kung makalusot man sila sa demanda at si Napoles lang ang mapatutunayang guilty ay mabuti na rin ‘yan kaysa wala.
At kung si Napoles lang ang makukulong, tiyak na hindi ito katanggap-tanggap sa bayan.
Kaya ikulong na lang lahat, maski apatnapu lang o isang daan at doon dalhin sa Munti at huwag sa Sta. Rosa.
Pero hindi tayo nakasisiguro. Tandaan, ang demanda ay babasahin pa ni Justice Secretary Leila de Lima at ipakikita pa niya ito kay Pangulong Noynoy. Bakit pa, bakit hindi i-submit agad ito sa Ombudsman?
Noong maganap ang Luneta grandstand massacre ay ganundin ang ginawa ni De Lima, ibinigay niya kay Pangulo ang resulta ng imbestigasyon at walang nakulong.



