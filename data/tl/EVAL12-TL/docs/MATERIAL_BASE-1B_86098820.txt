MAGKABILANG MUNDO

TILA langis at tubig silang maituturing, magkalayo ang agwat ng edad at nanggaling sa magkabilang bahagi ng mundo. Ano nga ba ang sikreto ng matamis at matagumpay na pag-iibigan ng mag-asawang Raymund at Vivian Zakrzewski?
Si Vivian ay isang Pinay na nagtatrabaho noon sa isang parlor sa Pattaya, Thailand nang magkrus ang landas nila ng Aleman na si Raymund na noon ay marketing manager naman ng isang German newspaper doon. Bagama’t hindi sinasadya ang naging pagtatagpo ng dalawa ay agad na nahulog ang loob ni Raymund kay Vivian.
Sa pamamagitan ng mga kaibigan ng dalaga ay nagawang mailapit ni Raymond ang kanyang sarili rito. “Hindi siya direct na nanligaw sa akin. Basta na lang may inutusan siyang magbigay sa akin ng kung anoman ang kailangan ko. Nalaman ko na lang nang mag-asawa kami,” kwento ni Vivian.
Dahil sa kabaitang ipinakita ni Raymund, unti-unti ay naging magkaibigan ang dalawa, hanggang sa anyayahan ng lalaki si Vivian na bumisita sa bansang kanyang pinagmulan-ang Germany.
Nagsilbing hudyito at upang umuwi ng Pilipinas ang dalaga at ayusin ang kanyang mga papeles. Noong una ay ini-enroll pa ni Raymund si Vivian sa Gruthen institute upang makakuha ng student visa, subalit na-deny ito ng German embassy. Na-deny rin ang tourist visa nito. Hanggang sa magdesisyon na si Raymund na personal nang pumunta sa Pilipinas upang matulungan si Vivian sa pag-aayos ng mga kinakailangang papeles.
Dahil sa nakitang tiyaga at dedikasyon ng lalaki, unti-unti na ring nahulog ang loob ni Vivian dito, kaya nang magtapat ito ng pag-ibig sa kanya at yayain siyang magpakasal ay hindi na siya nag-atubili pa. Halos isang taon ding namuhay ang mag-asawa sa Germany bago bumalik ng Thailand upang doon na tuluyang manirahan.
Bagama’t may mga pagkakataong nakararanas ng diskriminasyon at mga pagsubok sa kanilang relasyon si Vivian ay hindi niya kailanman naisip na isuko ang pagmamahalan nila ni Raymund. Naging higit ang ipinakitang pagmamahal naman ng Aleman sa kanya.
Para sa mag-asawa, hindi ang pagiging compatible ang susi sa isang matibay na relasyon at pagsasamahan, bagkus ang pagtanggap at pagpupuno sa kahinaan at kalakasan ng bawat isa; at ang pagiging sentro ng Maykapal sa bawat relasyon.
“Cultures are very difficult, very different and it’s not easy but if you have love you can do a lot,” wika ni Raymund sabay sabing huwag lumimot sa pagtawag sa itaas.



