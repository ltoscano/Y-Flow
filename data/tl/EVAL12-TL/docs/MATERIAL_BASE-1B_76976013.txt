PRANGKAHAN: Dagdag na proteksyon sa whistleblowers isinusulong ni Trillanes
By Ellen Tordesillas August 29, 2016 Sa paglaban sa katiwalian, mahalaga ang mga ‘whistleblower’ na mga nakakaalam na gustong magsalita tungkol sa masamang gawain.
Sino ang puwedeng maging whistleblower? Siyempre,‘yung mga kasali sa raket. Kaya alam na alam niya ang detalye. Katulad kay dating gobernador ng Ilocos Sur (ngayon ay konsehal ng Narvacan, Ilocos Sur) Luis ‘Chavit’ Singson na tumestigo laban kay dating Pangulo at ngayo’y Manila Mayor Joseph ‘Erap’ Estrada tungkol sa jueteng. Siya ang tagakolekta ng bahagi ni Estrada sa jueteng kaya malakas ang testimonya niya.
Katulad din kay Rodolfo ‘Jun’ Lozada Jr., ang pangunahing testigo sa NBN-ZTE deal. Mahirap ang maging whistleblower dahil para kang bumabangga sa pader. Mga makapangyarihan ang iyong kinakalaban. Puwede kang balikan. Maraming whistleblower ang pinapatay para nga naman matahimik na at hindi makatestigo.
Hindi lang sila ang nanganganib. Pati na rin ang kanilang pamilya.
Maraming paraan ang pagpahirap sa whistleblower. Ang nangyari nga kay Jun Lozada ay kinasuhan siya at siya pa ngayon ang nahatulang ng pagkakulong.
Sino naman ang gustong magtestigo kung ganu’n ang nangyayari. Wala tulong mula sa pamahalaan. Kung walang whistleblower, at walang ebidensya, hindi makakasuhan ang mga nagkakalat ng lagim sa ating lipunan. O kung makasuhan man, mahina ang kaso at madi-dismiss lang.
Kaya nag-file si Sen. Antonio Trillanes IV ng panukala (Senate Bill No.

290) na dagdag benepisyo at proteksyon para sa mga whistleblower upang hikayatin ang mga whistleblower na lumabas at lumahok sa kampanya ng gobyerno laban sa korapsyon at iba pang iligal na gawain.
“Ilang batas na ang naipasa na naglalayong humikayat sa mga whistleblower na lumabas at tumestigo ngunit ang mga batas na ito ay hindi sapat para matugunan ang kanilang mga pangangailangan tulad nang pagbibigay ng tamang insentibo at proteksyon sa mga ito, kapalit ng panganib na kinakaharap nila,” sabi ni Trillanes.
Sa ilalim ng SBN 290, nais ni Trillanes na matugunan ang pangangailangan ng mga whistleblower sa pamamagitan nang pagbibigay sa kanila ng sapat na allowance para sa kanilang pang araw-araw na pangangailangan, pabahay at personal na seguridad. Makakatanggap din sila ng sapat na proteksyon sa pamamagitan nang pagpapataw ng parusa sa mga employer, kompanya o korporasyon na tatanggihan ang mga kuwalipikadong aplikante o pag-iinitan ang mga ito sa kanilang mga opisina sa kadahilanang sila ay whistleblowers.

Aatasan din ang lahat ng ahensya ng gobyerno na ipaskil sa kanilang mga tanggapan ang mahahalagang probisyon ng batas na ito, kasama na ang mga karapatan at proteksyon ng mga whistleblower.
“Maraming mga potensyal na whistleblower ang natatakot na lumantad dahil sa iba’t ibang panganib na kanilang susuungin, kasama na ang banta sa kanilang seguridad na minsan ay nagiging sanhi ng pagkasira ng kanilang kinabukasan o hadlang tungo sa pagkakaroon ng normal na buhay,” dagdag ni Trillanes. Inaasahan ni Trillanes na kapag maisabatas ang kanyang panukala, mahikayat ang mas marami na magsalita at sumali sa kampanya laban sa katiwalian.



