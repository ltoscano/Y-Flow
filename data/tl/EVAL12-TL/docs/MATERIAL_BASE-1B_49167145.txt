
GSIS DISSERVICE

SA kanilang TV at Radio commercials, kung hindi mo mararanasan ang totoo, aakalain mong napakaganda at napakabilis ang serbisyo ng Government Security Insurance Services (GSIS). Pero kung ikaw mismo na retirado, pensyonado at binabawi ang kontribusyon dahil hindi mo natapos ang takdang bilang ng buwan at taon ng paghuhulog – MAGDUSA KA!
Personal nating naranasan ito na nagsimula noong huling linggo ng Pebrero ng taon na ito. Simple lang ang sistema kung tutuusin at simple din lang ang ating hiling na ibalik ang aking kontribusyon.
Kaya sa application form, ganoon ang aking isinulat. Ganoon din ang aking sinabi sa kanilang tauhan sa Customer Service ng GSIS Quezon City sa Mindanao Avenue. Sinabihan naman tayo na maghintay na lang. Kung ano ang hihintayin ko, hindi ko alam!
Abril 16 ay nakatanggap tayo ng sulat mula sa GSIS. Ang petsa ng sulat ay Marso 18. Hiningan ako ng kung ano-anong dokumento mula sa dating kong pinasukan na ahensiya ng gobyerno. Ginawa ko naman at muli, sinabihan ako na maghintay na lang. Na naman!
Mayo 17 ay nagpunta uli tayo para sa follow-up at ang sagot, DISAPPROVED daw ang hiling ko na ibalik ang aking request of refund!? Pera ko, disapproved?
Nang tanungin ko kung bakit, mali-mali raw kasi ang application for refund ko. Kailangan daw ay sa ganitong batas tulad ng Presidential Decree, Administrative Order, Republic Act at kung ano-ano pang litanya ng batas! Shit na malagkit naman kayo sa GSIS!
Kayo ang nakakaalam ng tama kung paano ipoproseso ang dokumento ko. Kayo ang naglagay ng RA1616 at nanghingi ng kung ano-ano na dokumento tapos sasabihan ninyo kami na mali? Mana yata talaga kayo sa amo ninyo sa Malacañang. Simple lamang pero ginagawa ninyong komplikado! May tama rin ba kayo?
Marami rin tayong nasaksihan na aplikante. Sadya yata na sinasadyang pabagalin ang proseso para makapagmeryenda ang mga tauhan ng GSIS hindi lang sa Quezon City kundi sa lahat ng sangay nito kasama na ang punong himpilan.
Simple ang nakasulat sa application, iniiba ninyo. Bakit? Muli, ang sa akin ay simple na REFUND OF CONTRIBUTIONS lang, ano pa na dokumento ang hinihingi ninyo? Nasa kamay na ninyong lahat, gagawa pa kayo ng ibang patakaran? Mana nga ba talaga kayo sa amo ninyo sa Malacañang? O tamad magbasa?
Dahil sa ginawa ninyong pagpapahirap sa amin, nag-ikot kami para ipunin ang reklamo laban sa GSIS. Ang dami pala, napakarami.
Sige, kung mahilig kayo gumawa ng litanya, ilalabas namin ang litanya ng inyong pagsasamantala lalo na sa mga retiradong hirap na hirap na!



