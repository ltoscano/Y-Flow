Operative pero makarisma si Gen. Espina NAG-AABURUTO ang mga kongresista. Pinabibilisan nila sa PNP ang pagresolba sa pag-ambush kay Iligan City Congressman Belmonte. Gano’n? ’Pag kasamahan n’yo ang inaambus gusto n’yo agad aksiyunan ng pulis pero kapag mga karaniwang mamamayan, hindi kayo kumikibo? Parehas na parehas din naman ang inyong justice system. Saan ka nga naman nakakita ng hindi pa man nagagamit ang 2015 budget, may nakaumang na agad na proposed supplemental budget? Ibang klaseng palusot ng DAP na naman ito. Parang kinukulam na naman ang kahabaan ng Edsa. Araw-araw trapik at nagagamit pang dahilan ang Holiday season para ma-justify ng MMDA ang kabiguan nilang maisaayos ang daloy ng mga sasakyan. So naughty, ha, magagalit sa inyo si Santa n’yan dahil ginagamit n’yo na namang palusot ang Pasko sa inyong kapalpakan. Huwag kayong magtaka kung kaliwa’t kanan ang hinuhukay na kalsada sa Metro Manila tapos iniiwanang nakatiwangwang. Inuubos ng DPWH at ng mga local na pamahalaan ang pondo nila sa 2014 kaysa nga naman maibalik sa national treasury. Tsk, tsk, tsk. Salbahe kayo, a! Bakit hindi kumikibo si Customs Commissioner John Philip Sevilla kahit siya ang direktang nawawalan sa Naia 3 operations? Palagi na ngang shortfall ang koleksiyon ng Customs, ayaw n’yo pang habulin ang MIAA na nakikialam sa koleksiyon ng mga paupahan sa paliparan. Takot kaya si Commissioner Sevilla kay MIAA General Manager Honrado dahil kabarilan ito ng Pangulong Aquino? Nagkalat sa FB at mga blogs ang sentimiyento ng mga working journalists ng ilang television stations na hindi pinapasahod nang tama. Huwag kayong mag-alala, hindi kayo nag-iisa. Generally, maraming working journalists ang palaging nagtatanggol sa mga inaapi sa bayang ito ang biktima rin mismo ng maling sistema. Kung higante sa laki ang talent fee ng mga on-cam talents, halos maliit pa sa mumo ng kanin ang kinikita ng mga taong nasa likod ng kanilang pagsikat. Trabahong maganda lang sa turing pero sa gutom, ikaw ay sisikmurain. Sa 2016 ay operational na ang bullet train mula Hong Kong hanggang sa China. Sa susunod na taon naman, 2015, bubuksan na rin ang kalsadang magdudugtong sa Hong Kong at Macau. Malapit na rin ang train from Hong Kong to Macau vice versa na dati ay ferry lang. Inggit much! Kudos kay General Leonardo Espina sa pagkakahirang sa kanya bilang OIC ng PNP. Si Espina ay kilalang tactician at operative pero makarismang pulis kaya tiyak na welcome development ito sa buong hanay ng PNP. Malaki ang problema ng bansa sa krimen, lalo na sa Metro Manila kaya matinding hamon ito sa kanya. Sayang nga lang, malapit na rin ang kanyang retirement. Pero sabi nga, make the most of it, General.



