MALACAÑANG vs NEW YORK TIME COMMENTARY

KAMAKAILAN ay naglabas ng komentaryo sa kanilang editorial ang pamosong New York Times (NYT) ng Amerika.
Positibo ang punto-de-bista ng komentaryo para kay Pangulong Benigno Aquino III.
Matindi ang laman ng editorial ng New York Times.
Sinabihan si Pangulong Aquino na tigilan na niya ang panggigipit at pananakot sa Supreme Court, gayundin ang pangarap nito na palawigin ang kanyang termino bilang lider ng bansa.
Payo ng New York Times sa kanya, “stop butting heads with the court and gracefully step down when his (Aquino) term ends up…”
Sinagot ni PCOO Secretary Hermino “Sonny” Coloma ang banat ng NYT na hindi raw alam ng diaryo ang tunay na kalagayan ng bansa at ang pamamahala ni Noynoy (?).
Palagi raw isinasaalang-alang ng Pangulo ang interes ng bayan at mamamayan.
Sabagay, normal lang ang pagdepensa ni Coloma sa kanyang boss dahil nakaangkas siya sa kotse nito na tumatahak sa bangin, este, matuwid na landas.
Ganyan talaga ang aso na nabibigyan ng mamahaling kolyar.
Bulag kung tumahol!
Sa totoo lang, manipis pa nga ang pagtusok na ginawa ng NYT.
Magalang pa kung tutuusin dahil may alok silang tama at nararapat na gawin ng isang matinong tao.
Iyan ay kung meron siyang katinuan sa isip!
Maililihim ba ang ginagawang pambu-bully ng Malacañang at mga kaalyado nito sa Kongreso kontra sa Supreme Court?
Halos hubaran na nga nila ang Hudikatura at lubusang alisan ng pondo dahil sa desisyon kontra sa PDAF at DAP.
At dahil alam ni Mar Roxas na hindi siya mananalo sa pagka-Pangulo sa 2016 kahit sorbetero pa ang makalaban, inginuso niya sa halip ang isa pang termino para kay Aquino!
One more term daw?
Mas lalo pang madiriin ang rehimeng Aquino kapag umabot hindi lang sa New York Times kundi sa lahat ng malalaking diaryo sa maraming bansa sa sandaling isumite na sa Kamara ang bagong panukala ng isang kongresista mula sa lalawigan ng Isabela na gawing “monarkiya” ang sistema ng pamumuno sa bansa!
Ukinnana met nga house bill dayta!
Imagine, kapag nagkataon, Haring Benigno Aquino 3rd si Noynoy?
Gaano kaya kakapal ang mukha ng nagpanukala nito?
Magkano ba ang kailangan niyang pondo para sa kanyang reeleksyon sa 2016?
Hayan tuloy, nakaririnig na ng kung ano-anong boses ang amo nila.
Minumulto ba o nababaliw na?
Basahin ninyong mabuti sa Malacañang ang editorial ng NYT para maliwanagan kayo! BALETODO/Ed Verzola



