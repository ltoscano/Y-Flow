Marami ang nagbunyi, marami ang nadismaya
By Zayith Hebron June 30, 2016
Araw ngayon ng panunumpa ng dalawang bagong pinuno ng ating bansa, sabay-bigay ng papugay at pasasalamat sa isang pangulong mahusay na naglingkod nitong nakaraang anim na taon.
Tama na siguro ang palitan ng batikos, ang parang walang katapusang patutsadahan ng magkakalaban na panig. Ang harapin natin ay ang katotohanang pumapasok ang ating bansa sa isang bagong yugto ng kanyang kasaysayan. Ang panalangin ng marami sa atin ay sana maging payapa at maayos ang takbo ng susunod na anim na taon.
Nitong mga huling araw ay sa CNN ako nanonood ng mga balita. Ang tinututukan ko ngayon ay ang balitang pagbaklas ng United Kingdom (UK) sa European Union (EU). Nagkaroon ng referendum ang mga Briton at ang nanalo ay ‘yung mga bumoto ng “Leave”, na ang ibig sabihin ay aalis sila sa EU. Marami ang nagbunyi, marami ang nadismaya. Marami ang natakot sa magiging kinabukasan ng Britanya. Agad-agad na nagbitiw sa pagiging Prime Minister si David Cameron.
Ayon sa kanya, hindi siya ang tamang lider na magtatawid sa UK papasok sa bagong yugto ng kasaysayan nito.
Agad ding nagbagsakan ang mga stocks sa merkado ng Estados Unidos. Maraming mga retirement investments ang na-wipe out. Agad ding umalma ang Scotland.
Sabi nila, hindi sila sang-ayon sa botong pagbaklas sa EU. Mas gusto pa nilang bumaklas sa UK kaysa iwanan ang EU.
Grabe ang mga pagbabagong nagaganap, hindi lamang sa ating bansa, kundi sa ating paligid, ano po? Ang magandang scenario: Sa usaping ekonomiya, baligtad ang nagaganap sa Pilipinas. Tiger economy ang bansa, bunga ng mahusay na paghawak ng administrasyong Aquino sa kaban ng ating bayan. Baligtad ang nangyayari sa Amerika at sa England. Pabagsak ang kanilang mga ekonomiya.
Kaibigan, ibinabalik lang ng mga kaganapang ito ang katotohanang hindi natin masisiguro ang bukas. Ang petiks nating mga buhay, pa-Insta-Instagram at pa-selfie-selfie, ay maaaring magbagong bigla.
Sa isang iglap lamang ay maaari tayong mapasok sa panahon ng kaguluhan, kapag hindi naging maayos ang kahihinatnan ng usapin sa pagitan ng gobyerno natin at ng Tsina pagdating sa Spratlys. Nagbigay na ng babala sa Chinese government ang Amerika. Dedepensahan daw nila ang Pilipinas ‘pag nagkataon.

Ang daming nakaambang panganib sa paligid. Pero ang isip ng marami sa atin ay nakatuon lamang sa kunsumisyon nila sa pagsakay ng MRT o sa kapal ng trapik sa EDSA.
Sana’y maging timbre para sa ating lahat itong mga nangyayari sa ibang mga bansa. “Countries are unravelling overnight,” komento ng isang sikat na ebanghelista mula sa Estados Unidos. Kumbinsido siya na ito’y mga senyales na ang ating mundo’y papalapit nang papalapit sa katapusan ng kanyang kasaysayan.
Ang matagal nang ipinagwawalang-bahala ng milyun-milyong mga tao ay biglang sasambulat sa kanila.
Magigitla ang marami sa katotohanang ang pagkakaroon pala ng tamang pakikipagrelasyon sa Panginoong Jesus ang pinaka-importante sa lahat! Sa bandang huli’y ito pala ang magiging basehan ng kung ano ang kanilang kahihinatnan sa susunod na panahong paparating.
Kaibigan, hindi talaga ako magsasawa sa pagpapaalala. Importanteng magsisi tayo sa ating mga kasalanan dahil ang pinakamakapangyarihang Hari ng mga Hari ay halos naririyan na sa ating mga pintuan at kumakatok. Ang pagpapasiya natin ay kritikal.
Siya ba’y kikilalanin natin bilang ating tanging Panginoon at Tagapagligtas, o Siya ba’y ating mamaliitin at ituturing na kathang-isip lamang?
Ang Bibliya ay hindi nagmintis sa mga propesiyang tumutukoy sa Kanyang kapanganakan, pagdurusa bilang Lingkod ng Diyos at kamatayan para sa ating kasalanan. Kung hindi nagmintis ang Salita ng Diyos sa mga katotohanang ito, tiyak na tiyak din ang sinasabi ng Bibliya tungkol sa Kanyang pagbabalik.
Si Jesus ay hindi na magbabalik bilang maamong tupa kundi bilang mabangis na mandirigmang Hari.
Kaya po ang dalangin ko para sa ating lahat ay ang manampalataya tayo sa Kanya nang tapat at pagsilbihan na Siya habang may panahon pa.
Pag-isipan po natin nang mabuti. Ang Hari ng Sansinukob ay maaaring nariyan na bukas makalawa.
God bless you, God bless the Philippines. Amen.



