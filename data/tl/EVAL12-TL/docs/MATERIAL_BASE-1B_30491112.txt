Editorial: Walang puwang ang terorismo!
July 4, 2016 Kalunus-lunos na naman ang ginawang pag-atake ng Islamic State (IS) sa isang grupo ng mga turista sa Dhaka, Bangladesh. Hindi lang basta niratrat ang mga ito kundi hinostage muna bago brutal na pinagpapatay. Marami sa 20 biktimang turista ay pinaggigilitan.
Masyado nang barbariko ang mga pag-atakeng ito. Mga inosenteng mamamayan na ang tanging pagkakamali ay nasa lugar at oras sila nang madaanan o matiyempuhan ng mga terorista.
Noong nakaraang linggo ay ga-hiblang nakatakas ang Gilas Pilipinas sa shooting incident sa Istanbul airport. Limang oras pa lang na nakakaalis sa naturang paliparan sa Turkey ang koponan ng Pilipinas nang mangyari ang walang habas na pamamaril sa mataong paliparan ng tatlong ISIS suicide bombers. Umabot sa 43-katao ang nasawi, 19 dito ay mga dayuhan, samantalang mahigit 300 ang sugatan.
Sadyang napakahirap mabasa ang galaw ng mga terorista. Unang-una ay wala silang mga mukha. Gaya lang sila ng mga ordinaryong bystanders. Makikilala lang sila na miyemrbo ng ISIS oras na umatake na.
Hanggang ngayon ay hirap na hirap pa rin silang mahagip ng pinakamatitinding radar ng intelligence community kahit ng pinakamalalaki at tigasing mga bansa.
Kung nakakalusot sila sa Amerika at France sa kanilang mga “ambitious and daring” attacks, paano na lang kung sa Pilipinas ito mangyari?
Mayroon ba tayong kapasidad na hadlangan sila o kaya ay mahuli man lang sakaling maghasik sila ng karahasan dito?
Walang duda na talagang mga dayuhan ang kanilang puntirya at tila espisipikong nakatuon ang kanilang mga bomba at boga sa mga Amerikano at Europeans, kaya nga lalong dapat mag-ingat at magpalakas ng spy network ang Pilipinas.
Hindi maitatangging paborito pa ring pasyalan ng mga turista ang ating bansa dahil sa likas na gandang kalikasan at sa napakagandang klima. Hindi man nakadirekta mismo sa Pilipinas ang atake, hindi pa rin dapat maging kumpiyansa.

Unang-una, responsibilidad ng Pilipinas ang kaligtasan ng sinumang dayuhang tatapak sa ating teritoryo. Kaya dapat ay pinagtutuunan ito ng pansin.
Lalo pa nga at kaliwa’t kanan ang mga pag-atake sa mga turista sa iba’t ibang panig ng mundo, magsilbi sana itong “wake up call” para sa iba pang gobyerno, gaya ng Pilipinas na palakasin ang seguridad, at higit anng intelihensya upang hindi masalisihan ng mga terorista.
Malaki rin ang maitutulong ng komunidad, ng pagiging usisero at usisera ng mga Pinoy para matiktikan ang kaduda-dudang mga karakter sa ‘neighborhood’ ika nga.
Tandaan: Hindi dapat mabigyan ng puwang o anumang tsansa ang terorismo sa ating teritoryo. Sino man ang targetin nito!



