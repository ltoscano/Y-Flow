ANG PROBLEMA KAY MIRIAM

UMUSOK sa galit itong si Sen. Miriam Defensor Santiago matapos nitong matunghayan ang nilalaman ng aprubadong badyet mula sa Kongreso para sa taon ng 2015.
Ang punto niya, malaking pondo ang pwedeng gamitin para sa paghahanda ng administrasyon ni PNoy sa nalalapit na Eleksyon 2016. Sinopla rin niya ang depinisyon ng salitang ‘SAVINGS’.
Tandaan natin, taumbayan! Sinalungat na ng Korte Suprema ang depenisyon na ito ni PNoy kung saan ang tinawag na ‘SAVINGS’ kuno ay inalaan sa Disbursement Acceleration Program o Pork Barrel ni PNoy.
Ang totoo niyan ay hindi na natin kailangan pa ng interpretasyon ng Korte Suprema kaugnay sa ‘savings’ dahil sa mga paaralan pa lamang ay mayroon na itong pandaigdigang kahulugan o ‘Universal Definition’.
Kaya ewan ko nga ba rito sa tribu ni PNoy kung saan nadampot ang depenisyon nila sa ‘savings’ samantalang mula naman sila sa mga respetadong kolehiyo sa bansa.
Balik tayo kay Miriam. Nagpakita ng galit ang Senadora sa bersyon ng badyet na aprubado ng Kongreso. Galit si Miriam pero ang problema ay parati na lang galit si Miriam.
Maliit man o malaking isyu ay galit. Tuloy nasasanay na ang kanyang kapwa politiko sa estilong ito ni Miriam. Ako man ay sanay na rin sa estilong ito ng paboritong kong Senador dahil siya talaga ang ‘Bulabog Girl’ ng Senado.
Ang problema, kapag nasanay na ang tao sa estilong galit ni Miriam, tinatawanan na lang ito dahil ganyan na lang nang ganyan ang ugali o pahayag. Kapag ganito na ang estado ni Miriam, dedma na lang tayo at tribu ni PNoy.
Iniisip natin na lilipas din ang galit ni Miriam gaya ng nangyari sa mga nakalipas na isyu na matapos magalit ay biglang wala lang… tapos galit ulit tapos wala lang ulit. Ang hirap pa niyan, baka galit-galitan para maambunan?!

EKSPERTO/JOIE O. SINOCRUZ, Ph.D.



