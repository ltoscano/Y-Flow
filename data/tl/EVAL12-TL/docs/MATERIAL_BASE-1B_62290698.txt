
PAGBABOY NG ANAK SA INA

NAWALA na siguro ang respeto ng anak sa kanyang ina. Kung noon ay ilalaban nang patayan ang sinoman na pumupuna sa nanay niya, ngayon tila nawala na ang respetong iyon para lang sa pansariling interes ng anak.
Tinutukoy natin dito si Pangulong Benigno Aquino 3rd (BSA3). Noon kasi, bukambibig niya at mga kapatid ang mataas na paggalang at todo na pagmamahal sa nanay nila, si Tita Cory, asawa ni Ninoy na pinatay sa tarmac ng NAIA.
Hanggang sa namatay ang ina, todo ang lungkot at sargo ang luha sa kanyang mga mata. Naawa ang bawat Juan at Maria, hayun, ibinoto siyang Pangulo na pagdaka, nanalo at tila naglaway sa tagumpay.
Okay si Noynoy noong una pero nitong mga huling panahon, malaki ang ipinagbago. Maladiktador kung umasta at mahangin na. Ang siste, ang mga inaangkin niyang nagawa at tagumpay, sa tala ng mga libro-de-kuwenta, hindi sa kanya kundi sa nagdaan pa.
Ngayon ay kakaiba na siyang lalo. Galit sa mga kritiko pero natutuwa sa mga mali na ginagawa niya. Pinakamaling-mali ay ang pagsuway niya sa 1987 Constitution na gawa ng nanay niya. Solido ang Korte Suprema na nagsabing mali, iligal at kontra Konstitusyon ang paglaspag ng pera ng bayan sa bisa ng PDAF at DAP!
Kita ang galit ni Noynoy sa Supreme Court na sa isang senyas lang niya ay nagtahulan ang kanyang mga aso sa Kongreso. Kung ano-anong panggigipit at pananakot ang tahol ng kanyang mga kaalyado at gusto pang agawin ang pondo ng SC.
Dapat isipin ni Noynoy o BSA3 na ang desisyon ng mga Mahistrado ay nakalatag sa 1987 Constitution. Muli, ginawa iyon noong panahon ng mahal niyang nanay.
Kaya dapat igalang niya hindi ba?
Ang Saligang Batas ang huling sandata ng taumbayan, ng mga “boss” niya.
Pero ngayon, mukhang bababuyin na ni BSA3 ang nanay niya dahil aprub na sa kanya na baguhin ang Saligang Batas. Kailangan niya ‘yun para masunod ang luho niyang “one more term” sa dikta ng mga gunggong na kaalyado niya.
Hindi raw niya naisip kasi noong una ‘yun. Huwat?
Bakit hindi mo aminin ang totoo Noynoy? Natatakot kang bumaba dahil alam mo na ang mga malalaking kasalanan na nagawa mo sa bayan. Ang PDAF-DAP at ang ayaw ninyong ibisto na Malampaya Fund.
Marami kang naipakulong.
Pero walang duda na ikaw na ang susunod na makukulong.
Alam mo iyan kaya nagmamadali ka para sa “one more term”.
Bababuyin mo ang gawa ng nanay mo makaiwas ka lang? BALETODO/Ed Verzola



