
MAGSIPAGBITIW NA SILA SABAY PAG-UUSIG SA KANILA

MAGANDANG magsipagbitiw o mag-leave of absence na ang lahat ng napangalanan sa P10 bilyong Janet Lim-Napoles scam.
Pero magsipagbitiw o lumiban man ang mga ito, dapat na rin silang masampahan ng mga kaukulang kaso.
KORAPSYON AT PANDARAMBONG
LUMALABAS na may gumawa sa mga ito ng korapsyon.
‘Yun bang === naglustay o nagnakaw sa P50 milyong perang bayan.
May naglustay o nagnakaw naman ng P50 milyon pataas at pandaramabong ang nararapat na kaso sa kanila.
Sa korapsyon, mga Bro, 6-12 ang tawag ng mga kakosa sa parusa.
Anim na taon hanggang 12 taong pagkabilanggo. Ang pandarambong naman ay may parusang pagkakulong na 20-40 taon.
May kakambal ang mga parusang ito na pagkasibak sa puwesto, pag-aalis ng karapatan nilang bumalik sa puwesto at pagsasauli ng kanilang mga nilustay o ninakaw.
20 SENADOR
MAY 20 senador ang binabanggit ni Napoles sa kanyang expanded affidavits. May 12 senador na kasalukuyang nakaupo at walong wala na sa puwesto o hindi na senador.
May mag-asawa, may mga mag-aama at may mag-ina.
Narito sila, mga Bro, nang walang dagdag-bawas sa atin.
Senators Alan Peter Cayetano, Loren Legarda, Tito Sotto, Lito Lapid, Koko Pimentel, Jinggoy Estrada, Gringo Honasan, Bongbong Marcos, Ramon Revilla, Jr., Cynthia Villar, Chiz Escudero at Juan Ponce Enrile.
Dating senador naman sina Rodolfo Biazon, Robert Barbers, Loi Estrada, Robert Jaworski, Ramon Magsaysay, Tessie Aquino Oreta, Aquilino Pimentel at Manny Villar.
BENHUR LUY’S DATA BASE
HINDI pa tapos ang listahan ng mga senador, mga Bro.
Mayroon pang sinasabing listahan ni Benhur Luy.
Sinasabi ni rehabilitation czar Panfilo Lacson na may inaasahan siyang dapat masama sa listahan ngunit hindi nasama at hindi niya alam kung bakit.
Pero sa kanyang pitik, may ngalan sa Benhur list si Sen. Miriam Defensor Santiago.
Ang iba naman ay nagsasabing may ngalan si Senate President Franklin Drilon.
BANTAYAN ANG BENHUR LIST
DAPAT na mabantayan ang Benhur Luy list. May nangangamba na posibleng may dagdag-bawas dito.
Pero si Lacson, magsasalita siya kung sa palagay niya ay may dagdag-bawas.
Maaasahan din ba ang pahayagang Daily Inquirer na maglabas ng lahat ng ngalan ng mga senador na sangkot sa iskam?
Lahat ba ng mga nagkaroon ng listahan ay magsasalita rin nang buo at nang walang dagdag-bawas?
SAMPAHAN NA SILA NG KASO
DAPAT na pagsabay-sabayin silang sampahan ng kaso.
Isama na sila sa kaso ng tatlong senador na nauna nang kinasuhan sa Office of the Ombudsman.
Dapat na obligahin ang Department of Justice na kumilos nang mabilis, simbilis ng ginawa nito sa kaso ng tatlong naunang senador, sa paghahanap ng mga ebidensya.
Kung hindi ito kikilos nang mabilis at magpatumpik-tumpik, magsususpetsa na ang taumbayan.
GINTO ‘DI KAYA NG APOY
MAY kasabihan tayo, mga Bro: Hindi kayang tunawin ng apoy ang ginto.
Kung isasalang sa apoy ng paglilitis ang lahat ng mga senador, mayroon at mayroong madedeklarang guilty.
Pero tiyak ding may madedeklarang inosente. Sila ang maihahalintulad sa ginto.
Pero ang mga deklarasyong ito ay dapat na walang pitpitan ng yagbols.
‘Yun bang === dapat na maglabas ang hukuman ng desisyon nang patas, walang anomang pagkiling at malayang-malaya sa anomang mahiwagang kamay na makapangyarihan para ilihis ang katarungan sa tamang daan.
IMBESTIGASYON NG SENADO
NAGHAHANAP ang ilang senador ng imbestigasyon sa Senado.
Mapilit pa nga ang iba sa mga isinasangkot ni Napoles para sa imbestigasyon.
Magandang mangyari ito para makasali kaagad ang taumbayan sa imbestigasyon.
Kasi, alam ng lahat na kung ipinasok ang mga kaso sa Office of the Ombudsman, gaya ng nangyayari, wala na tayong mababalitaan pa nang matagal na panahon.
Bawal nang maglabas ang media ng balitang may kuro-kuro dahil pang-iimpluwensya na umano ito. Subjudice ang tawag dito.
Pero sa Senado, bukas ang lahat sa pamamagitan ng media.
Libre pa nga na dumalo ang mga mamamayan pero bilang lamang dahil sa limitado rin ang espasyo.
Bukod lang kung gagawin ang imbestigasyon sa bukas na lugar gaya ng Luneta.
GINTO SA SENADO
POSIBLENG-POSIBLE rin na sa Senado pa lang ay may lalabas na ginto.
‘Yun bang === magiging malinaw na hindi sila sangkot sa iskam.
Ang hiling lang natin ay huwag nilang tularan ang ginawa ng mga hukom-senador noong panahon ng impeachment ni ex-Chief Justice Renator Corona.
Kasi nang may magdaldal na may namumudmod ng pera para lang ma-impeach at masibak sa puwesto si Corona, nagmistulang gang ang mga hukom-senador sa pambu-bully sa abogadong iyon ni Corona.
Pagkalipas ng panahon, totoo pala ang pamumudmod ng pera at nakapaninindig-balahibo na tumanggap ang mga hukom-senador ng minimum na P50 milyon at maksimum na P100 milyon.
Hehehe!
oOo
Anomang reklamo o puna ay maaaring iparating sa www.remate.ph o i-text sa 09214303333.



