
DAGA, BANTAY NG PUSA AT CIDG COLLECTOR SA R4-A

HINDI natin maaninag, parekoy, ang lohika sa ipatutupad ng pamunuan ng PNP na pagkuha ng mga security guard na magbabantay sa Kampo Crame.
Kumbaga, ang lungga ng mga pusa ay pababantayan sa mga daga! Susmaryosep!
Isang kamangmangan ‘yan!
Hindi natin minamaliit ang kakayahan at integridad ng mga sekyu, katunayan marami sa kanila ang higit na mararangal kaysa mga balasubas na parak.
Pero ibang usapan na kung ang isyu ay ang pagbabantay sa mga gate, arsenal at mahahalagang tanggapan ng “Headquarters” ng PNP.
Dahil, paano na lang kung halimbawang kasabwatin sila at magpapasok ng mga terorista?
Hindi naman maaaring i-court martial ang mga sekyu!
Paano kung magpalusot sila ng mga armas? Hindi naman sila accountable officers!
Paano nila babantayan ang mga high profile personality o mga opisyal na nakapiit sa Crame?
Wala naman silang “know-how” sa pagbabantay ng bilanggo!
Ilan lamang ‘yan sa mga katanungan, parekoy, na hindi kayang i-justify ng katwiran na kesyo gusto lang ng PNP na makatipid.
Na kesyo para mailabas sa mga kalsada ang maraming pulis na nagbabantay ngayon sa Crame.
Paano na lang kung nasa labas na lahat ang mga pulis tapos, eh, sakupin naman ng mga terorista ang PNP Headquarters?
Kung pagtitipid din lang ang usapan, may suggestion tayo riyan, parekoy.
Mga “boy scout” na lang ang pagbantayin sa Crame! Pang-candy lang ay ok na!
Oo nga pala, dapat lahat ng kampo ng military ay pabantayan na rin sa mga sekyu!
Para lahatan na ang kabobohan! Bwar, har, har!

Umiiyak ngayon ang gambling lords sa Cavite, Laguna, Batangas, Rizal at Quezon o Calabarzon.
Dahil ‘yan sa abot-langit na tara ni alyas “Milan” na siyang nangongolekta ngayon para sa Deputy ng Region 4-A RIU ng CIDG (R2). Sa isang banda, maganda rin ito para tuluyan nang malusaw ‘yang lintek na iligal na sugal.
Ang masama lang, dahil kung iligal ang pagpapasugal ay iligal din at immoral pa itong gawain ni Milan!
Sandali, parekoy, ilang kolektor na nga ba ang itinumba, lalo na sa Calabarzon area?
Ang dahilan, binibitbit nila ang nasabing unit kahit walang basbas ng CIDG. Ito kayang si Milan ay kailan ikakanal ng CIDG?
Dahil kung hindi nila itutumba itong si Milan ay maniniwala tayo na totoo ngang siya ang nabasbasan na ipangolektong ang nabanggit na deputy!



