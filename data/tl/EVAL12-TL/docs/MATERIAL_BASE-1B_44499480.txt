Oconer una sa Ronda By Ramil Cruz November 7, 2016
Nagpamalas ng masidhing pagnanasa si George Luis Oconer na masungkit ang unang titulo sa cycling proper nang pamayagpagan ang 91-rider na pumadyak sa una sa dalawang qualifying races para sa 7th LBC Ronda Pilipinas 2017 sa Forest View Park ng Subic Bay Freeport Zone grounds sa Zambales kahapon.
Solong tinawid ng 24-anyos at Scratch-It, Go for Gold Team member ang puro akyating 101 kilometer race sa loob ng 3 oras, 32 minuto at 49.984 segundo upang agad siguruhin ang muling pagsabak sa main pedalpushing.
“Assured na po ako ng slot sa main race pero sinubukan ko pa rin kung hanggang saan na ang kaya ko,” satsat ng dating national team mainstay, na hindi pa nagkakampeon pero halos abot kamay na ang humulagpos pang korona. “Gusto ko po kasi talaga na mag-champion dahil ilang beses na akong lumaban pero lagi akong nasusulot,” hirit ni Oconer, na pumangatlo noong 2011, fourth overall at third Filipino finisher nung 2014 kung saan may mga kasaling dayuhan. Best finish niya ang second nu’ng 2015.
Unang nag-solo break-away si 2016 Visayas at Mindanao leg champion Jan Paul Morales pero nahabol ito ng five-man second group nina Oconer, Ronald Lomotos, Boots Ryan Cayubit, Rudy Roque at ang baguhang Jonel Carcuevas pag-ahon sa turn-around sa Bagac.
Unti-unting lumayo sa pangkat si Oconer sa kanyang pinaghahandaan na tatag sa akyatin upang iwanan ang apat tungo na sa pagwawagi sa palaro na suportado ng LBC.
Sumegunda si Morales (3:27:03.388s), tersera si Cayubit (3:27:40.257s), pang-apat si Lomotos (3:28:35.985s) at panlima si Lloyd Lucien Reynante (3:29:28.250). 6th-10th sina si Ronnel Hualda (3:29:28.505), Marvin Tapic (3:29:28.508), Daniel Ven Carino (3:29:28.566), Jonel Carcueva (3:29:31.590) at Jay Lampawog (3:29::31.590).
Absent si former champion Santi Barnachea na hindi payagan ng mother team niyang Philippine Navy at nagkasya na lamang sa pagsama sa kanyang mga kasamahan sa Navy Standard.
Pepedal ang second qualifier sa Disyembre 4 sa Bacolod City kung saan top 30 ang paglalabanan sa karera na mga suportado ng Mitsubishi, Petron, ASG Group, Dans360 at Donen at benditado ng PhilCycling sa ilalim ni Bambol Tolentino.
Umaasa ang organizers na mas marami ang sasali sa Bacolod matapos na magdesisyong muling ibalik ang premyo sa orihinal na P1-milyon.



