Pagkakaisa at pagtutulungan
By Jeany Lacorte October 21, 2016 Mahirap hanapan ng magandang pakinabang ang mga nangyayaring kalamidad sa ating bansa.
Pero dalawa lamang ang naiisip ko, una ay ang mga kalamidad na ito ay nagsisilbing rallying point upang magkaisa at magtulungan tayo.
Pangalawa, sa kabila ng mga unos na ito, makikita natin ang pag-asa tulad sa inspirational cycle na liwanag pagkatapos ng dilim. Muling mabubuhay ang resiliency natin, muling babangon at mapagtatagumpayan ang mga paghamon.
Kaya naman kapuri-puri ang paghahanda ng lahat ng sektor, publiko man o pribado.
Ilang araw bago pa dumating ang bagyong Karen na sinundan ng super bagyong Lawin ay nakahanda na ang mga relief and rescue effort ng mga ahensya ng gobyerno.
Sa katunayan kahit wala sa bansa si Pangulong Rodrigo Duterte na nasa apat na araw na state visit sa China ay tutok sa kaganapan sa ating bansa lalo na sa mga lugar na apektado ng bagyong Lawin.
Ang iba namang residente sa mga lugar na direktang tinamaan ng super typhoon ay organisadong nakalikas patungo sa mga evacuation center upang mailigtas ang kanilang buhay.
Higit sa lahat sa puntong ito ay nais nating saluduhan ang accurate at up-to-date na pagtataya ng PAGASA sa daraanan ng bagyo at ang taglay nitong hangin.
Isama na rin natin ang media networks na nagbibigay sa atin ng update sa gitna ng panganib na kinakaharap ng kanilang mga tagapag-ulat upang magsilbing gabay sa pagharap ng lahat sa banta ng bagyo.
Kaya naman sa gitna ng pinsalang dulot ng record-breaking na bagyo, ang mahalaga ay ang rallying point na nilikha nito upang magkaisa at magtulungan tayo, ngayon higit kailanman at sana ay maging bahagi na ng sistema ng bawat mamamayang Filipino ang pagtutulungan.



