Sabado, Nobyembre 8, 2014

SIMBAHAN NATIN : Reflection for 32nd Sunday - Feast of the Dedication of the Basilica of St. John Lateran Year A - November 9, 2014 - YEAR OF THE LAITY

Kakaiba ang kapistahang ipinagdiriwang natin ngayon. Hindi isang santo o santa ang ating pinararangalan, hindi rin ang ating Mahal na Birheng Maria o maging ang Panginoong Jesus. Ating pinagdiriwang ngayon ang Kapistahan ng Pagtatalaga sa Basilikang Laterano. Bakit natin ito pinararangalan? Ang Basilikang Laterano ay ang naging luklukan ng mga Santo noong maagang taon ng ating Simbahan. Itinayo ni Emperador Constantine noong 324 AD, ito na ang kinilalang "ina ng mga simabahan" (Mother of all churches) sa kadahilang dito nanahan ang mga santo papa na namuno sa ating Simbahan. Marahil sasabihin nating kung gayon, ito ay pagdiriwang lamang ng mga obispo at mga pari o ng mga relihiyoso at relihiyosa. Bakit ito naging pagdiriwang "natin?" May isang pari na napakapamilyar ang pakikitungo sa kayang mga kasambahay sa kumbento. Minsang nagsabi ang kanyang katulong na si Inday: "Padre, nasira po ang refrigirator NINYO!" Ang sagot ng pari: "Inday... huwag mong sabihing refrigirator NINYO, ang lahat ng naririto sa kumbento ay ituring mong ATING pag-aari. Kaya ang refrigirator, ay refrigirator NATIN. Ang TV ay television NATIN, ang kumbento ay kumbento NATIN! Tandaan mo yan. Minsang bumisita ang Obispo sa parokya ay umakyat sa kumbento. Tinawag ng pari si Inday at pinaghanda ng makakain para sa napakahalaga nilang bisita. Medyo natagalan si Inday kaya nasigawan siya ng pari. "Pasensiya na po padre, hinuli ko pa po kasi ang dagang pumasok sa KUWARTO NATIN. Nahirapan po akong hulihin kasi pumsok sa KABINET NATIN at sumot sa ilalim ng KAMA NATIN. Namutla ang pari at nashock ang obispo sa kanyang narinig/" Mga kapatid, ang Simbahan ay SIMBAHAN NATIN! Ang Kapisthang ito ay nagpapaalala sa ating ang Simbahan ay hindi lang pag-aari ng mga pari, mga obispo o Santo Papa. Ang Simbahan ay hindi lang ang pisikal na istraktura na gusali. Ito ay ang KATAWAN NI KRISTO at tayo ang mga bahagi nito! Sa Ebanghelyo tinukoy ng Panginoong Jesus ang Kanyng saruiling katawan bilang templo. Tayo rin bilang Simbahan ay templo. Sa binyag naging Templo tayo ng Espiritu Santo kaya nga ang ating katawan ay sagrado o banal! Kung naniniwala tayo sa katototohanang ito ay igagalang natin ang ating katawan at ang katawan ng iba sapagkat bahagi tayo ng banal na katawan ni Kristo. Kaya nga ang hamon sa atin ng kapistahan ngayon ay hindi lang paggalang sa ating Santo Papa bilang pinuno ng Simbahan. Ito rin ay nagsasabi na igalang at mahalin natin ang ating kapwa at ang atin ding mga sarili. Alagaan natin ng mabuti ang ating pangagngatawan. Iwasan ang mga gawaing nakasasama sa ating katawan tulad ng mga bisyong pag-inom, paninigarilyo at pagdodroga. Igalang din natin ang katawan ng iba lalo na ng mga kababaihan at mga bata. Tanggapin natin ng may pagmamahal ang ating mga kaaway at ang mga taong ang pakiramdam nila ay malayo sila sa Simbahan. Ngayong Taon ng mga Layko ay piliin natin ang maging matapang na tanggapin ang lahat sa ating Simbahan, kapalagayan o kasamaan man ng ating loob. Ang Simbahan ay ikaw at ako. Tayo ang bumubuo ng Katawan ni Kristo. Ito ay SIMBAHAN NATIN!



