EDITORIAL: Bawal bang pumuna at kumontra?
October 11, 2016
Nakakalungkot na itong istilo ng ilang tagasuporta at tagahanga ng mga pulitiko noong panahon ng kampanya ay tila dala-dala pa rin hanggang ngayon.
Tapos na ang kampanya.

Dapat ay tapos na rin ang pagtrato sa mga impormasyon bilang “propaganda” at “mudslinging”.
Hindi naman diktaturyal ang sistema ng gobyerno sa bansa. Nasa ilalim pa rin naman ang Pilipinas sa demokratikong lipunan na ang lahat ay mayroong kalayaan na magpahayag ng kanilang saloobin at opinyon. Kasama rin sa kalayaang tinatamasa ang pagkakaroon ng boses ng pinakamaliliit na mamamayan para kumontra, bumatikos o pumuna sa mga taong nakaupo sa kapangyarihan. Sa demokratikong gobyerno kasi, hindi Panginoon o “master” ang trato sa mga opisyal kundi “public servant”. Kung public servant ang pangulo, ang mga mambabatas, ang mga nasa gabinete, ang mga embahador, ang mga gobernador hanggang sa barangay chairmen, maliwanag na ang “master” ay ang taumbayan.
Kung master ang taumbayan, dapat pinakikinggan ang kanyang kagustuhan at ang kanyang opinyon ay itinuturing dapat ng mga ipinuwestong public servant na mahalaga.
Hindi tama na kung magsasalita ang isang ordinaryong Pinoy ng kanyang saloobin ay kukuyugin ito, iinsultuhin at pagbabantaan pa ng mga tagasuporta ng sinumang pulitiko.
Nangyari na ‘yan noong panahon ng kampanya, hindi ito dapat gawing kalakaran hanggang sa maging bahagi na ng kultura. Nakakatakot ito kung hahayaang manaig!
Hindi ito kasama sa kultura ng mga Pinoy na matatag ang paggalang sa demokrasya, lalo na sa freedom of self-expression.
Sang-ayon o hindi sa opinyon ng iba, hindi ito dapat nilalait. Totoo na ang diskusyon ay bahagi rin ng demokrasya pero hindi dapat lumalagpas sa limitasyon.
Gaya nitong social media na tila naaabuso na sa pagtawid sa pribadong espasyo ng bawat indibidwal. Kung sakaling gustong makisawsaw sa opinyon ng iba, dapat ay hindi nawawala ang respeto at “manners” o mabuting asal.

Tila nawala na sa pagkatao ng marami ang golden rule na “kung ayaw mong gawin sa iyo ay huwag mong gawin sa iba.”
Ang totoo, dapat ay bukas at ipinagpapasalamat ng mga nakaupo sa gobyerno ang mga puna at batikos dahil dito naitatama ang mga mali at ang mga medyo baluktot na diskarte.
Kung mayroon namang dapat ipaliwanag, magandang oportunidad ang negatibong komento ng karaniwang mamamayan.
Hindi masama ang kritisismo sa isang demokratikong lipunan. Masama lang ito sa isang komunidad na pinaghaharian ng mga taong nagnanais kumontrol sa tinatamasang kalayaan ng taumbayan.



