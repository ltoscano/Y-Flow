
Ipagbunyi ang ika-45 anibersaryo ng pagkakatatag ng Bagong Hukbong Bayan! – COMPATRIOTS-NDFP

COMPATRIOTS-NDFP
March 29, 2014

Ang COMPATRIOTS ay ang rebolusyonaryong organisasyon
ng mga Pilipino sa ibayong-dagat at kanilang mga pamilya. May mga
balangay at kasapian ito sa loob at labas ng bansa at binubuklod ang
pinakamalawak na bilang ng mga kababayang Pilipino sa paglahok at
pagsusulong ng demokratikong rebolusyon ng bayan (DRB).

Kinakatawan ng COMPATRIOTS ang rebolusyonaryong
mithiin, layunin, pagsusuri at paninindigan ng mga Pilipino sa
ibayong-dagat. Kinikilala nito ang pamumuno ng uring proletaryado, sa
pamamagitan ng Partido Komunista ng Pilipinas (MLM), at nakikipagkaisa
sa programa’t konstitusyon ng Pambansang Demokratikong Prente (na
kilala bilang NDF o National Democratic Front). Kinikilala ng COMPATRIOTS ang
Bagong Hukbong Bayan (na kilala bilang NPA o New People’s Army) bilang
pangunahing sandata ng Partido sa DRB at sa susunod na yugtong
sosyalista.

Naninindigan din ang COMPATRIOTS sa prinsipyo ng proletaryong internayunalismo. Ikinakawing ng COMPATRIOTS
ang pakikibaka ng sambayanang Pilipino sa rebolusyonaryo at
anti-imperiyalistang pakikibaka nguring manggagawa at ng iba pang
demokratikong uri sa iba’t-ibang panig ng mundo. Kinikilala nito na ang
pinakamahalagang kontribusyon sa pagtataguyod ng internasyunalismo ay
ang pagsusulong ng DRB sa Pilipinas na may sosyalistang perspektiba.

Mula noon hanggang ngayon, laluna sa ilalim ng kasalukuyang rehimeng
US-BS Aquino, pinananatili ang sistemang malakolonyal at malapyudal sa
Pilipinas. Patuloy ang katangiang atrasado, agraryo at walang batayang
industriya ng ekonomiya ng bansa. Wala itong kakayahang saluhin ang
lumalaking bilang ng lakas paggawa, lalung-lalo na ang milyon-milyong
magsasaka mula sa kanayunan na walang lupa at manggagawang walang
trabaho o di kaya’y nagtitiis sa napakababang sahod.

Ang mga kondisyong ito ang nagluwal ng Labor Export Policy (LEP) ng
reaksyunaryong estado noong dekada ’70. Simula noon, sistematiko nang
ikinalakal ang mamamayang Pilipino sa labas ng bansa sa pangunguna ng
gobyerno. Sumalubong dito ang matinding pangangailangan ng mga
imperyalista at kapitalistang bansa ng murang lakas-paggawa laluna
mula sa mga atrasadong bansa tulad ng Pilipinas. At pinakagarapal ang
LEP sa ilalim ng kasalukuyang rehimeng US-BS Aquino.

Puspusang itinaguyod ng rehimeng US-BS Aquino ang LEP dahil sa
bilyon-bilyong remittances ng mga OFW na siyang nagsasalba sa
naghihingalong ekonomya ng Pilipinas. Limpak-limpak din ang kitang
nahuhuthot ng estado mula sa mga bayarin at buwis na hinuhuthot ng
gobyerno mula sa kanila. Habang itinutulak ng LEP ang marami na
mangibayang-bayan, sa ibang bayan naman ay ibayong nilulustay, inaabuso
at pinagsasamantalahan ang lakas paggawa ng mga Pilipino. Kasabay nito
na nilalapastangan ang kanilang dignidad at lahi.

Pagbalik naman sa Pilipinas, kadalasa’y nauuwi sa wala ang kanilang
pinagpaguran at muling nalulugmok sa kahirapan. Paano’y patuloy na
nananatili at lumulubha ang kawalan ng hanapbuhay at ikabubuhay sa
bansa, kaya hindi malulunasan ng LEP ang kahirapan ng bayan.

Walang ibang makalulunas dito kundi ang rebolusyonaryong pagbabago ng
sistema mismo. At mangangailangan ito ng pag-aalsa ng buong sambayanan,
kasama ang mga Pilipino sa ibayong-dagat at pamilya nila. DRB lamang
ang makakapagwasak sa paghahari ng iilan na kumokontrol at
nagsasamantala sa lipunang Pilipino at magpapalaya sa mga demokratikong
uri at sektor sa lipunan. DRB na may sosyalistang perspektiba ang tunay
na maghahawan ng landas para panlipunang pagbabago.

Pilipino sa ibayong-dagat, isulong ang digmang bayan hanggang tagumpay!

Wakasan ang rehimeng US-BS Aquino!

Mabuhay ang Bagong Hukbong Bayan!

Mabuhay ang Partido Komunista ng Pilipinas!



