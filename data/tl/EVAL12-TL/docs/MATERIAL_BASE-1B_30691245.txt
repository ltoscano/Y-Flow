Miriam may cancer! Stage 4 sa baga

Ni Malou Escudero

MANILA, Philippines - Inamin kahapon ni Senator Miriam Defensor-Santiago na mayroon siyang stage 4 lung cancer na nadiskubre ng kanyang mga doktor noon lamang nakaraang linggo.
Sa isang press conference, inihayag ng 69 na taong gulang na si Santiago na siya pa lamang ang nag-iisang senador na nagkaroon ng lung cancer.
“Ladies and gentlemen, allow me introduce myself to you as the only senator who has been diagnosed with lung cancer,” sabi ni Santiago.
Sinabi ni Santiago na humarap siya sa media upang personal siyang makita bago bumigay sa cancer ang kanyang katawan.
Dahil aniya sa kanyang kondisyon, nahihirapan siyang huminga bagama’t hindi naman kumakalat ang cancer na nakita sa kanyang left lung.
Inihayag pa ni Santiago na may iniinom siyang tableta na nagbibigay rin ng benepisyo na katulad ng chemotherapy pero hindi niya mararanasan ang side effect nito.

Inaasahan din aniya ni Santiago na makaka-recover siya sa kanyang cancer sa loob ng anim na linggo.
Bagama’t nag-aalala umano ang ibang tao, “excited” pa si Santiago ng malaman ang kanyang kalagayan dahil pumapasok siya ngayon sa panibagong ‘dimension’ ng kanyang buhay.
Nagbiro pa si Santiago na alam na niya ang magiging reaksiyon ng kanyang mga kalaban sa pulitika at nakatitiyak siya na masaya ang mga ito dahil sa kanyang kondisyon.
Pero aminado si Santiago na maari siyang mamatay na ikatutuwa ng kanyang mga kalaban.
Sa kabila ng kanyang karamdaman, maaari pa rin aniya niyang gawin ang kanyang trabaho bilang senador.
Noong nakaraang buwan ay nagbitiw si Santiago bilang judge ng International Criminal Court dahil sa kaniyang chronic fatigue syndrome.
“Every time I was checked for chronic fatigue syndrome, I would get a CT scan but they couldn’t see it (cancer) because my lungs were already filled with fluid and it just appeared as a small blur on the scan,” ani Santiago.



