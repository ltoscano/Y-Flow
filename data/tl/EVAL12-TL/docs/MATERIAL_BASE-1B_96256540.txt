Internet at Facebook ng OFW

KUNG mayroon mang bonus na ngayon ang ating mga OFW, ito ay ang pagkakaroon ng mas pinabilis na access gamit ang internet upang makapag-sumbong at agad maipaalam sa kanilang mga kamag-anak ang kanilang mga kalagayan sa ibayong dagat.
Tapos na nga ang mga panahong halos isang buwan bago makarating ang sulat na padala ng ating OFW. At bago pa iyon maipasakamay at mabasa ng kaanak dito sa Pilipinas, marami na namang bagong nangyari sa ating kabayan kung kaya’t halos naghahabol ang magkabilang panig na makapag-balitaan.
May mga panahon ding nakuntento na lamang ang ating mga kababayan sa pagpapadala ng kanilang mga boses sa pamamagitan ng voice recording. Ngunit ngayon napakarami nang pamamaraan na makarating ang mga mensahe ng ating mga kababayan sa mas mabilis na pamamaraan tulad ng text, email, skype at social networking.
Nasambit tuloy ng mga OFW natin noon, napakapalad ninyo ngayon dahil nga sa napakalaking tulong ng makabagong teknolohiya.
Abusadong mga employer
NOONG Agosto 21, 2012, nakatanggap ng mensahe sa Facebook ang BANTAY OCW mula kina Rina at Rosilyn Geronimo, mga kapatid ng OFW sa Oman na si Rosie Geronimo. Minamaltrato ‘anya si Rosie ng tatlo (3) nitong naging employer, tulad ng pagpalo sa likod, pag-plantsa sa kamay at halos hindi pinapakain.
Nang nasa ikatlong employer na si Rosie, nanghina ito hanggang sa bumagsak at tumama ang ulo sa matigas na bagay. Kasalukuyan siyang nasa prinsipal na ahensyang Al Shukielle sa Oman noon. Pakiusap at hiling ng mag-kapatid na makauwi na sana si Rosie.
Agad na kumilos ang Bantayo OCW at nakausap namin si Corazon Eusebio, ang General Manager ng lokal na ahensyang First Asian Career Solution Inc. (FACSI). Nangako itong makakauwi kaagad si Rosie habang hinihintay ang exit visa mula sa employer.
At ang magandang balita, noong Setyembre 11, 2012, dumating sa Pilipinas si Rosie lulan ng Etihad Airways. Masayang dumalaw ang magkapatid na Rosilyn at Rosie Geronimo upang magpasalamat sa Bantay OCW at kaagad namang sumaklolo ang Philippine Health Insurance Corporation (Philhealth) upang maipagamot ang ulo ni Rosie.
Matapos mabigyan ng payong legal ni Atty. Dante Mercado ng Integrated Bar of the Philippines (IBP), nasa Bicol ngayon si Rosie upang magpahinga matapos ng masamang karanasan, nakaantabay naman ang Bantay OCW, sa anumang reklamo nito laban sa ahensyang First Asian Career Solution Inc.
Malupit si Madame
MINAMALTRATO, sinasakal at binabato naman ni Madame si Judith Alde na nasa Dubai, UAE. Hindi pa ‘anya siya pinapakain at pinagbabawalan ding gumamit ng comfort room. Nagpadala ng text message sa Bantay OCW si Journey Candog, pinsan ni Judith. Mabilis namang nakipag-ugnayan kami kay Welfare Officer Mary Cyd Simangan ng Konsulado ng Pilipinas sa Dubai.
At ang magandang balita nakauwi na rin ng bansa si Judith lulan ng Jet Airways. Nagbalik ang mag-pinsan sa Radyo Inquirer 990 AM upang magpasalamat .



