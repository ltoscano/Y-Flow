Unang 1,000 na araw ng sanggol lubhang mahalaga -- opisyal

July 28, 2016

LUNGSOD NG KORONADAL South Cotabato, Hul. 12 -- Dapat pagtuunan ng matinding pansin ang nutrisyon at pangangala sa isang sanggol sa unang isang libong araw ng kanyang buhay, ayon sa isang opisyal dito. Sa buong mundo, ayon kay South Cotabato Provincial Nutrition Action Officer Ma. Ana Uy, kinikilala ang unang isang libong araw ng sanggol bilang "golden window of opportunity" upang masiguro ang kapakanan at pag-unlad ng isang bata.

Ang unang isang libong araw ay kinabibilangan ng 270 araw na nasa sinapupunan ng ina ang bata hanggang sa ikalawang birthday nito, paliwanag ni Uy. Sa naturang panahon pinakamabilis ang paglaki ng isang bata kung kaya't ang kakulangan sa nutrisyon ay seguradong mag-iiwan ng pangmatagalang pinsala. Magdudulot din ito ng pagkabansot. Dahil dito, diin ni Gng. Uy, sa naturang panahon dapat ibuhos sa isang sanggol ang tamang nutrisyon, breastfeeding at tamang paggabay upang masiguro ang kalusugan ng isang bata sa kanyang paglaki. Pinagdiriwang ang Hulyo bilang Buwan ng Nutrisyon na nakabase sa temang: “First 1000 days ni baby pahalagahan para sa malusog na kinabukasan!” (DEDoguiles-PIA 12)



