Koleksiyon nakasalalay sa dami ng importasyon MARAMI tayong natatanggap na text at tawag mula sa mga kaibigan natin diyan sa aduana. May mga nangungumusta at ang iba naman ay natutuwa dahil kahit papaano daw ay umaayos na ang takbo sa customs. Pero may iba naman na humihiling na paratingin naman natin sa mga kinauukulan ang kanilang mga hinaing at problema. Kagaya na lang ang pagbibigay ng collection targets sa mga revenue-generating agency. Napaka-unfair daw nito sa mga opisyal at empleyado ng mga ahensiyang ito. Tama naman sila dahil nandiyan ang kinatatakutang Lateral Attrition Law. Sa ilalim ng batas na ito ay puwedeng masibak sa puwesto ang mga empleyado ng isang ahensiya na hindi makakuha ng kanilang collection target. Paanong hindi maghihinakit ang mga taga-BOC, ang koleksiyon ay nakasalalay sa dami at klase ng mga dumarating na kargamento. Kung walang import ay wala silang koleksiyon. Kaya nga nananawagan sila sa mga kinauukulan na sana “realistic” naman ang i-set nilang collection target ng BOC sa 2015. Huwag naman daw masyadong taasan ang target. Kawawa naman daw sila kapag hindi naabot ang target dahil nandiyan ang Lateral Attrition Law. Ngayon nga ay kinakabahan sila dahil siguradong hindi maaabot ng BOC ang target nito sa 2014. Pero kumpara noong 2013, na mas marami ang importasyon, malaki naman talaga ang itinaas ng koleksiyon sa taong 2014. Katunayan lang na hindi nagpapabaya sa kanilang trabaho ang mga taga-BOC. Ito ay sa kabila ng mga patung-patong na problema sa aduana. Sa tingin ng maraming observers, kahit walang collection target ay magsisikap pa rin ang mga taga-BOC na mapalaki ang kanilang koleksiyon. Alam naman kasi nila na kailangang-kailangan ng gobyerno ang sapat na pera para mapondohan ang mga pro-poor program ng Administrasyong Aquino. Tama ba, Finance Sec. Cesar Purisima at BOC chief John Philip Sevilla? May mga nagsasabi na nakaka-disappoint ang 5.3-percent Gross Domestic Product (GDP) growth noong third quarter. Pero sa mga ordinaryong mamamayan, wa-epek ito sa kanila dahil ang alam lang nila ay ang nararamdamang kumakalam na sikmura. Wala silang pakialam sa GDP, GNP o inflation na bukambibig ng mga ekonomista. Ang mahalaga sa kanila ay kung magkano ngayon ang isang kilo ng bigas, itlog, asukal, gulay at isda. Sa totoo lang, wala silang pakialam kung mag-slowdown man o hindi ang government spending. Tanong ng mga mahihirap, “Ano ba ang GDP o GNP? Makakain ba ang mga yan?” Ito ay nagpapatunay lamang na ang mahalaga sa mga ordinaryong mamamayan ay kung merong makakain at gagastusin kapag sila’y nagkakasakit. Huwag nating kalimutan na ang bulto ng populasyon ay binubuo ng mga ordinaryong mamamayan. Kaya nga dapat huwag i-sentro ng mga nagbabalak kumandidato sa 2016 ang pagdurog sa mga makakalaban sa darating na halalan. Sa halip ay tutukan niyo ang walang katapusang pagtaas ng presyo ng mga bilihin. Kapag hindi napigil ang pagragasa ng presyo ng mga paninda at serbisyo ay baka mahirapan ang mga kandidato ng administrasyon.



