POCARI SWEAT, AIR FORCE MAGBUBULSA NG 4TH WIN By Robin Mendoza June 11, 2016
Tatangkain ng Pocari Sweat at Air Force na ibulsa ang kanilang ika-apat na sunod na panalo sa pakikipagsagupa sa kani-kanyang kalaban sa Shakey’s V-League Season 13 Open Conference ngayon sa The Arena sa San Juan. Maghaharap ang Lady Warriors at Baguio sa 4:00 p.m. at ang Jet Spikers ay makikipagtuos sa National U sa 6:00 p.m.
Parehong may tangan ang Pocari Sweat at Air Force ng 3-0 win-loss record.
Matapos pataubin ng Pocari Sweat ang Laoag, 25-21, 25-16, 25-17, ay muling pangungunahan nina Michele Gumabao, Myla Pablo at Elaine Kasilag ang Lady Warriors kontra sa uhaw sa panalong Baguio.
Iniiwasan ng Pocari Sweat ang magkumpyansa laban sa Summer Spikers na susubukang makabawi sa dalawang sunod na talo para isilid ang unang panalo sa torneyo.
“We talk to the players na, ang mind set kasi namin, one game at a time,” sabi ni Pocari Sweat coach Rommel Abella. “And hindi namin ino-overlook kung sino ang makakalaban namin. Kahit sa tingin ng mga tao na mahiya ‘yan, hindi kami pwedeng magpabaya.”
Samantala, mapapasabak ang Air Force sa Laoag.
Aasa ang Air Force sa equal scoring nina Judy Ann Caballejo, Joy Cases, Iari Yongco at Jocemer Tapic sa malalakas na atake ng Power Smashers.

“Malakas ang Laoag, hindi pwedeng mag-kumpyansa sa kanila,” sabi ni Air Force coach Jasper Jimenez.



