Warriors fans dumagsa sa kalsada para magbunyi
(Pilipino Star Ngayon) | Updated June 21, 2015 - 12:00am

OAKLAND, Calif. – Nagkulay dilaw at asul ang kalsada ng Oakland sa pagdagsa ng daan libong fans para panoorin at ipagbunyi ang Golden State Warriors sa victory parade na ngayon lamang nangyari matapos ang 40 taon.
Sa pambihirang sandali nang pagbubunyi, ang Oakland na isang siyudad na nalalagay sa balita dahil lamang sa mga krimen, korupsyon, protesta at kaguluhan ay kuminang ngayon sa national spotlight.
Bumaha ng mga fans sa kalsada ng Oakland para makita ang mga NBA championship players, si MC Hammer, anim na floats at siyempre, ang championship trophy na nakamit ng Warriors matapos talunin si LeBron James at ang Cleveland Cavaliers.
Nagsimulang luminya sa kalsada ang mga fans ganap na alas-3 ng umaga kung saan higit sa 500,000 fans ang kumalat nang magsimula ang victory parade sa alas-10.
Dumating si Kamala Moore sa parade route ng alas-4:15 ng umaga. “It’s history in the making,” sabi niya. ‘“Oh my gosh, I really want to see Riley (Curry),’” dagdag niya nang makita ang 2-year-old daughter ni Stephen Curry.
Sa Children’s Fairyland sa Lake Merritt, si Riley ang usap-usapan kung saan may malaking colorful sign na may nakasulat na ‘Rileyland’.

Lahat ng mga Mayor ng San Francisco, San Jose at Oakland ay nasa parada para ipakita ang kanilang suporta sa Warriors sa gitna ng pag-uusap ukol sa pagnanais ng mga Oakland officials na mapanatili sa kanilang lugar ang NBA champions kesa lumipat sa San Francisco Bay.
Nakabili ang Warriors ng lote sa San Francisco na kanilang pagtatayuan ng privately financed arena.
Sumuporta ang mga Warriors fans at ang mga city leaders sa koponan sa kabuuan ng season at ipinagdiwang ang una nilang NBA title matapos ang apat na dekada.
Inangkin ng Warriors ang korona mula sa 105-97 panalo sa Cavaliers sa Game 6 noong Martes.



