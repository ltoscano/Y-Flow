
Lunes, Mayo 27, 2013

Sakripisyo

Sakripisyo

(Mk. 10: 28-31)

Pamilyar na tayo sa salitang sakripisyo. Pag sinabing sakripisyo ibig sabihin mayroon kang igi-give-up para sa isang mas makabuluhan at mas mataas na pagpapahalaga.

Pero alam nyo ban a ang salitang sakripisyo ay galing sa salitang Latin? Ang salitang ito ay galing sa mga salitang Latin na “sacra” na ang ibig sabihin ay banal at “facere” na ibig sabihin ay gawain. Kaya nga pag pinagsama itong dalawang salitang ito ang mabubuo ay: gawaing banal.

Sa Mabuting Balita ay binanggit ni Pedro ang kanilang mga ginawang sakripisyo. Iniwan nila ang kanilang pamilya upang sumunod kay Hesus.

Sinabi naman ni Hesus na dahil sa kanilang mga sakripisyo sila ay makakatanggap nang gantimpala at sa huli ay makakamit ang buhay na walang hanggan.

Ganito pala ang nangyayari. Pag merong igini-give-up meron itong kapalit na maganda. Hindi mapupunta sa wala ang mga bagay na binitiwan na kung ito ay dahil sa pagsunod kay Hesus. Bumibitiw tayo sa pinapahalagahan natin at iniaalay natin ito sa mas lalong mahalaga. At bunga nito ang gawain ay nagiging banal at ang taong gumagawa nito ay nagiging banal.

Marami ka bang sakripisyo sa buhay mo? Hwag mag-alala, iyan ay gawaing banal…



