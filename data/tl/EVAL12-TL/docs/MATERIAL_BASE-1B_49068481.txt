
ISPORT LANG!: Pang-apat si Ancajas
By Zaldy Perez SSeptember 6, 2016
Noong Sabado, nakapag-produce na si eight-division world champion at senator Manny Pacquiao bilang promoter ng world champion.
Tinalo ng hindi kilalang si Jerwin Ancajas si IBF super flyweight champion McJoe Arroyo ng Puerto Rico sa pamamagitan ng unanimous decision sa sagupaang ginanap sa Navy Gymnasium sa Fort Bonifacio, Taguig.
Masasabing one-sided ang sagupaan dahil malinaw na na-outboxed sa unang anim na round ni Ancajas si Arroyo bago niya ito pinabagsak sa 8th round nang tamaan ng kumbinasyon. Pinaboran si Ancajas ng judge na Hapones na si Takeo Harada ng (117-110), Gil Co ng Pilipinas (118-109) at Puerto Rican Carlos Colo (115-112).
Dahil sa malaking panalo na ito ni Ancajas, meron na ngayon ang Pilipinas na apat na world champions at pinasinungalingan rin ang naunang pahayag ni Nonoy Neri na wala siya sa kundisyon, tamad mag-ensayo kaya matatalo ito sa nasabing laban kay Arroyo.
Si Neri ang unang trainer ni Ancajas na pinalitan ni Joven Jimenez.
Ayon sa bagong world champion, maligaya siya at nakuha ang world title dahil malaki ang naging sakripisyo niya at ni Jimenez bago ang laban.
Sa tuwa ni Ancajas, kaagad na nagtungo, kasama si Joe Ramos ng MP Promotions at Sean Gibbons sa bahay ni senator Pacquiao sa Forbes Park upang ipakita ang naagaw niyang championship belt kay Arroyo.
Pinasalamatan din ni Ancajas ang senador sa walang sawang pagtulong sa mga boksingerong tulad niya na maabot ang kanilang pangarap.
Hindi matatawaran ang pagtulong ni senator Pacquiao sa mga Pilipinong boksingero at katunayan, hiniling niya kay promoter Bob Arum na kung maari ay maglagay ng mga Pinoy boxer sa undercard ng laban niya kay Jesse Vargas para sa WBO world title sa Las Vegas sa Nov. 5.



