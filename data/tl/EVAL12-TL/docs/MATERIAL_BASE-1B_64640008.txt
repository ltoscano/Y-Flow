MMDA CHIEF, RESIGN

BUMABAHA na sa Metro Manila, mas pinili pa ni Metro Manila Development Authority (MMDA) Chief Francis Tolentino ang National Basketball Association (NBA) pre-season tournament sa Mall of Asia (MOA) noong nagdaang linggo.
Kitang-kita sa telebisyon ang tuwa sa kanyang mga mata habang naglalaro ang paborito niyang NBA team habang ang tumaas na tubig baha ay nagbunga ng matinding traffic!
Hindi na nakatutuwa si Chairman Francis. Kailan lang, nagpa-beauty contest naman siya. Gusto ba niyang agawin ang papel ni DILG Secretary Mar Roxas bilang Mr. Palengke? Aba naman, nagpakuha pa siya sa camera na binobomba niya ang pader at kanal ng palengke na dinayo niya.
Itong huli, ewan kung talagang hilo na siya, nagpanukala naman na magtatag ang boss niya ng Department of Drainage, etsetera? Mukhang nahihilo na nga si Tserman Tolentino. Ang madaling trabaho ay pinahihirap niya at gagawin pa na magastos. Ito ‘yung mga maliliit at barado na imburnal sa Metro Manila. Naisulat na natin ito kung papaano lutasin pero iba ang solusyon niya.
Kung tutuusin, katulad ng naisulat na natin, komunikasyon lang ang kailangan ng MMDA o ni Tule.
Sulatan, pulungin, kausapin at magkasundo ang kanyang ahensiya, ang DPWH at mga lider ng lokal na pamahalaan para sa paglalagay ng iisa at malaking sukat ng kongkretong gamit sa imburnal. Gawin na disimulado ang iskedyul ng paghuhukay at paglalagay sa mga daluyan ng tubig kanal.
Gawin din na unipormado ang sistema para disimulado at hindi makaaabala sa mga motorista. Gawin lang ang proyekto sa gabi at gumamit ng heavy equipment na panghukay, pangbaon at sa huli ay pagsemento. Kayang gawin ito kung walang korapsyon sa mga kontraktor. Onli in da Pilipins kasi, heavy infrastructure project ang mga nagtatrabaho ay gumagamit lang ng piko at pala.
Karamihan na binibigyan ng kontrata ay sa grupo ng “Will Borrow” na ang ibig sabihin, maliit na kontratistang ang gamit ay “ Will Borrow, money, tools and equipment…”
Naloko na sabi ni Mike Enriquez ng Saksi sa Dobol B!
Nakaiiyak din sa mga motorista na konting ulan, wala na ang mga MMDA traffic enforcer. Sabagay, wala ngang ulan basta papasikip na ang trapiko, naglalaho na ang kanyang mga enforcer na karamihan ay pawang taga-Tagaytay City na paraiso ni Tserman Tule.Marami nang palpak na proyekto si Atty Francis. Isa riyan ‘yung centralized provincial bus terminal sa Parañaque. Dahil kulang sa pag-iisip at plano, basta tira na lang, hayun, problema kaysa solusyon ang nangyari. Sa mga nangyayari sa MMDA sapul nang maupo si Tolentino ay pagkukulang at kawalan ng tunay na interes sa trabaho ang ahensiya.
Malayo noong panahon ni Chairman Bayani Fernando. Dahil sa kapabayaan at mga maling patakaran at panuntunan, MMDA Chief Francis, RESIGN!



