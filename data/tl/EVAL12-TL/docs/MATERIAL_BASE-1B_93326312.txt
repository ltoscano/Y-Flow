Mahigit 6,000 senior citizens sa Palawan tumanggap ng local pension

July 11, 2016

PUERTO PRINCESA, Palawan, Hulyo 11 (PIA) --- Mahigit 6,000 mga senior citizen sa Palawan ang tumanggap ng kanilang local social pension mula sa pamahalaang panlalawigan. Ayon kay Helen C. Bundal, Population Program Officer II ng Provincial Social Welfare and Development Office (PSWDO) at siya ring Senior Citizens Coordinator, patuloy ang isinasagawang pamimigay ng lokal na pamahalaan ng Palawan ng mga local social pension sa mga benepisyaryong nakatatanda sa buong lalawigan. Ang bawat benepisyaryo ng programang ito ay tumatanggap ng tig-Php250.00 bawat buwan. Ang pamamahagi ngayon ng PSWDO ay para sa buwan ng Enero hanggang Hunyo 2016. Dagdag ni Bundal, naibigay na ang kabuuang pensyon ng mga benepisyaryo sa buong lalawigan para sa taong 2015 at wala nang naiiwang balanse sa mga ito. Base sa datos na ibinigay ng PSWDO, sa kasalukuyan ang munisipyo ng Taytay ang may pinakamataas na bilang na indigent senior citizens na benepisyaryo sa buong lalawigan na umaabot sa 550 katao, samantala pinakamababa naman ang naitala sa munisipyo ng Kalayaan na may bilang na 13. Tinatayang Php21 milyon pondo ang inilaan ng pamahalaang panlalawigan para sa taong 2016, mas malaki ito kumpara sa Php17M pondo noong 2015 sa ilalim ng programang ito. Ang programang Local Social Pension for Indigent Senior Citizen ng PSWDO ay alinsunod sa Batas Republika Blg. 9994 o angExpanded Senior Citizens Act of 2010 na nag-aatas sa mga lokal na pamahalaan na pagkalooban ng buwanang pensyon ang mga kapus-palad na nakatatanda sa lokalidad upang madugtungan ang mga pangangailangan ng mga ito partikular ang pagkain at gamot. (PIO/OCJ-PIA4B Palawan)



