
'Listahanan 2' ng ng DSWD-Mimaropa, mas malawak na ang datos

July 02, 2016 Lyndon Plantilla

LUNGSOD QUEZON, Hulyo 2 (PIA) ---Mas malawak at mas maraming datos ang makikita sa Listahanan 2 ng Department of Social Welfare and Development -Mimaropa.
"Ito'y pagbibilang ng mga mahihirap na pamilya sa rehiyon na hindi nakasama sa unang Listahanan at pagsusuri rin sa kalalagayan ng mga naunang nakasama sa Listahanan noong 2010," ayon kay Director Wilma Naviamos ng DSWD-Mimaropa.

Ang pagsasama sa mga datihang nakasama sa Listahanan sa pagsusuri ay para mabatid kung anong pagbabagong naganap sa kanilang buhay magmula noong makasama sa Patawid Pamilyang Pilipino Program at iba pang social protection program. Kabilang sa mga social protection program ay ang Sustainable Livelihood Program at ang PhilHealth.
Sa paglulunsad ng Listahanan 2, na ginanap noong ika-30 ng Hunyo sa Puerto Princesa City, maari narin magamit ng mga kabalikat na samahan ng DSWD Mimaropa gaya ng mga lokal na pamahalaan at pribadong ang datos para mapakinabangan ng mga kababayang nasa Listahanan ang kanilang mga programa.
Mahigit sa 569,000 sa Mimaropa ang bilang ng mga kabahayang na sinuri para sa Listahanan 2 at 207,863 ang natukoy na mahihirap.
Makikita sa datos ng una at ikalawang Listahanan ang bilang ng mga maralita hanggang sa barangay. Natukoy din sa datos kung sino-sino ang nabibilang sa sektor ng kababaihan, kabataan nakatatandaa, katutubo at mga may-kapansanan. Tukoy din sa datos ang kalagayan ng kanilang kalusugan, kalinisan at kung nakikinabang sa mga batayang serbisyo.
Para makagamit ng datos ng Listahanan, ayon kay Director Naviamos, kailangan na ihanda ng isang ahensiya o samahan na lumagda ng memorandum of agreement sa DSWD-Mimaropa.

Nakasaad sa kasunduan na walang ibang paggagamitan ang datos ng Listahanan kundi sa kapakinabangan lamang ng mga mahihirap na kababayan.
Lahat ng ahensiya na mayroong MOA sa DSWD-Mimaropa ay kailangan magsumite ng ulat kung paano ginamit ang datos ng Listahanan. (LP/PIA4B)



