Mahigit 4,000 nakatatanda sa Palawan, nabenepisyuhan ng Local Social Pension

February 05, 2016 Orlan C. Jabagat

PUERTO PRINCESA, Palawan, Peb. 5 (PIA) --- Mahigit sa 4,000 senior citizens ang nabiyayaan ng Local Social Pension na ipinatutupad ng pamahalaang panlalawigan. Ang Local Social Pension na natanggap ng mga nakatatanda sa Palawan ay para sa buwan ng Enero hanggang Hunyo ng taong 2015. Sa pahayag ni Helen D. Bundal, Senior Citizens Focal Person ng Provincial Social Welfare and Development Office (PSWDO), tanging mga benepisyaryo na lamang mula sa bayan ng Cagayancillo ang hindi pa nababahagian ng pension para sa mga nabanggit na buwan dahil naantala ang petsa ng pamamahagi nito ngunit tiniyak niya na maibibigay na sa susunod na buwan ang naturang pension kasama na ang para mga buwan ng Hulyo hanggang Disyembre 2015. Tinatayang P17 milyon ang inilaang pondo ng pamahalaang panlalawigan sa programang ito para sa taong 2015, mas malaki kumpara sa P15 milyon pondong inilaan noong 2014. Ang mga benepisyaryo ng programa ay sumasailalim sa pagtatasa ng PSWDO, Municipal Social Welfare and Development Office at Office for Senior Citizens Affairs o OSCA. Ang Local Social Pension for Indigent Senior Citizen program na isinasakatuparan sa ilalim ng PSWDO ay base sa Panlalawigang Resolusyon Blg. 11305-2014 na pinagtibay ng Sangguniang Panlalawigan na naglalayong mabenepisyuhan ng P250 kada buwan ang lahat ng mahihirap na senior citizen sa buong lalawigan. Ito ay bilang pagtugon ng pamahalaang panlalawigan sa Republic Act 9994 o ang Expanded Senior Citizens Act of 2010 na nag-aatas sa lahat ng lokal na pamahalaan na pagkalooban ng buwanang pension ang mga kapus-palad na nakatatandang mamamayan sa kani-kanilang lokalidad upang makatulong sa mga pangangailangan ng mga benepisyaryo tulad ng pagkain at mga gamot. Sa kasalukuyan ay isinasaayos na ng PSWDO ang pension ng mga benepisyaryo ng programa para sa mga buwan ng Hulyo hanggang Disyembre 2015 na inaasahan namang maipapamahagi ngayong Pebrero. (PIO/OCJ-PIA4B Palawan)



