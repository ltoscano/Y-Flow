
Bayan ng Kalayaan, Palawan inaasahan na maagang matatapos ang botohan

May 09, 2016 Orlan C. Jabagat

PUERTO PRINCESA, Palawan, Mayo 9 (PIA) --- Inaasahang maagang matatapos ang botohan sa bayan ng Kalayaan, ito ang inihayag ni Commission on Elections â€“ Palawan Provincial Election Supervisor Atty. Percival Mendoza. Ang bayan ng Kalayaan na nasa West Philippine Sea (WPS) at kabilang sa unang distrito ng Palawan ay mayroon lamang isang barangay, isang clustered precinct at 335 rehistradong botante. Saglit na naantala ang botohan kaninang sa nasabing bayan dahil sa nagka-aberya ng Vote Counting Machine (VCM) ngunit agad din itong pinalitan ng isang reserbang makina kaya tuloy-tuloy na ang botohan dito. Ayon kay Atty. Mendoza, kung ang isang botante ay magkokonsumo ng isa at kalahating minuto sa pagboto, aabutin ng 502.5 minuto o mahigit sa walong oras lamang tatagal ang botohan sa bayan ng Kalayaan. Dagdag pa ni Mendoza, inaasahan din na ang bayan ng Kalayaan ang mauunang makakapagproklama ng mananalong kandidato. Ang Kalayaan ay may tatlong kandidato para sa posisyon ng Mayor, tatlo din sa pagka-bise Mayor at 22 naman para sa Sangguniang Bayan.

Alas tres ngayong hapon nag-convene ang Provincial Board of Canvassers para sa provincial canvassing na isasagawa sa Session Hall ng Sangguniang Panlalawigan. (OCJ/PIA4B-Palawan)



