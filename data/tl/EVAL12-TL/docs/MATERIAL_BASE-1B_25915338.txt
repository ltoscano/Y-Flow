
Unang Senior Citizen’s ward ng Mimaropa, itinayo sa Marinduque

May 19, 2016 Lyndon Plantilla

LUNGSOD QUEZON, ika-19 ng Mayo (PIA) Bukas na ang kauna-unahang senior citizen’s ward sa Mimaropa. Ito ay matatagpuan sa lumang administration building ng Dr. Damian Reyes Provincial Hospital sa Boac, Marinduque, ang unang Senior Citizen’s Ward ng rehiyon ay halos kumpletong pasilidad: may sampung kama at may air-conditioner. Sa ilalim ng Health Facilities Enhancement Program, naipagawa ang Senior Citizen’s ward noong nakaraang Enero at nagsimulang tumanggap ng pasyente nitong Marso. Ayon kay Director Eduardo Janairo ng DOH-Mimaropa, dapat lamang bigyan ng pryoridad sa pangangalaga ang mga nakatatanda. Wala anyang dapat ikabahala ang mga nakatatandang pasyente sa gastusin dahil wala rin silang babayaran alinsunod na rin sa patakarang No Balance Billing ng PhilHealth. Bukod sa libreng serbisyo, maaring mapabakunahan ang mga maralitang senior citizen laban sa ilang mga karamdaman.

Isinasaad sa “Expanded Senior Citizens Act of 2010" na dapat mayroong "senior citizens' ward" sa bawat pampublikong pagamutan ekslusibo para sa mga nakatatandang nangangailangang maospital. Tiniyak ni Director Janairo na gagawin nila ang lahat para makapagtayo ng Senior Citizen ward sa bawat health facility sa buong rehiyon upang makatikim ang mga nakatatanda ng mga libre serbisyong medikal sa kahit aling pampublikong pagamutan. Aabot sa 176,283 ang mga senior citizen sa buong Mimaropa batay sa kanilang talaan nitong ika-26 ng Abril: 41,842 sa kanila ay mga maralita. Kung titingnan kada probinsya: may 22,618 senior citizens sa Marinduque, 52,509 sa Oriental Mindoro, 24,715 sa Occidental Mindoro, 24,120 sa Romblon at 39,058 sa Palawan. # (LP/PIA4B)



