ANG PAGIGING DOBLE-KARA NI CAYETANO MAY KINIKILINGAN

DOBLE-KARA nga ba ang magiting na senador mula sa Taguig City na si Sen. Alan Cayetano?
Kayo, mga pare ko, ang humusga sa kanya!
Kung maalala n’yo, sinabi noong 2010 ni Cayetano na hindi raw totoo na duwag ang isang tao kung namimili siya ng venue ukol sa mga isyung kinahaharap nito sa bayan.
Patungkol ito sa noo’y presidential candidate na si Sen. Manny Villar na nakatakda sanang humarap sa 12 senador sa Senate Committee na mag-iimbestiga sa C-5 road scandal.
Mismo si Cayetano na ang nagsabi noon na walang dahilan para humarap pa sa hearings sa naturang komite si Villar dahil na-prejudge na raw na guilty ang huli ng kapwa mga senador.
May korte at may civil courts na kung saan dapat humarap si Villar, ayon kay Cayetano.
Kung ganito ang katwiran ni Cayetano, e, bakit ipinagpipilitan niya at ng mga kaalyado nitong senador na humarap ngayon si Vice-President Jejomar Binay sa kanilang komite na hindi pa man napatutunayan ay inaakusahan at hinuhusgahan na kaagad nila.
Hindi ba’t simula’t sapul, eh, kitang-kita na natin na na-prejudge na ng Senate Blue Ribbon sub-committee si Binay?
Halos pinagtutulungan ang mama ng mga magkakaalyado para lang masira ang No.1 contender ng UNA na si Binay.
May hustisya kayang makikita si Binay kung halimbawang humarap siya sa nasabing komite?
Hindi ba’t hindi pa nga napatutunayan ang mga ibinibintang nila kay Binay ay kanila na kaagad pinararatangan na magnanakaw!
Ang lahat ng mga mali-maling impormasyon pa lang na inilalahad ni ex-Vice Mayor Ernesto Mercado ay agad na nilang pinaniniwalaan at pati ‘yung batang anak ng Bise-Presidente ay idinamay nila sa kanilang mali-maling paghusga kay Binay.
Bakit si Villar lang ba ang may karapatan para bigyan ng maayos na pagtrato?



