
Pagtaas ng HIV rate sa Caraga ikinabahala ng DOH

July 11, 2016 Venus L. Garcia

BUTUAN CITY, Hulyo 11 (PIA) - Nababahala ngayon ang Department of Health dahil sa patuloy na pagtaas ng bilang ng kaso ng human immunodeficiency virus o HIV sa rehiyon ng Caraga na maaring humantong sa acquired immune deficiency syndrome o AIDS.
Base sa tala ng National Epidemiology Center o NEC, simula ng unang nasuri ang kaso noong 1995 hanggang buwan ng Mayo nitong taon ay umabot na sa 268 ang kasong HIV sa rehiyon Caraga, at itoâ€™y posibleng tumaas pa.
Sa isinagawang HIV/AIDS Core Team Meeting ng Department of Health-Region 13 at City Health Office sa Butuan City, sinabi ni Dr. Christine Mandin, HIV/AIDS core team physician ng Butuan Medical Center, mula Enero hanggang Hulyo nitong taon ay mayroong 83 kaso ng HIV sa rehiyon at ang 45 nito ay sa lungsod ng Butuan, kabilang na dito ang isang limang buwang taon na sanggol.
Dagdag pa ni Dr. Mandin, ang 20 ng HIV mula Enero hanggang Marso 2016 sa Butuan City ay mahigit limang porsiyentong dagdag kumpara sa kaso noong nakaraang taon.
Batay naman sa taong 1995 hanggang Marso 2016 na tala ng NEC-Manila, tinatayang nangunguna sa rehiyon ng Caraga ang Butuan City sa kasong HIV na pumapalo ng 98, pumapangalawa ang probinsiya ng Surigao del Sur na may 50 kaso, at sinundan naman ito ng Agusan del Sur.
Ang naulat na kasong HIV ay nakuha umano lalung-lalo na sa pamamagitan ng pakikipagtalik kung saan ang sekswal na kontak sa kapwa kasarian ang siyang laganap na pamaraan ng transmisyon.
Samantala, pinaalahanan naman ni Dr. Mandin ang publiko na maging sensitibo, lawakan ang pang-unawa, at iwasang ikundina ang sinumang apektado ng HIV o AIDS.
Dahil dito mas pinaigting pa ng DOH at City Health Office ang kampanya upang mabigyan ng sapat na kaalaman ang publiko tungkol sa nakamamatay na sakit upang mapigilan ang pagkalat nito. (VLG/PIA-Caraga)



