Mga magsasaka ng Kidapawan nakatanggap ng Php6.4M na tulong mula sa DA

August 23, 2016

LUNGSOD NG KIDAPAWAN, North Cotabato, Ago. 23 (PIA)-- Inaasahang matulungang uunlad ang pagsasaka at ani ng mga magsasaka sa Kidapawan dahil sa ayudang bigay sa kanila ng Department of Agriculture.

Nitong Linggo, Agosto 20, kasabay ng pagdiriwang ng 2016 Kasadyahan sa Timpupo ng Kidapawan, abot sa Php6.4 milyon na halaga ng makinarya at kagamitan ang pinamahagi ni Agriculture Secretary Emmanuel Piñol sa mga magsasaka ng naturang lungsod.

Kabilang sa tulong ang 2 hand tractor na may kalakip na power tiller, 4 na tresher, 1 na four-wheel drive tractor, 2 na floating tiller, 20 na knapsack sprayer, 10 shallow tube well, 1,000 na bag ng Urea, at 22 baka.

Sa kanyang mensahe, sinabi ni Secretary Piñol na bahagi ang ayuda sa pagsisikap ng pamahalaang nasyunal na maiangat ang kalagayan ng mga magsasaka sa bansa.

Maliban dito, inihayag din ng kalihim na libre na ang irigasyon simula sa susunod na taon at magpapatuloy ang tulong ng Philippine Crop Insurance Corp sa mga sinalanta ng El Niño.

Hinikayat rin niya ang mga magsasaka na samantalahin ang handog ng Department of Agriculture na scholarship para sa mga kabataang nagnanais kumuha ng kursong agrikultura. (DEDoguiles-PIA 12)



