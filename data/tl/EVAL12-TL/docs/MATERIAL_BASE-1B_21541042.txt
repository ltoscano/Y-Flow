Pagbaba ng bilang ng malnutrisyon sa Bulacan, patuloy na tinututukan

April 08, 2016 Vinson F. Concepcion

LUNGSOD NG MALOLOS, Abril 8 (PIA) -- Patuloy ang pagtutok ng pamahalaan panlalawigan upang mabawasan hanggang sa tuluyan nang mapuksa ang malnutrisyon sa Bulacan. Simula pa ng Marso hanggang ngayon Abril, nagsagawa na ng pagtitimbang, desk validations at Monitoring and Evaluation of Local Level Plan Implementation ang Provincial Social Welfare and Development Office o PSWDO sa 18 bayan sa Bulacan. Sinabi ni Gobernador Wilhelmino Sy-Alvarado na layunin ng mga aktibidad na mabantayan ang estado ng malnutrisyon sa lalawigan, gayundin ang masukat ang kahusayan at pagiging epektibo ng lokal na pamahalaan sa pagpaplano at pagpapatupad ng mga programang pang-nutrisyon. Ayon kay Rowena Joson-Tiongson, pinuno ng PSWDO, bahagi ng ebalwasyon ang pagtingin at balidasyon ng timbang ng mga batang nasa edad 0-75 na buwan o â€˜yung mga nasa 5 taon pababa at mga batang nag-aaral na nasa edad 6-12 na taong gulang. Sinimulan ang pagtitimbang sa Calumpit noong Marso 16, sa Bulakan at Guiguinto noong Marso 28, Marso 29 sa DRT at Marso 30 naman sa mga bayan ng San Rafael, Marilao at Obando. Nagpatuloy ito sa unang linggo ng Abril sa Pandi, Hagonoy, Bocaue at Paombong, Abril 6 sa San Miguel, Abril 7 sa San Ildefonso, Abril 8 sa Balagtas, Abril 13 sa Norzagaray, Bustos, Baliwag at sa ikatlong linggo ng Abril sa bayan ng Angat. Sa ngayon umaabot lamang sa 1.53 porsyento ang prevalence rate ng mga batang underweight at severely underweight, ang pinakamababa malnutrition rate sa national at regional level.

(CLJD/VFC-PIA3)



