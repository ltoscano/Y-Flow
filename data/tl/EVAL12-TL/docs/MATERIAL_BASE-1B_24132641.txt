MGA PATABAING BABOY

MAY labing siyam (19) na government-owned and controlled corporations (GOCCs) at government financial institutions (GFIs) ang nagsisilbi lang mistulang patabaing baboy ng gobyerno.
Ibig sabihin, ang mga GOCCs at GFIs na ito ay patuloy na binibigyan ng pondo ng gobyerno pero hindi naman talaga nakatutulong sa pagbibigay ng kita sa pamahalaan.
Bagkus, karamihan sa mga ahensyang ito ay “nagiging kural” lang ng mga opisyal ng gobyerno para dito patuloy na manginain at magsipagtabaan.
Sa mga ganitong GOCCs at GFIs inilalagay ang mga taong “pinagbigyan” ng administrasyon na magkapuwesto sa gobyerno.
Hindi lingid sa atin na karamihan ng opisyal sa GOCCs at GFIs, marahil ay nakatulong sa kampanya kaya naluklok si PNoy sa poder. Sila ‘yung mga pinagkakatautangan ng loob ng Malakanyang.
O kaya naman, sila ‘yung mga taong inirekomenda ng mga taong malakas sa Palasyo.
Kaya naman pabor tayo sa pagnanais ni Cagayan de Oro City 2nd District Rep. Rufus Rodriguez na buwagin na ang mga walang silbing GOCCs at GFIs.
Ayon kay Rep. Rodriguez, kung totoo ang Pangulo sa pagpapatupad ng austerity measure sa pamahalaan, ngayon ang tamang panahon para tanggalin ang mga “patabaing baboy” at itustos na lamang ang pondo sa mas mahahalagang proyekto sa bansa.
Ang mga dapat buwaging ahensya ay ang sumusunod: 1) Banaue Hotel and Youth Hostel; 2) Batangas Land Co., Inc.; 3) BCDA Management and Holdings, Inc.; 4) Cottage Industry Technology Center; 5) Freeport Service Corp.; 6) GY Real Estate, Inc.; 7) Human Settlements Development Corp.; 8) Kamayan Realty Corp.; 9) Marawi Resort Hotel, Inc.; 10) Masaganang Sakahan, Inc.; 11) National Agribusiness Corp.; 12) Natural Resources Development Corp.; 13) NDC-Infrastructure Corp.; 14) Northern Foods Corp.; 15) Philippine Aerospace Development Corp.; 16) Philippine Convention and Visitors Corp.; 17) Pinagkaisa Realty Corp.; 18) Trade and Investment Development Corp. of the Philippines; and 19) ZNAC Rubber Estate Corp.
Pero sa kabuuan, may 120 GOCCs at GFIs ang gobyerno at karamihan sa mga ito ay hindi kinakailangan, walang performance kung kaya nalulugi. Gayunman, ang mga opisyal at kawani nito ay patuloy na pinasusuweldo mula sa buwis ng taumbayan.
Bilyon-bilyon ang nalulugi sa pondong bayan dahil napupunta lang sa gastos ng mga GOCC at GFI.
Ang bubuwenas ng mga hinayupak na opisyal dito habang marami tayong kababayang namamatay sa gutom at hirap.



