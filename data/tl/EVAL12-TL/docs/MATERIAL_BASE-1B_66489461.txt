Sanitary landfill sa Gensan inaasahang magbubukas sa Abril

February 09, 2016

LUNGSOD NG HENERAL SANTOS, Peb. 9 (PIA) \--- Inaasahang magbubukas sa Abril 30 ngayong taon ang sanitary landfill ng lungsod na nasa Barangay Sinawal matapos mapirmahan ang isang Memorandum of Agreement (MOA) noong nakaraang buwan. Ayon sa ulat ng City Public Information Office (CPIO) ang naturang kasundoan ay pinirmahan sa pagitan ni Mayor Ronnel Rivera at mga representante ng Department of Environment and Natural Resources â€“ Environmental Management Bureau (DENR-EMB), R-II Builders Inc., at Phil. Ecology Systems Consortium Inc. Dagdag pa sa ulat sinabi ng mayor na naantala ang naturang proyekto dahilan sa marami pa umanong mga inayos at masusing sinuri bago maimplementa ang naturang sanitary landfill. Isa umano sa mga inayos ay ang presyo ng pagpapagawa ng landfill mula sa halagang 325 milyong piso bumaba ito sa halagang 219 milyong piso na lamang. Nilinaw ng mayor na mahalaga umanong maging malinaw sa publiko at walang anomalya ang anumang proyekto ng gobyerno.

Ang pagtatayo ng naturang sanitary landfill ay sinimulan na noong Hulyo 2015 at inaasahang mabubuksan sa Abril 30, 2016 kung saan tinatayang nasa 56 porsyento na o sobra kalahati ang natapos sa kasalukuyan. Dagdag pa sa ulat may lawak na 63 ektarya ang nasabing proyekto kung saan inaasahang makapagbigay ito ng dagdag na kita sa lokal na gobyerno dahilan sa maaari umanong tumanggap ng mga basura mula sa ibang lugar ang lungsod. (PGFruylan /PIA-Gensan)



