
SINO ANG NASA LIKOD NG PAGKAWALA NG BULTO NG BIGAS?

PINAIIMBESTIGAHAN na raw ng Department of Agriculture (DA) ang biglaang pagtaas ng presyo ng bigas at kailangan daw na panagutin kung sinoman ang nasa likod nito .
Ibinigay na raw ng DA ang kanilang mga nakuhang ebidensiya sa tanggapan ng National Bureau of Investigation para hulihin ang nasa likod ng nasabing iligal na pagtaas ng presyo ng bigas.
Eh, papaano kaya kung ang nasa likod ng iligal na pagtaas ng bigas ay kaalyado ni Pangulong Aquino, ka-KKK o kaya ay kapamilya incorporated, huhulihin at maipakukulong din kaya ito ng NBI?
Aasa pa kayo, natural gagawa na naman ng panibagong senaryo ang mga tuta ng Pangulo para mapagtakpan kung sinoman ang nasa likod nito katulad ng nangyayari sa ibaâ€™t ibang isyu matakpan lang ang pork barrel scam .
Hindi naman siguro ganoon kabobo at katanga ang mga Filipino para hindi maintindihan na ang mga nangyayari ngayon ay paraan lang ng gobyerno para matabunan ang pork barrel isyu at si Janet Lim-Napoles.
Ang pagtaas ng presyo ng bigas, gasolina, kuryente at ang nangyayaring kaguluhan sa Zamboanga ay hindi maipagkakaila na ito ay isang senaryo lang ng gobyerno para ma-divert dito ang atensyon ng publiko at makalimutan ang isyu ng pork barrel scam.
Noong isang araw ay sumugod sa warehouse ng National Food Authority (NFA) ang mga militanteng grupo at kinalampag ang gate nito at sumisigaw ang mga ito na ilabas ang bulto ng bigas sa pamilihan o mga pampublikong palengke para bumaba ang presyo nito.
Totoo rin kaya na ang NFA ay protektor ng kartel ng bigas kaya umabot sa P4 hanggang P5 kada kilo ang itinaas nito? Nagtatanong lang po.
Kung ating matatandaan, sa SONA ng Pangulo noong Hulyo ay siniguro nito na sapat ang suplay ng bigas ngayong 2013, papaano nangyari na makaraan ang dalawang buwan ay nagkawalaan na ang bigas sa palengke at natural dahil walang bigas ay biglang tumaas ang presyo nito .
Hanggang kailan kaya magpapatuloy ang krisis ng bigas, wala ba talagang magagawa rito ang gobyernong Aquino? Paano na lang ngayong darating na buwan ng Disyembre, may mailagay pa kaya tayong kanin sa mesa sa araw ng Pasko?



