Tamaraws kakapit sa 2nd spot By Elech Dawa October 22, 2016
Muling kakayod ang Far Eastern University para palakasin ang pagkapit sa segundo puwesto ng team standings at sa asam na Final Four sa Season LXXIX UAAP seniors men’s basketball tournament. May kartang 7-2, nais araruhin ng defending champion Tamaraws ang seven-game winning streak kontra University of the Philippines mamayang alas-dos ng hapon sa Smart-Araneta Coliseum.
Nakuha ng FEU ang huling panalo sa host University of Sto. Tomas, 59-48 at kahit maganda ang kinalalagyan ng Tamaraws ay patuloy na pinapaalala ni coach Nash Racela sa kanyang mga bataan na ibuhos ang kanilang lakas sa tuwing maglalaro. “I kept on reminding them to play hard and play correctly,” saad ni Racela.
Kumana si guard Joe Trinidad ng 16 points habang nagtala si big man Raymar Jose ng siyam na puntos at 14 boards nang manalo sila sa Growling Tigers.
Kasalo sa sixth ang Fighting Maroons tangan ang 3-7 baraha, kailangan nilang manalo upang manatili ang asam nilang humirit ng laro sa semifinals pagkatapos ng 14-game elimination round.
Samantala, magkikita ang Adamson University Soaring Falcons at University of the East Red Warriors sa pangalawang laro, (4:00 p.m.).
Solo sa pang-apat na puwesto ang Falcons habang nasa ilalim ang Red Warriors bitbit ang 2-7 record.



