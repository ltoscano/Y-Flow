Ginisan kakahinangan kalanua ma kata-u tatammu ma Tawi-Tawi
1: Ayyan na peen kapandayan maghinang saga paghangdon niya kam mitu ma Tawi-Tawi?
2: Na, niyah ma kami kasean ni usal ma  pangongkaan mitu, beteh saga a mitu atawa aa poonan minditu pinag-onan eh siga kulintangan, mingga bay pinaniyah bay eh dahu-dahu-an saga mandusiyah mitu ma Tawi-Tawi. Ya kulintangan dikayuh ya min ginisan saga kapanyapan pangongkaan makapaluwas suwara atawa lingkat ongkaan min ya tugtug na pasalan pinagtigpih iya panyap tiyah tu. Ya kulintangan tu kalamuran iya agung, imag urul-urul iya min heya na, kamamuhan na min heya tudju ni dikih-dikih nan.  Ya duwa kayu-kayu dikih nay a mampok ma agung-agung nan mboh ma paluwas iya ongkaan. Ya panyan pangongkaan tiyah tu ni usal ma parhimpunan sa hap hap na maka ma saga parhimunan salih kalagihan toongan nan. Waktu dahu-dahu-an iya bay ni usal palawak eh saga kaanakan maka kamattoahan; minsan batiin ma batinaan waktu mbal na salih bay dinsinih tagnah pag-usal pasalan kaanakan batinaan pineneh eh siga ngusal organ.
1: bang makaa mingga bay magpoonan iya kulintangan?
2: Sambat, ya kulintangan magtanah poonan na min duwa lahat, dikayuh tu min Coatabato eh mowa eh saga Maranaw, maka dikayuh sab nan min saga Bugis, lahat ma Indonesia. Bay iya maraih tabowa piitu min dahu-dahu-an gih min kapiitu Islam ni kapu-an. Pasalan ya saga aa Tawi-Tawi min dahu-an sih atawa lik ta saga aa Tawi-Tawi toongan tu ngusal siga lamak tudju ni Indonesia malli saga duwaan maka magsambih dagangan maka saga aa Indonesia. Maraih bahah sigam eh bay makabowa kulintangan maka bay ninowa eh siga sambil na saga kapanyapan na tu beteh na saga tagungguh.
1: Ayyan ya tagungguh?
2: Ya tagungguh tu landuh iya heya agung, ingagantung iya ma kayu pangagantungan atawa kayu imatanggeh.  Dikayuh du iya bigihan agung heya maka dikayuh kayu-kayu na. Ya tagungguh dikayuh iya kapanyapan pangongkaan daran-daran salih mitu ma Tawi-Tawi. Ya kayu-kayu ni usal na pamokpok agung mboh kapaluwas lingkat ongkaan. Beteh du kulintangan, ya tagungguh sab tu daran-daran iya ni pahalling ma waktu parhimpunan sa hap hap beteh na saga kawin, paggunting maka ma pagpahanda.
1: Mingga kawuman atawa lahat mitu ma Tawi-Tawi ya kulintangan tu salih ya daran atawa  salih  nipahalling sidja?
2: Na, ya kapanyapan tiyah tu bantug toongan ma puh Sitangkai, Tawi-Tawi. Bang ka makatibaw ni Sitangkai, ta ndah nu kulintangan beteh yana ma pangandaan saga kalumaan, maka ya manusiyah na sangkon mahalling iya panyap tiyah tu pamalabay palawak sidja ma waktu, papandok ta, tahinang na iya bahagian pagsigakan atawa salih kakogan sigam. Heka saga aa poonan ma Sitangkai nan saga Sama, maka beteh na tasayu nu, ya mandusiyah Sama lasa ma ongkaan, sangkon na magpahalling saga panyap ongkaan.  Tatammunu du iya takuman ma poonan manusiyah Tausug ma Sitangkai.
1: Makajari masipat nu palawak batiingga ya tagungguh tu? Maka batiingga iya magbiddah min ya kulintangan? 
2: Ya tagungguh atawa agung sab tu ningah min anu maglimbang atawa duwa. Ya heya-heya dikayuh ni onan inah tagungguh maka iya na dikih-dikih dikayuh nan atawa anak tagungguh ya du meyah ma suwara tahinang atawa tapaluwas min inah tagungguh. Ya inah tagungguh bannal na mamahi pasalan maluwas iya suwara lingkat makamemon kapanyapan, lamud nay a kulintangan. Minsan batiin iya kulintangan maluwas iya suwara min sangpuh maka-duwas pakkosan agung, maglamud na heya na. Ya heya na magtagnah iya min heya toongan, soh mbal sab bateh heya inah tagungguh na, ubus tudju ni dikih-dikih toongan. Dikayuh bigihan agung inaan maluwas iya ginisan saddi-saddi abutan suwara na. Minsan batayhih nan, niyah sab kami tambul mitu ma lahat kami.
1: Batiin ba sih, na hap kohl u. Makajari hakaan nu kita ay-ay hal ee? Ayyan bay pangahinangan ma iya?
2: Ya tambul dikayuh sab iya min ginisan anu panyan pinagtigpih. Hilling na paluwas bang iya nip ok-pok atawa ni tugtug. Ya tambul ni ndah iya beteh lowa barel alak, soh maraih bahah dikih iya heya na min barrel alak nan. Ingahinang iya maka kayu imbis na iya basih. Ya karaddahan maka tuktuk na e ngalugitan palegong lowa na. Pag-ubus inambunan iya maka kuwit kambing atawa kuwit sapih. Tahinang na iya maka-kah pangandah maka walnaan bang iya ni hangdon maka iya walnah na kakanah inahih atawa atop, maka bang iya ni tapinta ngahinang iya sa lingkat-lingkat hahangdonan. Ya tambul sab patakka min heya maka tuwas batang kayu. Minsan batiingga, pokpok nu sidja maka ya anu tangan nu maluwas du sab iya lingkat hilling maka kabbut-kabbut.
1: Na, bay ta bissala nu ya saga kapanyapan tiyah tu hati na kamemon anu pinokpok, maglagi kita ba toongan ya kayu-kayu mboh kita makapaluwas hilling tudju ni dikayuh-dikayuh kapanyapan atawa minsan tangan na na sidja?
2: Na, ma kulintangan maka tagungguh maglagi iya kayu-kayu mboh kita malapaluwas hilling kalasahan atawa ongkaan. Minsan sab batiin, ma tambul, tangan ta sidja makasarangan na ngahinang hilling. Ya kayu-kayu kalagihan sangkon na bang ka mahalling ya tambul nen pataggol toongan waktu, atawa waktu ma sa hap-hap parhimpunan, mboh mbal mapaddih atawa makabaleh ma tangan landuh. Saddi min parhimpunan sa hap-hap, ya tambul tu nipahalling waktu bang mag-ingan na masgsambahayang atawa aktu na pagbukah.
1: Ayyan sab yah al gabbang, ayyan na peen ginisan kapanyapan minaan? Maka bataingga iya kasaddihan na min ya kulintangan?
2: Ya gabbang tu dikayuh iya kapanyapan pangongkaan maluwas du sab hilling labay min tugtug atawa lubak. Hangkan na, anu pinagpokpok du sab iya. Minsan sab batiin, saddi beteh ya kulintangan ingahinang iya min hilling paluwas min agung, ya gabbang tu ingahinang iya min pattung. Beteh iya lowa xylophone, soh nangge iya ma dikayuh kayuh monggang. Patakka sab iya min duwa kayu-kayu maka dambatang goma tapikkit ma tong ya kayu-kayu nan. Dikayuh sab pagbiddaan na ma-otan gabbang maka kulintangan tu sih, ya gabbang bang iya pinahalling subay iya bineyaan atawa pinahalling magbeyah maka violin, maluwas ya hilling magtawwah atawa ongkaan, saddi beteh kulintangan mbal na maglagi nidakayuan ni saga kasean panyap ongkaan.
1: batiin ba sih, hangkan na kamawmuhan saga panyap pangongkaan ya niyah ma kaam mitu yana pinagpokpok tu.
2: Ahoh, bannal ko eh.
1: Saddi min saga panyap pangongkaan, ayyan saddi kasean salih katau ma pagpalingkat ma daira, ya salih niyah ma kaam mitu ma Tawi-Tawi? Niyah bahah ma kaam beteh saga yana katau ma kalingkatan nihinang eh baran ta?
2: Ahoh niyah ma kami, maka ya na bantug toongan ya ni hinang eh magbaran maytu ya na kuntao.
1: Ari bannal ka! Ayyan kuntao tu?
2: ya bissala kuntao tu min bissala malayu ma silat, maytu ma bahasa kami hati na karati atawa magsuntuk sipah. Dikayuh iya pagpa-ndah kata-u atawa salih nihinang eh baran batainggan magbonoh subay tahinang.
1: Pila allaw kita mag guru ma mboh tatammat ta kuntao tu?
2: Na saga tahah-tahah waktu salih, maraih ngabut ka tahunan mboh ka maka tammat ma kata-u ma kakahinangan ya kuntao. Bang dikayuh aa bilahi nammat ma kata-u maka ya kata-u, dikayuh subay palabay ma sa hunit-hunit maka katebot ma pagpangadjih ma guru na. Ya guru nana a iya sayyan iya tammat maka niyah pangadjih na lalom ma hal kuntao. Beteh du iya guru kung fu ma saga Lannang kung fu.
1. Mingga bay paluwas iya poonan na ya kuntao tu?
2: Bang ma saga kamattoahan mitu maka ya saga guru kuntao, kuntao tu ningah iya min Indonesia. Tiayh tu bay binowa piitu eh saga bay kamattoahan dahu mitu ma Tawi-Tawi sayyan bay magpihih ni Indonesia ngahati ya ma kata-u maka ya na kalingkat kata-u ma kuntao tu. Beteh saga maraih tasayu nu, kuntao saddi ia beteh anu kata-u kalingkatan milu. Hati na panampan du sab iya ma baran. Bang tasayu nu kuntao, makajri na ka nabang baran nu maka ngahallian baran nu bang ka ni tudju eh manusiyah.
1: Iyan sab saga pag-igal atawa saga igalan? Niyah bahah tasayu atawa bantug igal mitu ma Tawi-Tawi?
2: Ahoh niyah ma kami, ni onan iya igal.
Igal tu nihinang na asal bay eh kamattoahan saga Muslim, sangkon na saga Sama. Dalowa du iya toongan maka ya pakiring igal ma TAusug ma Suk. Minsan sab batiin, ya igal tu saddi iya beteh saga min igalan ma jaman tenaan pasalan ya igal niayh du takuman hibal baran maka ya nihinang atawa hibal nganu iya toongan ma tangan maka ma bulih.
1. Igal tu magpoonan iya mitu ma daira atawa bay sidja iya tabowa piitu min saddi lahat?
2. ya igal tu igalan na asal bay saga kamattoahan magtagnah iya agon ma katilingkal Tawi-Tawi. Ya tumpukan  Sama bay ngahinang ya tekang na maka hibal ma igal. Talamud du sab iya ma igal kamattoahan ya ma Sama mitu ma Tawi-Tawi.
