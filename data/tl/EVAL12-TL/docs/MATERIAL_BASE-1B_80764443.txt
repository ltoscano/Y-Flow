
OKS NA OKS ANG TIANGCO BROS.

KABIBILIBAN mo talaga ang samahan ng magkapatid na sina Navotas City Mayor John Rey Tiangco at dating alkalde at ngayo’y congressman na si Rep. Toby Tiangco. Eh, bakit kamo, lumalabas na panalo ang mamamayan dahil sa kanilang mga programang pang-masa.
At nakagawian na rin ng inyong lingkod na pansinin at bigyan ng tamang rekognisyon ang mga nasa pamahalaan na tapat at tunay na naglilingkod sa publiko sa pamamagitan ng pahayagan tulad ng REMATE na nangunguna sa pagpuri sa magagandang gawain subalit hindi naman pahuhuli sa pagtuligsa, lalo na sa mga halal ng bayan na magnanakaw at lalong nagpapayaman habang lalong nalulugmok sa kahirapan ang maraming tao.
Pero iba itong Tiangco brothers, kasi makikita sa kanilang mga pagkilos at gawain na wala na silang inatupag kundi ang interes ng kanilang mga nasasakupan sa siyudad partikular na itong mga nasa sektor ng mahihirap.
Kamakailan lang, pinasinayaan ng Tiangco brothers, kasama si Navoteño Architect Dennis Naval, ang unang pampublikong palengke sa lungsod na pangangasiwaan ng lokal na pamahalaan.
Matatagpuan ang Tumana Public Market sa Brgy. North Bay Boulevard South na kauna-unahang ginamitan ng green architecture o rain water storage system.
Ang nasabing state-of-the-art public market na pinondohan sa pamamagitan ng Priority Development Assistance Fund o pork barrel ni Cong. Toby ay inaasahang magbibigay ng kabuhayan sa maraming mahihirap na residente.
Bagong Sports Complex sa Navotas
Nagpagawa na rin ang Tiangco brothers ng karagdagang sports complex para sa mga residente, lalo na ang mga kabataan.
Masuwerte ang mga naninirahan sa nasabing barangay ng NBBS kasi may bago silang Sports Complex matapos itong pasinayaan nina Mayor John Rey at Cong. Toby kasama ang ilang lokal na opisyal at si Arch. Naval.
Tulad ng mga naunang imprastraktura na naipatayo ng Tiangco brothers, ang sports complex ay naging posible dahil na rin sa pondo mula sa PDAF ni Cong. Toby at kay Senator Juan Ponce Enrile na laging nakasuporta sa magkapatid, lalo na ‘pag ang usapin ay mga programa para sa mamamayan ng lungsod.
Ayon sa magkapatid, pipilitin nila na magkaroon ng iba pang mga mahahalagang pasilidad ang lahat ng barangay sa lungsod.
Ang apela lang nila ay mas lalong maging cooperative sana ang lahat sa pamahalaang lungsod, lalo na sa pagsunod o ‘di paglabag sa mga batas o ordinansa.
Sasamantalahin na rin nating pasalamatan muli itong Tiangco brothers na all-out din sa pagsuporta sa Camanava Press na pinamumunuan ng inyong lingkod at director din ng National Press Club.



