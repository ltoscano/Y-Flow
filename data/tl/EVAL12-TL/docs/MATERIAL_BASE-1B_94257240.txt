Fogging operations bilang paghahanda sa pasukan, isinagawa sa Kidapawan City

June 06, 2016

LUNGSOD NG KIDAPAWAN, North Cotabato, Hun. 6 (PIA)--- Bilang bahagi ng paghahanda sa pasukan, nagsagawa ng fogging operations ang pamahalaang panlungsod sa mga pampublikong paaralan dito. Ang aktibidad na isinagawa noong nakaraang linggo kasabay ng Brigada Eskwela at pinangunahan naman ng mga tauhan ng Call 911 at City Health Office (CHO) ay may layuning mailayo at maprotektahan ang bawat mag-aaral laban sa kagat ng lamok lalo pa ngayong tag-ulan. Ang aksyon na ito ay bilang tugon na rin sa datos ng CHO kung saan abot na sa 100 kaso ng dengue ang naitala ngayong taon sa lungsod at karamihan ay mga bata ang apektado. Kaugnay nito, todo sa pagpapaalala ang CHO sa mga mamamayan na ugaliing maglinis ng kapaligiran lalo na ng mga kanal at iba pang daluyan ng tubig na kadalasang pinamamahayan ng lamok. Patuloy din ang ginagawang mga inisyatiba ng CHO upang tuluyang makapagtala ng zero dengue cases sa lungsod. (SJDuerme-PIA12)



