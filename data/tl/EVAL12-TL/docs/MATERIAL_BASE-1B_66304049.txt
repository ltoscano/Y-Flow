Gov. Fuentes hanga ang tapang ng mga atleta

April 04, 2016 LUNGSOD NG KORONADAL, South Cotabato, Abr. 4 (PIA) -- Sa kanyang unang pagharap sa mga atleta ng National Private Schools Athletic Association Games Linggo ng gabi, kinilala ni South Cotabato Gov. Daisy Avance-Fuentes ang tapang ng mga atletang mag-aaral na pumunta sa Koronadal City. Ito, ayon sa gobernadora, ay ang kanilang pagtuloy dito sa kabila ng maigting na init ng araw na dala ng El Nino phenomenon. Sa kasalukuyan, lumalampas sa 40 degrees Centigrade ang heat index sa South Cotabato na mararanasan ng mga atleta habang sila ay nakikipagpaligsahan sa kapwa atleta mula sa iba’t ibang rehiyon ng bansa. Gayunman, umaasa si Gov. Fuentes na magiging masaya ang karanasan ng mga atleta sa kanilang isang linggong pananatili dito.

Umaasa rin siya na magiging daan ang PRISAA Games upang mahubog ang mga kabataan na maging mas mabuting tao at mamamayan ng Republika ng Pilipinas. “Umaasa ako na hindi lang kayo tutubo sa pisikal na aspeto kundi pati na rin sa karakter dahil ito ang lubhang kailangan ng bansa, mga Pilipinos may matibay na prinsipyo at nahubog sa tamang kaugalian,” ayon kay Gov. Fuentes. (DEDoguiles-PIA 12)



