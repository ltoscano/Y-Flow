
NASAYANG NA PERA SA DAP AT 100 DAYS NI ERAP

TILA hindi na tinatalaban ng tawag ng konsensiya ang mga opisyal sa pamahalaan ni Pangulong Benigno Aquino III lalo na sa usapin ng iregularidad sa paggamit ng pork barrel at maging ng ipinalit na pinagmumulan ng pondo na Disbursement Acceleration Program o DAP.
Maraming Filipino na ang nananawagan na bumaba sila sa puwesto matapos mabuking na tumanggap ng pork barrel, nangumisyon at kumita mula sa pork barrel scam queen na si Janet Lim-Napoles pero tila wala na talagang natitirang dignidad at delikadeza sa katawan ang mga ito.
Hindi lang batas ng tao ang nilalabag ng mga ito, lalo na ng mismong mga mambabatas kundi maging ang batas ng Diyos. Marami sa mga ito ang makikitang madalas magsimba, kasama ang kanilang pamilya, subalit napakarumi pala ng kanilang konsensiya.
Sa halip na kapakanan ng taumbayan na sinasabi nilang kanilang paglilingkuran ay sariling bulsa ang kanilang inuuna. Tanggalin na nga ang DAP sa mga mambabatas at ilagay ito sa isang tanggapan na may transparency sa pagpapatupad ng mga proyekto.
o0o
Sa Martes, nasa ika-100 araw ng panunungkulan na si Manila Mayor Joseph Ejercito Estrada. Maraming pagbabago ang ipinatupad ng tambalan nina Estrada at Vice-Mayor Francisco “Isko Moreno” Domagoso na para sa kapakinabangan ng mga Manileño.
Totoong hindi lahat ay natutuwa sa mga pagbabagong ipinatupad ng dalawang opisyal ng Maynila, lalo na ang mga naapektuhan ang kabuhayan. Pero ang mga pagbabagong ipinatupad ay sa ligal na paraan at naglalayong pakinabangan ng mas nakararami.
Marami pang nakahanay na programa sina Estrada at Moreno na para sa kapakinabangan ng mga mamamayang kanilang pinagsisilbihan.
Hindi naman nila kinuha ang pondo mula sa kaban ng bayan dahil noong maupo pa lang sila ay baon na sa utang ang pamahalaan ng Maynila.
Tinatrabaho ng dalawang opisyal ang mga negosyante na mag-invest sa Maynila upang magkaroon ng trabaho ang marami sa mga taga-rito. Gumagawa ng paraan ang mga ito para mabigyan ng maayos at ligal na pamumuhay ang mga residente nila.



