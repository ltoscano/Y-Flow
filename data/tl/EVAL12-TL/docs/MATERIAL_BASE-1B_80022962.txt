No Blue, no Green sa UAAP ngayon
BLACK KONTRA ‘EJK’ By Elech Dawa October 2, 2016
Dumating ang araw ng pagkikita ng mahigpit na magkaribal na La Salle at Ateneo na hindi magsisipagsuot ng berde’t asul kundi itim, bilang protesta sa umano’y extrajudicial killings (EJK) at planong pagpapalibing ni Pangulong Rodrigo Duterte kay dating diktador Ferdinand Marcos sa Libingan ng mga Bayani.
Hinikayat ng Ateneo officials ang Blue Eagles supporters na magsuot ng kahit na anong itim sa laban ng Ateneo at La Salle ngayong alas-kuwatro ng hapon sa Season LXXIX UAAP seniors men’s basketball tournament first round elims sa Mall of Asia Arena. Kagaya ng Ateneo, may memorandum din ang La Salle na pirmado ni Bro. Michael Broughton, vice president ng Lasallian Mission, sa paghikayat sa kanilang mga supporters.
“In light of considerable sentiments and convictions expressed by various sectors of both the De La Salle and Ateneo de Manila university communities expressing opposition to the possible Marcos burial at the Libingan ng mga Bayani,” pahayag ni Broughton.
Malinis sa anim na laro ang Green Archers kaya solo nila ang top spot ng team standings habang may kasalo sa second ang Blue Eagles kapit ang 4-2 card.
Pero kulang ang palaso ng Green Archers, suspendido si coach Aldin Ayo habang hindi makakalaro si veteran Jeron Teng dahil sa kanyang injury.
Napatawan si Ayo ng one-game suspension matapos mapatalsik sa laban nila kontra University of the East.
Kumpiyansa naman si Ayo na kayang !!pasanin ng ibang players ang Green Archers laban sa Blue Eagles.
Mawawala sa DLSU ang 16.3 points at 3.5 rebounds na average ni Teng.

Inakbayan naman ni Thirdy Ravena ang Ateneo sa kanilang huling laro kontra UP Fighting Maroons, 79-64 noong Miyerkules.
Nilista ni Ravena ang unang collegiate double-double, 22 points at 10 rebounds, para pangunahan ang Blue Eagles sa kanilang two-game winning streak.
Samantala, sumosyo ang National University matapos kalusin ang University of the Philippines, 80-69 kahapon.
Umiskor si Matt Salem ng career-high 26 markers habang nagdagdag sina rookie JV Gallego at Rev Diputado ng tig-12 points para ilista ang 4-2 win-loss slate ng Bulldogs sa paggaya sa marka ng Blue Eagles.
Umabante ang NU hanggang 13 points pero naibaba ng UP sa dalawang puntos, 59-57 sa kaagahan ng fourth quarter.
Rumatrat naman ang Bulldogs ng 11-2 run para umalagwa ulit ang kanilang bentahe at selyuhan ang panalo.
Tumipa si Jett Manuel ng 21 points para sa Maroons na semplang sa 1-6 card matapos malasap ang their three-game losing skid.



