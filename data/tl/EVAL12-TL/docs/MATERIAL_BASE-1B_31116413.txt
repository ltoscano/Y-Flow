Pinas wala pang travel advisories sa MERS

Ni Malou Escudero (Pilipino Star Ngayon) | Updated June 21, 2015 - 12:00am

Bandila ng Pilipinas

MANILA, Philippines – Bagaman may naitala na ring kaso ng Middle East Respiratory Syndrome (MERS) coronavisus sa Thailand, nilinaw kahapon ng Malacanang na wala pa ring ipinalalabas na travel advisory ang gobyerno para sa paglalakbay sa nasabing bansa o kahit pa sa South Korea kung saan may mga naitala nang namatay.
Ayon kay Presidential Communications Operations Office (PCOO) Secretary Herminio Coloma Jr., mismong si Health Secretary Janette Garin ang nagsabi na wala pang travel advisory kaugnay sa MERS coronavirus kahit pa may naitala ng kaso sa kalapit bansa.
“Wala pong ganyang advisory (para sa Thailand). Kasunod din po ‘yan ‘nung paglilinaw ni Health Secretary Janette Garin na wala rin po tayong advisory para sa paglalakbay sa South Korea. Ang ginagamit po nating panuntunan dito ay ang pagsusuri ng World Health Organization,” ani Coloma.
Ayon umano sa WHO, wala pa silang nakikitang pangangailangan na maglabas ng travel advisory sa mga bansang may naitalang kaso ng MERS coronavirus katulad ng South Korea at Thailand.
Pero tiniyak ni Coloma na nakapaghanda na kaagad ang pamahalaan na labanan ang banta ng MERS coronavirus simula nang may mapaulat na kaso sa Middle East kung saan marami ring nagtatrabahong overseas Filipino workers (OFWs).
“Sa bahagi naman po ng ating pamahalaan, ganap ang atin pong kahandaan na labanan ang banta ng MERS coronavirus. Inuumpisahan po natin ‘yan sa pinanggagalingan sa Middle East,” ani Coloma.

Kabilang anya sa mga ginawa ng gobyerno ang pagpapakalat ng impormasyon lalong-lalo na sa health workers kung saan ipinapaalam sa kanila ang mga infection control protocol para maiwasan nila ang pagkakaroon ng sintomas ng MERS-CoV.
Idinagdag ni Coloma na mahigpit rin ang ipinatutupad na quarantine procedure lalo na sa mga dumarating sa mga paliparan ng bansa.
“Dito naman po sa atin ay mahigpit na ipinatutupad ‘yung mga quarantine procedure. Dapat po pagdating sa airport ay nagdedeklara hinggil dito para mapadali ‘yung tinatawag na contact tracing. Mayroon din pong thermal check na ginagawa. Nakikita sa pamamagitan ng makina kung mayroong lagnat ‘yung pasaherong galing sa abroad, maaaring ito ay kakitaan pa ng iba pang sintomas, at ito ay tinutunton kaagad,” ani Coloma.
Idinagdag rin ni Coloma na walang dapat ipangamba ang mga mamamayan dahil puspusan ang pagsisikap ng gobyerno upang hindi makapasok sa bansa ang nasabing sakit.



