PNOY, MAR NALANGISAN SA SUGAL NA JUETENG?

DATI, matindi ang kampanya ng pamahalaan lalo na ng Department of Interior and Local Government at Philippine National Police laban sa illegal number games, partikular ang jueteng. Pero makalipas ang ilang panahon, bigla na lang nanlamig ang kampanya at syempre biglang “everybody happy” sapagkat lumutang na ulit ang illegal number games o sugal sa iba’t ibang sulok ng Pilipinas.
Hindi naman tanga ang mga mamamayan upang hindi makuha ang punto kung bakit biglang nabuhay ang sugal na sinasabing salot sa buhay hindi lang ng kabataan kundi ng taong may pamilya dahil sa halip na ibili ng pagkain ay itinataya pa sa sugal ang kanilang hawak na pera.
Isang mataas na opisyal ng Manila City Hall ang itinuturong tulay sa pagpasok ng jueteng sa Central Luzon at ilang bahagi ng Visayas region matapos nitong makipagtagpo sa kingpins ng illegal number games sa Macau. Ang opisyal na ito na hindi lang kay Mayor Joseph Estrada malakas magsipsip at magngatngat ng tainga kundi malakas din itong maglagay sa mataas na Malakanyang official dahil kasama niya ito sa kanilang law firm. Madalas na maglibang ito sa Macau, China kapag marami na itong transaksyon na naging pera.
Kaya lang, maraming negosyante na ang nais na lumapit kay Mayor Erap dahil sa taas ng singil, hindi sa buwis, kundi sa lagay na hinihingi ng grupo nito para maayos ang mga papeles na kailangan ng mga nagbibigay ng kabuhayan sa Maynila.
Noong nakatagpo ng opisyal na ito ang kingpins sa Macau, pag-alis niya sa hotel na tinuluyan ay may dalawa itong maletang hila na hinihinalang pera ang laman. Bunga kaya ito ng pakikipagnegosasyon niya sa kingpins para makatuloy ang jueteng sa Region 3, 4 at Visayas Region?
Ang sabi, usapan sa Macau na ang perang laman ng maleta ay paghahati-hatian ng mga opisyal sa Malakanyang na kontra sa illegal numbers game. Si Pangulong Benigno Aquino III at Interior Secretary Mar Roxas II ay pawang galit umano sa sugal.
Ibig-sabihin, para sa kanila ang laman ng maleta na posibleng umabot sa may P100-milyon.
Namantikaan kaya sina PNoy at Mr. Palengke ng perang hila-hila nitong opisyal ng city hall na sa totoo lang ay siyang nagpahamak kay dating President Erap?
Baka nga nalangisan dahil biglang natahimik ang Malakanyang, DILG at PNP sa usapin ng sugal. Posibleng hindi nga nasuhulan ang nasa ibaba subalit nakikinabang naman sila sa lingguhang parating galing sa mga financier ng sugal. PAKUROT/Lea Botones



