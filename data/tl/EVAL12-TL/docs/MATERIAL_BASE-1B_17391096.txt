
Job search kiosk itinalaga sa 2 bayan sa North Cotabato

August 08, 2016

LUNGSOD NG KORONADAL, South Cotabato, Ago. 8 (PIA) -- Sa layong mas mailapit ang mga trabaho sa mga naghahanap ng trabaho, dalawang job search kiosk ang itinalaga ng Department of Labor and Employment s lalawigan ng North Cotabato.

Kamakailan, pumirma ng kasunduan ang DOLE at mga pamahalaang bayan ng Kabacan at Pigcawayan kung saan ilalagay ang mga job search kiosk.

Ang Pigcawayan at Kabacan ay parehong may malalaking populasyon.

Nasa Kabacan ang isa sa pinakamalalaking state university sa buong Mindanao, ang University of Southern Mindanao.

Ani DOLE 12 OIC Director Albert Gutib, sa pamamagitan ng job search kiosk, mabibigyan ng impormasyon ang mga naghahanap ng trabaho na maari nilang aplayan.

Protektado pa sila sa mga illegal recruiter at mga human trafficker dahil beripikado ang lahat ng trabahong nakatala sa kiosk.

Sa kabuuan mayroon nang 9 na job search kiosk ang naitalaga sa iba’t ibang lugar sa SOCCSKSARGEN Region.

Maliban sa Kabacan at Pigkacawayan, may job search kiosk na rin sa

M’lang at Kidapawan sa North Cotabato, sa kapitolyo ng Sultan Kudarat, sa PESO Office sa General Santos City, Holy Trinity College and STI sa General Santos City at Notre Dame of Tacurong sa Tacurong City.

Tatlo pang job search kiosk ang nakatakdang italaga sa iba pang lugar sa susunod na mga araw. (DEDoguiles-PIA 12)



