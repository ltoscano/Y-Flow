PNOY BOYS MAG-AAWAY DAHIL SA CHACHA

DAHIL lang sa usaping charter change, nakikita na ng sambayanan kung anong klaseng mga lider ang mga nakaikot kay Pangulong Aquino.
Dahil kasi sa chacha, nagkakairingan ang mga kaalyado ni PNoy, senyales na nagkakaroon na ng bitak ang samahan ng PNoy boys.
Tulad ng sigalot na nangyayari ngayon kina House Speaker Sonny Belmonte at Department and Interior Secretary Mar Roxas.
Matigas ang paninindigan ni Belmonte laban sa Chacha, pero kung isasakatuparan ito, pagbabago lang sa economic provisions ang kanyang nais.
Marami kasing restrictive provision sa ekonomiya, ayon sa Speaker, ang kailagang baguhin para sumigla ang ekonomiya sa bansa.
Ngunit kung term extension na ang pag-uusapan tulad ng ipinapanukala ng grupo ni Roxas, aba’y lalabanan daw ni Belmonte.
‘Di na bago ang usaping Chacha dahil ito’y plinanong isinulong din ng maraming nakaraang Presidente, subalit ‘di nagtagumpay.
Ngayon ay sinusubukan ng administrasyong Aquino.
Ang pahayag ni PNoy na open siya sa Chacha ay malaking sorpresa dahil ‘di inasahan ng madla na kanya itong papaboran.
Una, sa panahon ni dating Pangulong Corazon Aquino na ina ni PNoy, ginawa ang konstitusyon at pangalawa ayaw ng kanyang ina ang Chacha, lalo’t term extention ang pag-uusapan.
Marami ang naniniwala na sulsol mula sa ilang kaalyado ang dahilan kaya nasasabi ng Pangulo na siya’y bukas sa Chacha.
‘Di nakagpatatakang ang mga sulsol ay nagmumula sa grupo ni Roxas dahil ang kalihim ng DILG ay kulelat sa survey.
Kumbaga, walang kapana-panalo kay VP Jojo Binay, tiyak na pupulutin si Roxas sa kangkungan sa darating na May 2016 election.
‘Di naman siguro bobo ang sambayanan para ‘di maintindihan ang kaganapan.
Ang mga nagsusulong ng Chacha ay siya ring mga nasa likod ng Senate inquiry sa sinasabing overpriced Makati City Hall building.
Tiyak ‘yan.
Isinusulong ang extension ni Noynoy para manatili sa kapangyarihan ang mga palalo niyang mga Chacha mover.
At ang paghaharap ng plunder na sinasabayan ng Senate inquiry ay paninira para masira si Binay sa mata nina Juan at Maria. CHOKEPOINT/Bong Padua



