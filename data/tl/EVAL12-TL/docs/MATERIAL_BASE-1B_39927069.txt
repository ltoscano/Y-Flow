
WINDANG SI PNOY

NITONG mga nakaraang araw ay inulan ng batikos si Pangulong Aquino dahil sa diumano’y kapalpakan ng kanyang pamahalaan sa paghahatid ng tulong at pagsasaayos sa mga nasalanta ng delubyong si Yolanda.
Magulo at walang sistema umano ang ginawang pagbibigay-ayuda ng pamahalaan sa mga nasalanta kaya’t nagkaroon pa ng sakitan at nakawan sa ilang lugar na hinambalos ni Yolanda.
Maaaring may batayan ang mga obserbasyon na ito subalit hindi naman yata makatwiran na batuhin agad natin ng sisi ang pambansang pamahalaan dahil sa hindi agarang pagdating ng tulong para sa ating mga nakaaawang kababayan sa Eastern at Western Visayas na dinaanan ni Yolanda.
Kahit siguro sinong lider ay talagang mawiwindang sa pangyayaring ito dahil sa sunod-sunod na kalamidad na bumisita sa ating bansa.
Bago pa naganap ang Yolanda, libo-libong kababayan natin ang nawalan ng mga tahanan at kabuhayan at ilan pa ang nasawi noong nagwala itong mga bataan ni MNLF Chairman Nur Misuari sa Zamboanga City.
Ilang linggo pa lang ang lumipas ay inuga naman ng malakas na lindol ang Bohol at Cebu at naging kalunos-lunos din ang sinapit ng ating mga kababayan doon.
Ni hindi pa tayo nakahihinga ng maluwag sa kalunos-lunos na sinapit ng ating mga kababayan sa Central Visayas ay binigwasan naman ni Yolanda ang Eastern at ilang bahagi ng Western Visayas.
Dahil dito ay sadyang nagkawindang-windang ang logistical support ng pamahalaan na siyang lalong nagpahirap upang agad na mahatiran ng tulong ang ating mga kababayan sa Leyte at Eastern Samar.
Ito ang dahilan kung bakit sa pagkakataong ito ay nakikiisa ako sa mga panawagan na huwag na muna nating batikusin ang pamahalaan dahil sa sobrang dami ng mga kalamidad na dumapo sa ating bansa sa loob lang ng halos dalawang buwan.
Ang bawat pagkilos ng ating pamahalaan ay kinakailangan nating suportahan upang mas maayos na magampanan ang kanyang misyon.
Kinakailangang tumabi muna sa isang sulok ang mga taong mahilig lang magmagaling pero wala namang ginagawa upang mapabuti sana ang sitwasyon.
Kahit ngayong pagkakataon lang sana ay tayo ay magtulungan dahil habang inuubos natin ang ating lakas upang punahin ang mga kakulangan ng pamahalaan ay nawawaldas din sa walang katuturang bagay ang panahong dapat sana ay ginagamit natin ito upang matulungan ang ating mga nasalantang kababayan.



