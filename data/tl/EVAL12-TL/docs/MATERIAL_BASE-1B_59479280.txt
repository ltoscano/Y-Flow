PSL-F2 Logistics pinagsarhan ng Pomi By Elech Dawa October 21, 2016
Kahit nalasap ang pangalawang sunod na talo, muling ipinakita ng PSL-F2 Logistics Manila na kaya nilang makipagsabayan sa matitikas na volleyball players sa buong mundo.
Yumuko ang PSL-F2 Logistics Manila sa 2016 European Champions Pomi Casalmaggiore 25-19, 25-15, 25-21 kagabi sa FIVB Womenâ€™s Club World Championship sa Mall of Asia Arena. Binuhos ng home team ang tikas sa sets 1 at 3, nakipagdikdikan at nakalamang pa.
Halos mga Pinay netters ang nagdala ng set 3 matapos hawakan ang 18-13 bentahe.
Sina Jaja Santiago, skipper Rachel Anne Daquis, Jovelyn Gonzaga at Kim Fajardo ang mga nakapuntos ng makuha ang lamang, maging si Mika Reyes ay nag-ambag sa depensa.
Nakahabol ang Pomi Casalmaggiore at tumabla sa 20-20 bago kinuha ang panalo para samahan ang Eczacibasi VitrA sa susunod na phase.
May kartang 0-2 sa Pool A ang PSL-F2 Logistics at kahit manalo sa huling laro ngayon kontra Eczacibasi VitrA (2-0) ay laglag na sa torneo.
Samantala, tuloy-tuloy ang pananalasa ng Volero Zurich matapos ang pahirapang panalo laban sa VakifBank Istanbul, 25-22, 27-25, 16-25, 12-25, 16-14 sa pangatlong laro.



