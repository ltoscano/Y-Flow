
Comelec, dedisisyunan ang mga naligaw na balota sa Brgy Alobo, Marinduque

May 10, 2016 Lyndon Plantilla

BOAC, Marinduque, Ika-10 ng Mayo (PIA) – Hinihintay ng mga opisyales ng Office of the Provincial Election Supervisor at ng Sta. Cruz - Office of Municipal Election Officer ang magiging resolusyon ng Commission on Elections sa pagkakapalit ng mga balota ng dalawang barangay ng bayan ng Sta. Cruz at ng Maitum, Saranggani province. Kahapon, ikinagulat ng mga miyembro ng Board of Election Inspectors at mga watcher ng iba’t-ibang kandidato ng Barangay Alobo na ang mga balota ng Barangay Malalag ang napunta sa kanila. Ang Barangay Alobo, ayon kay Sta. Cruz, Marinduque Election Assistant II Veronica Fedelino, ay isang cluster precinct na binubuo ng mga presinto ng 0007-A, 0007-B, 0008-A, 0008-B at 0009-A. Ang Barangay Alobo ay may 621 kabuoang bilang ng mga botante, habang ang Barangay Sta. Cruz ay may 34,088 ang kabuuang bilang ng mga botante. Batay sa proseso ng halalan, binuksan ang pakete na may tatak na Barangay Alobo ng balota sa araw ng eleksyon sa harap ng mga poll-watchers. Nakapangalan sa Barangay Alobo sa unang dalawang balot ng pakete. Sinabi ni Fedelino na nakausap na ng kanilang tanggapan ang kanilang mga kasama sa Saranggani at nakumpirma na naroon ang mga balota ng Barangay Alobo. Nang tanungin kung pwedeng magamit ng mga taga-Barangay Alobo ang mga balotang naligaw sa kanila, sinabi ni Fedelino na hindi pwede. “Iba yong ballot ID number (ng Barangay Malalag), hindi kasi pwedeng ipasok sa ibang VCM (ng Barangay Alobo) dahil ang VCM ay naka-configured (nakalaan) para sa partikular na clustered precinct (Alabo). Ang ballot ID Number na naka-indicate doon (balota ng Barangay Malalag) ay 8005003 samantalang sa Sta. Cruz ay 4005. Hindi sila tally (magkapareho). So pag-ipinasok ang balota, the VCM will not accept the ballot,“ ani Fedelino. (LP/PIA4b/Marinduque)



