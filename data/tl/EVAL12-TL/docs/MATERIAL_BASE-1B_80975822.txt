Senior Citizens, binigyang pagpapahalaga sa pagdiriwang

January 13, 2016

LUNGSOD NG BATANGAS, Enero 13 (PIA) --Bilang pagpapahalaga sa mga itinuturing na pangunahing mamamayan ng Batangas City, muling nagdaos ng Senior Citizens Day sa pangunguna ng pamahalaang lungsod noong Enero 8 sa Batangas City Sports Coliseum. Pagkatapos ng banal na misa, nagkaroon ng programa na tinatampukan ng pagsayaw ng lulay ng mga pangulo ng samahan ng mga senior citizens sa barangay, raffle para sa mga katandaan at pamimigay ng social pension.

Pinangunahan ng mga tauhan ng Deparment of Social Welfare and Development Region IV-A ang pamimigay ng social pension na nagkakahalaga ng P1,500 sa mahigit 2,000 senior citizens sa lungsod na ibinibigay tuwing ikatlong buwan.

Maliban dito, maraming benepisyong natatanggap ang mga senior citizens mula sa pamahalaang lungsod. Kabilang dito ang pamimigay senior citizen card, libreng panonood ng sine tuwing Lunes at Martes, libreng konsultasyon sa Office of the Senior Citizens sa Plaza Mabini na may nakatalagang dalawang doktor at isang dentista. Ang mga edad 90 taong gulang pataas naman ay tumatanggap ng groceries tuwing ikatlong buwan. Base sa talaan, mahigit sa 28,000 na ang registered senior citizens sa lungsod at may 30-40 katao bawat araw ang nag-aapply para sa senior citizen card. Samantala, dumalo sa pagdiriwang ng Senior Citizensâ€™ day si Mayor Eduardo Dimacuha at dating Mayor Vilma Dimacuha na nagdiwang ng kanyang kaarawan ng araw na iyon. (Angela J. Banuelos, PIO Batangas City)



