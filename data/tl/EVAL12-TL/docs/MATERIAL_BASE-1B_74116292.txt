Sumuko na, tumakbo na

K KA LANG? Ni Korina Sanchez (Pilipino Star Ngayon) | Updated June 22, 2014 - 12:00am

SUMUKO na si Sen. Bong Revilla. Inunahan na niya ang mga awtoridad dahil ayaw niyang maaresto tulad ng karaniwang tao. Babala nga niya na huwag siyang babuyin. Pero nakita naman natin ang lahat ng kanyang “palabas” bago umabot ng Camp Crame. Lahat nang drama, lahat ng eksena, mga talumpati na nagmistulang sine. Si Revilla pa lang iyan.
Hindi pa inaaresto si Sen. Jinggoy Estrada, pero handa na rin daw siyang maaresto. Wala siyang mga eksena, palabas at kung ano pa tulad ni Revilla. Hindi na rin kasi bago sa kanya ang maaresto at nagawa na rin sa kanya ito sa administrasyon ni dating President Arroyo. Pero nakalaya rin dahil sa kakulangan ng ebidensiya laban sa kanya.
Si Sen. Juan Ponce Enrile naman ay umaasa na pakikinggan ng korte ang kanyang hiling na makapagpiyansa dahil na rin sa kanyang edad. Ang senador ay 90 taon na. Matitindi ang mga abogado ng tatlong senador. At bakit hindi. Nahaharap sila sa kasong pandarambong. Kaya nilang kumuha ng mga mabibigat na abogado, kaya malalaman ng bansa kung gaano kalakas ang kaso ng gobyerno laban sa kanilang tatlo.
Pero hindi lang sila ang akusado. Marami pa riyan sa unang grupo ng mga akusado ang nahaharap na rin maaresto. Ang malungkot, ilan na sa kanila ang nakaalis na ng bansa. Hindi sila mga senador na makakakuha ng mga magagaling na abogado. At dahil hindi naman sila bigating tao, siguro iniisip nila na sila ang maiipit sa katapusan ng lahat. Kaya tumakas na lang. Hindi rin ako magtataka kung ganitong depensa nga ang plano ng mga senador. Na ang maiipit ay ang kanilang mga aide, secretary, assistant at kung sino pa. Na wala silang kinalaman sa lahat.
Ayon sa DOJ, makasaysayan itong naganap na maramihang pag-aresto ng mga akusado. Mas magiging makasaysayan kung umusad na ang kaso, at may mapatunayang may sala, at maparusahan. Tandaan, ilang taon na ang Maguindanao massacre, wala pa ring tuluyang nahahatulang may sala at nakukulong panghabang-buhay, kahit napakatibay na ng mga ebidensiya. Kaya kung sa tingin ng gobyerno ay matagumpay ang pag-aresto sa mga unang sinampahan ng kaso sa PDAF scam, baka naman hanggang doon na lang ang tagumpay.



