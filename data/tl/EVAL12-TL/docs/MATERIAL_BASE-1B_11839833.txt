Pinay jin kinilatis ang kalaban By Ramil Cruz August 19, 2016
Ginugol nang nag-iisa na lang na bet ng Pilipinas sa 31st Summer Olympic Games 2016 sa Rio de Janeiro City, Brazil ang maghapon noong Miyerkules sa pagsilip sa kanyang oposisyon, tatlong araw bago siya sumipa.
Si Kirstie Elaine Alora ng taekwondo women’s +67-kilogram na lang ang natitira mula sa 13 atleta na patuloy na magdadala ng laban para sa bansa.
Tapos na ang mga kumpetisyon ng 12 kapwa niya atleta na mga nagbakasyon at nagturista na lang dito kasama ang napakaraming opisyal ng Philippine Olympic Committee na narito na noon pang Hulyo 23. Makakatuos ng 26 years old Biñan City native at 2012 College of Saint Benilde Business Adminstration graduate sa Sabado ng alas-10:30 ng umaga (alas-9:30 ng gabi, Manila time) si 2008 Beijing Olympics gold medalist Maria Espinoza ng Mexico.
Hindi naaandap ang Filipina three-time Southeast Asian games gold medal winner at two-time Asian Games bronze medalist sa kredensyal ng Mexican at positibo sa tsansa niya sa kasingtaas lang niyang 5-foot-8 na karibal.
Tatlong panalo ang kailangan ng 16th seed Pinay jin para makaabante sa finals, mangyayari lang kung masisilat ang top seed opponent, nasiyahan pa rin siya dahil walang bentahe ito sa kanya sa taas.
“The taller opponents are in the lower bracket,” sambit ni Alora, patungkol sa China (No. 2), Serbia (No.

6) at France (No. 7), na lahat ay may mga taas na mahigit sa anim na talampakan.
Babawi si Alora kay Espinosa na nasingitan na siya sa una nilang paghahamok sa 2008 Beijing Olympics, 2-1.
“Kaya ko ‘yan,” aniya.



