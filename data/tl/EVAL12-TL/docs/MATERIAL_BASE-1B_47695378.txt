DOH-ARMM nagbabala laban sa dengue ngayong tag-ulan

July 21, 2016

COTABATO CITY, Hul 21 (PIA) – Muling nagpaalala ang Department of Health – Autonomous Region in Muslim Mindanao (DOH-ARMM) sa publiko na maging alerto at mag-ingat upang maiwasan ang sakit na dengue ngayong tag-ulan. Hinikayat ni DOH-ARMM Secretary Dr. Kadil Sinolinding Jr. ang publiko na gawin ang “4S” o Search and Destroy, Seek Immediate Action. Say No to indiscriminate fogging at Self-protection measures. Ang 4S ay pamamamaaan na ipinalabas ng DOH upang maiwasan ang pagdami ng lamok na may dalang dengue sa mga kabahayan, bakuran at maging sa mga paaralan at opisina. Ayon pa sa opisyal, nararapat na magpatingin sa health center o kumunsulta agad sa duktor kung may sinat na ng dalawang araw. Base sa tala ng DOH-ARMM, umabot sa 78 ang naitalang kaso ng dengue sa unang tatlong buwan ng taon. Dagdag pa ni Sinolinding, puspusan ang kanilang kampanya kontra dengue sa pamamagitan ng information drive sa mga paaralan at komunidad. Ang dengue ay isang sakit na naisasalin sa tao sa pamamagitan ng kagat ng babaeng lamok na “Aedes” na may dalang dengue virus.

Ang mga sintomas o mga palatandaan ng sakit na dengue ay mataas at tuloy-tuloy na lagnat na tumatangal ng dalawa hanggang pitong araw; pamumula ng balat sanhi ng mataas na lagnat; pagdurugo ng ilong o gilagid; walang ganang kumain; pagkahilo at pagsusuka. Samantala, nagbabala rin si Sinolinding na mag ingat sa iba pang mga sakit tulad ng malaria, leptospirosis, diarrhea, amoebiasis, cholera, hepatitis A, at mga sakit sa balat na karaniwang tumataas tuwing tag-ulan. (ORVRivera-PIA12)



