
POPCOM, sinanay ang mga lalakeng kawani bilang kapartner sa Responsible Parenthood-Family Planning advocacy

February 22, 2016 Carlo Lorenzo J. Datu

LUNGSOD NG SAN FERNANDO, Pampanga, Peb.22 (PIA) -- Sinanay kamakailan ng Commission on Population o POPCOM ang piling mga lalakeng kawani mula sa may 20 pangrehiyong tanggapan ng mga ahensya ng pambansang pamahalaan bilang mga partner sa adbokasiyang Responsible Parenthood-Family Planning.
Ayon kay POPCOM Regional Director Eleanor Cura, layunin ng Kalalakihang Tapat sa Responsibilidad at Obligasyon sa Pamilya o KATROPA na hubugin at pagalawin ang mga kalalakihan bilang responsableng indibidwal, magulang, at katuwang para sa ikakaunlad ng kanilang pamilya at ng pamayanan.
Dagdag pa ni Cura na sa panahon ngayon ang tunay na lalake ay katuwang sa pangangalaga ng pamilya, may respeto, hindi gumagamit ng dahas, nagpaplano ng pamilya, modelo sa mga anak, at tagapagsulong ng pagbabago.
May sinusundang module ang KATROPA kung saan ang mga paksa ay patungkol sa Ako Bilang Lalake, Ang Aking Sekswalidad, Malusog na Pamumuhay, Pagpapaganda ng Samahang Mag-Asawa, Pangangalaga sa Pagbubuntis ng Katuwang, Ako Bilang Ama, Violence Against Women, at Ako Bilang KATROPA. Ang mga nagsipagdalo ay inaasahang magsasagawa ng mga aktibidad ng KATROPA sa kani-kanilang mga opisina bilang bahagi ng kanilang Gender and Development Program. (CLJD-PIA 3)



