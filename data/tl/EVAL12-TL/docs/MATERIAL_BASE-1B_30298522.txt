PABABA NANG PABABA HINDI PATAAS NANG PATAAS

ITULOY natin, mga Bro, ang pagtalakay sa mga sarbey ukol sa Pinas ngayong ika-apat na taon ng administrasyong PNoy.
Matapos nating matalakay ang sinasabi ng Social Weather Station na pagbagsak ng grado ng gobyernong PNoy sa mga trabaho o performance nito, kunin naman natin ang rekord ng United Nations Human Development Index.
Nauukol ang UNHDI sa kalidad ng buhay at may kaugnayan ito sa pamamahala sa gobyerno, seguridad, kalusugan, nutrisyon, haba ng buhay, pabahay, batayang edukasyon, literacy o kakayahang magsulat, magbasa at magbilang, kalidad ng kapaligiran, inuming tubig, trabaho o hanapbuhay, kita ng bawat tao, kuryente, transportasyon at komunikasyon, pagpapatupad ng batas, respeto sa karapatang pantao at iba pang nauukol dito.
Paliwanag ng UNHDI, ang kalidad ng buhay ngayon ay nakakawing sa pagkakaroon o wala ng mga ordinaryong mamamayan na may kapangyarihang mabago ang kanilang mga sarili o people empowerment.
At upang magkaroon sila ng people empowerment, kailangang mapasakamay nila o may boses sila sa mga nabanggit na usapin.
GRADO NG PINAS
Napakalungkot malaman ang grado ng Pinas sa ahensyang UNHDI.
Pabagsak nang pabagsak mula sa 189 bansa na sinusukat ng United Nations.
Heto ang ating grado mula sa taong 2001 hanggang 2013.
2001 – No. 70; 2005 – No. 84; 2008 – No. 90; 2010 – N0. 97; 2011– No. 112; 2012 – No. 114; at 2013 – No. 117
Sa ibang salita, mga Bro, dumadausdos ang kalidad ng ating pamumuhay.
TALIWAS SA IPINAGYAYABANG
Sa kabilang banda, mga Bro, panay ang pagyayabang ng pamahalaang PNoy na payaman nang payaman ang bansa.
At tuwang-tuwa pa nga sa pagsasabing nagsisimula na umano tayong isang industriyalisadong bansa at umaangat na mula sa pagiging agrikultural.
Kung patungo na tayo sa industriyalisadong bansa at hindi na gaanong agrikultural, gaya ng mga bansang Korea, Hapon, Tsina, Taiwan at iba pa, nasaan nga ang pag-unlad ng kalidad ng buhay?
Bakit sa rekord ng UNHDI, eh, pababa nang pababa ang kalidad ng ating pamumuhay?
Something is wrong, may mali, may malaking mali!
Iba ang sinasabi ng gobyerno sa katotohanan?
MILLENIUM DEV’T GOALS
Kasama ang Pinas, mga Bro, sa halos 200 bansa na nangakong tuparin ang napagkasunduan sa United Nations na Millenium Development Goals upang magbago at gumaan ang buhay ng mga mamamayang Pinoy.
Nagsimula ito noong taong 200 at may buhay ang MDG na 15 taon at next year ang deadline.
Sa mismong ulat ng gobyernong Pinas sa UN, nagyabang itong umunlad na nang todo ang Pinas sa nakalipas na 10 taon.
Sabi nito, bawat isang Pinoy ay tinatayang may kita nang $3,323 o P142,889 kada taon o doble na mula sa $1,346 noong 2004 at may kabuuang natitipid pang salapi na P4.1-trilyon mula sa P14-trilyong halaga ng salapi mula sa nagagawang produkto at serbisyo taon-taon.
At mahuhusay na sa lengguwaheng Ingles, edukado at mabunga pa ang mga Pinoy.
BAGSAK NA, BAGSAK PA
Sa kabila ng mga pagmamalaki ng pamahalaan, alam ba ninyong bagsak din ang grado ng gobyerno sa MDG, kahit nakaapat na taon na ang gobyernong PNoy na sinasabing kinakikitaan na ng pagyaman o pag-unlad ng Pilipinas?
Heto ang ulat na partly ay ikinuwento ni Tony Lopez sa Biznews Asia.
Bagsak: Pagkamit ng kahit kalahati sa mga sobrang naghihirap. Sa nakita nating sarbey ng SWS, lalong dumami ang mga naghihirap mula sa 53-milyon sa 55M katao sa mga araw na naghahayag ng State of the Nation Address kamakailan si PNoy.
Bagsak: Pagpapadala ng lahat ng bata at patapusin sa Grade 6. Sa Kabikulan lang, mga Bro, sa school year 2012-2013, may nag-enroll na 988,787 pero huminto nang hindi nakatapos sa elementary ang 6,130. Kung isasama ang high school, mas malala. Mula sa kabuuang 397,002 na enrolles, huminto nang hindi nakatapos ang 17,150. Eh, paano ang pambansang rekord dito?
Bagsak: Pagkilala at pag-aangat sa mga kababaihan. Marami pa ring kababaihan ang hindi nakatatapos ng mga pag-aaral at alipin ng mga kalalakihan.
Bagsak: Pagbabawas ng mga namamatay na batang may edad lima pababa. Naku, may 3,225 ang namamatay taon-taon at marami sa mga ito ang biktima ng matinding gutom at kahirapan.
Bagsak: Dapat na mabawasan ng ¾ ang namamatay na nanay sa panganganak. May 2,100 na nanay ang namamatay taon-taon. Magbantay kayo sa Fabella Hospital at magbilang kayo roon.
Bagsak: Pakikipaglaban sa HIV/AIDS, malaria at iba pang mga sakit. Tanging sa malaria may tagumpay pero heto’t hilong talilong si Health Undersecretary Eric Tayag kung paano kontrolin ang paglundag ng HIV/AIDS sa bansa at sinasabi pa ngang baka magka-epidemya.
Bagsak din ang gobyerno sa laban sa tuberculosis.
Bagsak: Malinis na kapaligiran at pagbawi sa nawawala at nasisirang kapaligiran. Anak ng tokwa, niyayari tayo ng blacksand mining at iba pang pagmimina at nilalamon ng development maging ang mga sakahan.
Very good: Dito lang nagtagumpay ang gobyerno. Pero marami rito ang mga pangako lang at mas maraming dayuhan ang umiiwas pa rin sa Pinas bilang lugar ng pamumuhunan. Sa mahal ba naman ng kuryente at dami ng mga korap.
NAKAKAIYAK
Naiiyak me kahit hindi SONA ang sinulat kong ito.



