Thursday, SSeptember 20th, 2012 | Posted by Philippine Collegian

Lupong tagapagpasya

Muling nakabitin sa kamay ng iisang lupon ang kinabukasan ng mga iskolar ng bayan.
Sa darating na pulong ng UP Board of Regents (BOR) sa Setyembre 20, muling igigiit ng mga mag-aaral ang pagbasura sa bagong panuntunan ng Socialized Tuition Fee Assistance Program (STFAP) — ang paghingi ng Bracket B certification sa mga bagong estudyante ng UP. Ang Bracket B ceritification ang nagsisilbing patunay na hindi kabilang ang mga estudyante sa Bracket A — ang klasipikasyon para sa mga pamilyang may taunang kita na higit sa P1 milyon.
Isang tuso’t mapanlinlang na pagtataas ng matrikula ang paghihigpit na ito sa pagpapatupad ng STFAP. Bunsod nito, mapapako sa P1,500 kada yunit ang babayaran ng mga estudyanteng hindi magpapasailalim sa STFAP, o hindi makapagbibigay ng nasabing sertipikasyon.
Sa madaling sabi, P1,500 kada yunit na ang default bracket ng mga estudyante ng UP. Sa ganitong lagay, lalong lumiliit ang siwang ng oportunidad upang makatuntong sa pamantasan. Hindi na lamang UP College Admission Test ang kailangan lusutan ng mga nagnanais maging iskolar ng bayan – obligado na rin silang patunayang hindi sila “mayaman.”
Patuloy namang sinasalag at pinasisinungalingan ng administrasyon ang nasabing paratang. Ang mas mahigpit na STFAP umano ang solusyon upang masukat ang katapatan ng mga mag-aaral. Pinuna rin ni Pascual ang mga estudyanteng nagpoprotesta laban sa bagong panuntunan ng STFAP, dahil karamihan sa kanila ay hindi naman umano apektado ng bagong palisiya.
Sinasalamin ng ganitong pananaw ang pailalim at tusong taktika ng administrasyon na kawangis nang naganap sa Tuition and other Fee Increases (TFI) noong 2006. Hindi pa man pumapasok sa UP, hinubaran na sila ng karapatang makonsulta at magsalita para sa kanilang edukasyon.
Ngunit habang umiiral ang palitan ng mga argumento, mahalagang mapatampok at matukoy ang tunay na suliranin, at mula rito’y mahalaw ang mas pangmatagalang mga solusyon.
Taktikal at lehitimo ang panawagang pagbasura sa paghingi ng Bracket B certification. Kung maipatutupad ito, mababalik sa P1,000 kada yunit ang base tuition ng mga mag-aaral. Gayunman, marapat kilalanin ng mga mag-aaral na hindi nito mapupunan ang mga butas ng STFAP bilang palisiya. Isang aspekto lamang ng STFAP ang Bracket B certification, at hindi limitado sa mapanlinlang na pagtaas ng matrikula ang usapin hinggil sa sistemang ito.
Sa simpleng pagtunton sa kasaysayan ng STFAP, mababatid na ang malalagim na implikasyon ng nasabing iskema. Isa na rito ang malaon nang pahayag na ang STFAP ay panakip-butas lamang para sa pagtaas ng matrikula sa unibersidad.
Patunay dito ang dumaraming bilang ng mga estudyante na nangangailang magtungo sa Student Loan Office (SLO) upang ipangutang ang kanilang matrikula. Noong nakaraang semestre, dalawa sa bawat tatlong estudyante na nag-aplay sa STFAP ang nangutang din sa SLO.
Kung susuriin din ang mga tala ng STFAP at SLO matapos ang dalawang beses na pagtaas ng matrikula sa nakaraang dalawang dekada, mababatid ang magkahawig na takbo ng datos — sa una’y biglang darami ang mga nag-aaplay sa STFAP at student loan, ngunit bigla rin itong babagsak kalaunan. Ipinapakita ng ganitong datos na sa una’y nabibigyang pag-asa ng STFAP ang mga estudyante upang makapasok sa UP, ngunit sa kalauna’y nagiging sagka at unti-unti nitong nililimitahan ang pagpasok sa UP ng mga posibleng iskolar ng bayan na salat sa pinansyal na kapasidad.
Sa kabila ng lahat, hindi umano magagawa ng administrasyong Pascual na ibasura hindi lamang ang Bracket B certification kundi maging ang buong iskema ng STFAP. “If we scrap the STFAP, students who presently enjoy free tuition will then have to pay. We don’t want to deny our students education,” aniya.
Marupok ang ganitong argumento, lalo pa kung manggagaling tayo sa lunsarang hindi hiwalay ang STFAP sa usapin ng pagtaas ng matrikula, at sa mas malaki pang isyu ng inilalaang badyet ng edukasyon sa pamantasan.
Ang paghimok sa administrasyon na ibasura ang STFAP ay kaakibat ng panawagang ibalik sa mas abot-kayang halaga ang matrikula ng UP. Malalaki’t mabibigat na panawagan ang mga ito, ngunit kung tunay na tatanganan ng UP ang kanyang pampublikong katangian, hindi kailangang magdalawang-isip ng administrasyon upang tanggapin ang hamon.
Marapat ding kilalanin ng administrasyon ng UP na ang pambansang unibersidad ang huwaran ng iba pang state universities and colleges sa Pilipinas, maging sa paglikha ng mga palisiya at paraan ng pamumuno. Kung patuloy na magiging konserbatibo ang UP, kung patuloy nitong tutugunan ang kakulangan ng badyet sa pamamagitan ng pagsingil ng halaga ng kakulangan sa mga mag-aaral, hindi malabong mangyaring susunod na rin ang iba pang pamantasan sa landas na tinatahak ng UP.
Sa darating na pulong ng BOR, nakasalalay sa magiging desisyon ng lupon ang kapakanan hindi lamang ng mga mag-aaral ng UP, kundi pati ng mahigit isang milyong mag-aaral sa iba pang pampublikong pamantasan. Sa araw na iyon, walang puwang upang maging kimi — sama-sama nating irehistro ang pinakamataas na panawagang tunay na magpapanatili sa pampublikong katangian ng edukasyon sa bansa.



