
Likaw ng Bituka

Likaw ng Bituka (Lk. 9: 18-22) “Alam ko na ang likaw ng bituka mo.” Yan ang sinasabi natin sa isang tao na lubos na ang pagkakilala natin. Kapag naging kaibigan natin isang tao doon lumalalim ang pagkakilala natin. Hindi ito basta basta nangyayari. Kinakailangan ng mahabang panahon. Sa bawat sitwasyon na ating pinagdadaanan doon lumalalim ang pagkakilala sa isa’t isa. Ganito din sa Mabuting Balita.

Nakakatuwa itong si Pedro. TalaGang napakabibo. Noong nagtanong si Hesus kung sino siya para sa mga alagad, sumagot agad si Pedro: “Ang Mesiyas ng Diyos.” Sabi ng ibang tao si Hesus daw ay si Juan,si Elias o kaya isang propeta na nabuhay noong una. Paano kaya nangyari na nasambit ni Pedro ang kasagutan na iyon samantalang iba naman ang naging sagot ng ibang tao? Ang dahilan ay sapagkat nakasama ni Pedro si Hesus.

Naging kasama niya sa paglalakbay. Naging kasama niya sa pagtuturo.

Naging kasama niya sa hapag-kainan at mga inuman. Naging kasama sa puyatan. Naging kasama niya sa pagdarasaL. SA kanilang pagsasama marahil ay marami silang napagkwentuhan. Si Pedro ay maraming nalaman tungkol kay Hesus. Marami siyang nakita kay Hesus. Nakita ni Pedro kung paano magalit si Hesus sa mga taong mapagbalatkayo at ginagamit ang templo para sa personal na pagyaman. Nakita rin niya kung gaano kamahal ni Hesus ang mga nasa laylayan ng lipunan.

Naranasan niya kung paanong pinakain ni Hesus ang mga libu-libong tao.

Nakita ng kaniyang mga mata kung paanong pinagagaling ni Hesus ang mga may karamdaman. At dahil dito lumalim din ang pagkakilala niya kay Hesus. Yun pala ang dahilan. Yung mga tao na nagsabing si Hesus ay si Juan, Elias, o kaya Isang propeta ay mababaw ang pagkakilala kay Hesus. Hindi kase nila nakasama si Hesus. Hindi nila naging kalakbay.

Hindi nila naging kaibigan si Hesus. Samantalang si Pedro halos alam na niya ang “likaw ng bituka” ni Hesus. Nagbigay si Pedro ng mahabang oras upang makalakbay si Hesus. Naging kaibigan niya si Hesus.

Yun din ang hamon sa atin. Kung gusto nating lubos na makilala si Hesus, maglaan tayo ng panahon sa kanya. Magsimba tayo. Magbasa ng Bibliya. Magtanong sa nakakaalam tungkol sa pananampalataya. Sumali sa gawaing pansimbahan. Kaibiganin natin si Hesus. Sa pamamagitan nito, ang ating pananampalataya ay hindi na lamang pananampalataya natin sa paniniwala ng mga lideR ng Simbahan o kaya ay ng mga unang Kristiyano ngunit inaari nating atin talagang pananampalataya sapagkat personal nating kilala si Hesus at ito ay nasasalamin sa buhay. Yun ang tunay na pananampalataya. Ikaw, alam mo ba ang likaw ng bituka ni Hesus?



