Libreng livelihood trainings, walang patid sa Antipolo

March 01, 2016

LUNGSOD NG ANTIPOLO, Rizal-- Inilunsad ng Pamahalaang Panlungsod ng Antipolo noong Pebrero ang pag-iikot sa mga barangay upang maghandog ng libreng livelihood trainings para sa taong ito kaakibat ng programang “Hanap-buhay sa Bawat Bahay” sa dalawang sitio sa Barangay Mayamot. Mahigit sa 100 residente ang napagkalooban ng libreng start-up kits na naglalaman ng pangunahing ingredients sa paggawa ng processed meats at sabon. Sa kabuuan, umabot na sa mahigit 3,000 Antipoleño ang sumailalim sa mga libreng training simula nang ilunsad ito noong Oktubre 2013. “Hindi lamang po karagdagang kaalaman ang nais po naming ihatid sa inyo dahil nais po ng pamahalaang lokal na mabigyan kayo ng pangkabuhayan para sa inyong mga pamilya. Wala pong imposible dahil marami ng patunay na umuunlad ang tao sa pagnenegosyo, kailangan lang ng tamang kaalaman at determinasyon. Gagawin po namin ang lahat upang ang lahat ng barangay at sitio sa ating lungsod ay mapagkalooban ng mga ganitong oportunidad,” pahayag ni Antipolo Mayor Jun Ynares. Nagsagawa ang City Cooperative and Livelihood Office (CCLO) ng Food Processing Training sa Unit I Sitio Pagrai kung saan tinuruan ang mga residente na gumawa ng mga processed meats gaya ng longganisa, siomai at embutido. Habang tinuruan naman ang kababaihan sa Purok 2D, Sitio Manalite ng paggawa ng sabon, fabric conditioner, dishwashing liquid, detergent powder at hand sanitizer. Inanunsyo naman ni Vincent Christar Ibardolaza, Community Training and Employment Coordinator ng CCLO, na antabayanan ang ilan pang bagong trainings na ilalapit mismo sa bawat barangay gaya ng massage therapy training, candle making, hair dressing, dress making, welding, at chocolate molding. (ANTIPOLO-PIO/PIA-Rizal)



