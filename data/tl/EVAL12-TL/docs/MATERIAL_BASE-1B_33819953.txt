URONG-SULONG

“KAPAG may putukan, magpapalista. Kapag tumahimik, babawiin at ayaw nang umuwi.”
Ito ang tinuran ni Atty. Deo Grafil, head ng OFW Concerns mula sa tanggapan ni Vice-President Jejomar Binay.
Maging sa Bantay OCW nagsusumite ng mga pangalan ang ating mga Overseas Filipino Worker sa Libya na maipalista aniya ang kanilang mga pangalan para makauwi na ng bansa.
Hindi na aniya nila matawagan ang ating Philippine Embassy roon.
Agad namang makikipag-ugnayan si Grafil kay Charge’ de Affairs Adel Cruz ng Rapid Response Team ng Department of Foreign Affairs sa Libya upang ipagbigay alam ang listahang iyon ng ating mga OFW.
Tatawagan namang isa-isa ni Cruz ang mga OFW na nasa listahan ngunit ang nakalulungkot, umuurong na sila.
Hindi na lamang aniya sila uuwi dahil pakiramdam nila, tila yata hihinto naman na ang kaguluhan at mukhang hindi na rin naman iyon magtatagal.
Sayang naman aniya kung uuwi pa sila, tiyak na gutom lamang ang kanilang aabutin sa Pilipinas.
Sa kagustuhan naman ni Cruz na mas marami pang mga kababayan ang magsiuwian, hinihimok na rin niya ang mga kapwa OFW nila na sila na mismo ang kumumbinsi sa mga kasamahan na samantalahin ang programa ng pamahalan habang may saklolo pang dumarating.
Sarado na ang Tripoli airport kung kaya’t sa pamamagitan ng land travel o biyahe sa mga karagatan ang siyang maaaring gamitin na lamang upang makarating sa pinakamalapit na bansa tulad ng Malta at doon maaaring makasakay ng eroplano pauwi ng Pilipinas.
Umupa ng barko ang pamahalaan sa halagang malaki.
At inupahang eroplano rin ng Philippine Airlines ang siyang mag-uuwi sa ating mga OFW.
Sana huwag balewalain ng ating mga kababayan ang mga paglalaang ito ng ating mga opisyal alang-alang sa kanilang kaligtasan.
Tiniyak ni Labor Secretary Rosalinda Baldoz na pinaalerto niya ang attached agencies ng Department of Labor and Employment para mabilis na matugunan ang mga pangangailangan ng mga nag-uuwian nating mga OFW mula sa airport, pagkalapag na pagkalapag pa lamang ng kanilang mga sinakyang eroplano. BANTAY OCW/Susan K



