Mga kawani ng PIA-Caraga sumailalim sa isang mandatory drug test

July 13, 2016 Venus L. Garcia

BUTUAN CITY, Hulyo 13 (PIA) - Bilang pagtalima sa kontra drogang adbokasiya ng bagong adminitrasyong Duterte, isang mandatory drug test ang isinagawa nitong Martes sa lahat ng mga empleyado ng Philippine Information Agency o PIA-Caraga.
Ang drug test ay sorpresang isinagawa kasabay sa ginawang strategic planning session ng nasabing ahensiya. Kabilang sa sumalang sa drug test ay ang hepe ng PIA-Caraga na si regional director Abner Caga, information center managers at coordinators ng bawat probinsiya sa rehiyon Caraga, at iba pang staff nito.
Ito ay pinangasiwaan mismo ng mga personahe ng Philippine Drug Enforcement Agency o PDEA-Caraga.
Ayon kay director Caga, ang isinagawang drug test ay isa lamang sa mga hakbang upang mapatotohanan na malinis ang kanilang hanay mula sa ilegal na droga at malinis na nanenerbisyo sa publiko.
Samantala, ipinahayag naman ng PDEA chemist na si Mark Roy Paguyod na wala ni isa mang kawani ng PIA-Caraga ang nagpositibo sa paggamit ng ilegal na droga.
“Lahat ng empleyado ng PIA-Caraga ay nakakuha ng negatibong resulta at ito’y patunay lamang na negatibo sila sa paggamit ng shabu at marijuana,” sabi ni Paguyod.
Anya, nakabubuti ang ginawang drug test sapagkat ito’y naaayon sa nakasaad sa Section 36 ng Article 3 na lahat ng opisyal at empleyado sa pribado at pampublikong opisina ay pasasailalim sa drug test upang maiiwasan ang dulot na panganib sa workplace.
Ipinaabot naman ni director Caga sa PDEA-13 ang pasasalamat sa suporta nito. Ayon sa kanya, bilang communication arm ng pamahalaan, plano din ng ahensiya na hikayatin ang mga miyembro ng Kapisanan ng mga Broadcasters sa Pilipinas o KBP sa rehiyon na simulan ang drug test sampu ng iba pang media organizations, nang sa gayun ay magkaroon ng moral ascendancy na sila mismo bilang tagapagbalita ay hindi nasasangkot sa paggamit at pagbebenta ng ilegal na droga.
Naniniwala si Caga na sa paraang ito ay mabigyang linaw din ang mga haka-haka patungkol sa negatibong impresyon sa mga media practitioners lalung-lalol sa usapin ng droga. (VLG/PIA-Caraga)



