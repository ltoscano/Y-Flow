
DAANG MATUWID TAMA NA! SIBAK KAPAG ABUSADO

PARANG awa na ni Pangulong Benigno Aquino III sa mga mamamayan. Tigilan na niya ang pagmamalaki na nagkaroon ng economic growth ang bansa mula nang siya ang maupo dahil hindi naman ito nararamdaman ng mga mamamayan.
Nananatiling mahirap ang mga bumoto, nagpanalo at nagluklok kay Pangulong Aquino sa puwesto. Ang tanging nagkakamal ng salapi ay ang mga alipores niyang nagpaluwal ng pera para sa kampanya niya noong 2010 presidential election.
Tigilan na rin ni PNoy ang pagsasabi na marami na siyang nagawa dahil wala siyang ginawa kung hindi pakinggan ang mga “bulong” ng mga KKKK (Kamag-anak, Kaklase, Kaibigan at Kabarilan) na pawang sariling kapakanan ang inuuna. Mga bulong ng mga ito ang pinakikinggan niya sa halip na sigaw ng mga taon na hirap na hirap na sa kanyang “Daang Matuwid.”
Ngayon, nangangarap ang administrasyon na lumawig pa ang termino ni Aquino. Para ano? Para mas lalong maghirap si Juan dela Cruz habang nagkakamal ng salapi sina Don Quijote at KKKK? Naman! Hikahos na si Juan at Juana. Sa pagpapakain, pagpapalaki at pagpapaaral ng mga anak ay hindi na kayang tustusan dahil wala namang tulong na mula sa pamahalaan upang mabigyan sila ng maayos na kabuhayan o trabaho na may tamang suweldo.
Hindi kumakain sa tamang oras ang mga mamamayan, madalas noodles at kanin lang ang pinagsasaluhan habang kakaibang “piging” ipinagpapasikat ng Malakanyang sa mga bisita mula sa ibang bansa. Teka, saan galing ang ginagastos ni PNoy sa kanyang pagpapasikat?
Huwag niyang sabihing mula sa sariling bulsa? Kailan kaya magigising ang mga bilib kay Noynoy na walang mangyayari sa bansa kung patuloy na sumusunod ang mamamayan sa Daang Matuwid? Nagpapasasa lang ang KKKK na hindi naman kayang talikuran ni Noynoy.
o0o
MABUTI pa itong Manila City Hall na pinamumunuan ni Mayor Joseph Estrada at Vice Mayor Francisco “Isko Moreno” Domagoso na hindi kinukunsinti ang mga tauhan kapag nagkakamali, lalo na ang sumusuway sa kanilang panuntunan na “walang kotong.”
Nagpalabas ng listahan ang tanggapan ni Isko Moreno sa pamamagitan ng director ng Manila Traffic and Parking Bureau na umabot na sa 50 ang traffic enforcers na kanilang sinibak dahil abusado, tamad magtrabaho, nangongotong at tumatanggap ng lagay.
Naniniwala sina Erap at Isko na magkakaroon lang ng epektibong sistema sa pamamalakad ng trapiko kapag nagkaisa ang mga namamahala at mamamayan kaya naman inaasahan ng city hall ang pakikiisa at kooperasyon ng mga motorista sa pamamagitan ng pagsunod sa batas trapiko.
o0o
IPINATUTUPAD ng Manila City Hall ang paglilinis ng kahabaan ng Rizal Avenue mula sa mga magtitinda kaso parang may pinapaboran ang mga nasa pamahalaan dahil mukhang ang makikinabang ay ang organizer at ilang tiwaling empleyado. Kawawa naman ang mga magtitinda na mawawalan ng puwesto dahil mahal ang singil ng organizer.
Happy birthday to Magz Alano, of Gumamela, Balayan, Batangas, who will celebrate on May 27. Residents of Gumamela, Balayan, Batangas will be celebrating the feast of Nuestra Señora Dela Paz on May 28. Happy Fiesta, mga kabarangay.



