May Phil-JobNet kiosk na sa M’lang, North Cotabato

March 10, 2016 M’LANG, North Cotabato, Mar. 10 (PIA) -- Hindi na kailangan pang maghintay ng job fair o bumiyahe ng malayo ang mga naghahanap ng trabahong nakatira sa M’lang, North Cotabato at karatig na mga lugar. Kailangan lamang nilang pumunta sa Municipal Hall ng bayan. Ito ay dahil nagtalaga ng Phil-JobNet Job Search Kiosk sa naturang lugar ang Department of Labor and Employment 12\. Gamit ang kiosk, maaring maghanap ng mga bakanteng trabaho sa loob at labas ng bansa na handog ng mga rehistradong kompanya. Ayon kay DOLE 12 Regional Director Ofelia Domingo bahagi ang paglalagay ng Phil-JobNet Job Search Kiosk sa mga munisipyo at iba pang piling lugar sa kanilang pagsisikap na mas ilapit sa mga manggagawa, lalung lalo na sa mga walang trabaho at nawalan ng trabaho ang pagkakataong makahanap ng trabaho. Malaki naman ang pasalamat ng lokal na pamahalaan sa hakbang ng DOLE. Panawagan ni Vice Mayor Russel Abonado sa mga residente ng M’lang at malapit na mga bayan, gamitin ang teknolohiyang ito upang makakalap ng impormasyon hinggil sa mga bakanteng trabaho. Malaking kalamangan aniya ito para makahanap ng mas matatag na trabaho ang mga residente. (DEDoguiles-PIA 12)



