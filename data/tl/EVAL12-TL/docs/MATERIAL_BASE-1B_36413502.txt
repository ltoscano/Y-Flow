Bago at inayos na mga eskwelahan ipinamigay ng ADB at Japan

January 15, 2016

TACLOBAN CITY, Leyte, January 15 (PIA) – Ipinabigay na ng Asian Development Bank(ADB), sa pakikipagtulungan ng DepEd at DSWD ang ilang mga gusaling pampaaralan sa elementarya sa ilang mga lugar sa Region 08 nitong nakaraang buwan ng Desyembre.
Ang mga ito ay makikita sa Leyte at Eastern Samar.
Sa pamamagitan ng Japan Fund for Poverty Reduction (JFPR), ang gobyerno ng Japan ay nagbigay ng $20M sa goberno ng Pilipinas bilang tulong sa pagpapatayo muli at pagsasaayos ng mga nasira ng bagyo “Yolanda” na mga pampublikong paaralan .
Ipinagkatiwala ng Japan ang salapi sa Plan International, upang ang mga nasirang gusaling pampaaralan ay maitayo at maipaayos sa mga bayan ng Kananga, Burauen, Tanauan, Dulag at Mayorga Leyte. Samantalang ang iba naman, ay itinayo sa Quinapondan, Balangiga, Hernani, Salcedo, Balangkayan at Guiuan sa probinsya ng Eastern Samar.
Ayon sa ulat ng NEDA 08, ang desenyo ng mga gusali ay inaprobahan ng DPWH-08, alinsunod sa prinsipyo ng pagpapatayo ng mas mabubuting estraktura (build back better principle), na maaaring makayanan daw ang lakas na hangin na aabot ng 250kph, katulad nga nung nagdaang “Yolanda”.
Dagdag pa ng NEDA na ang mga gusaling ito ay nagtataglay din ng mainam na bentilasyon, mga upuan, pisarra, mga lababo, at magkahiwalay na palikuran ng mga babae at lalake, maliban sa sahuran ng tubig -ulan bilang alternatibo at paghahanda sa pangangailangan sa panahon ng tagtuyot.(PIA-8/NEDA-8).



