Ibalik ang suwerte

ni John Toledo

Matatanaw mula sa malayo ang isang mahabang prusisyon. Sa paglapit, mapapansin ang 50-metrong lubid na nakatali sa isang karosang lulan ang rebulto ng itim na Kristo—ang bida ng pista sa araw na iyon.
May 20 nakadilaw na lalaki ang nakaangkas sa karosa; sinasalo’t ipinupunas nila sa rebulto ang nagliliparang mga tuwalya at panyo, bago itapon ang mga ito pabalik sa dagat ng mga deboto na nag-uunahang makaakyat at makahalik sa itim na Kristo.
Ganito ang eksena sa prusisyon ng pista ng Poong Itim na Nazareno tuwing Enero 9. Unang sinimulan ang prusisyong ito noong ika-17 siglo bilang paggunita sa Traslación o ang paglipat sa rebulto ng Nazareno mula sa Intramuros papuntang Quiapo Church.
Noong nakaraang lingo, unang beses kong sumama sa prusisyon na dati ay sa telebisyon ko lamang napapanood. Hindi pa man bumubukang liwayway, sinimulan ko nang maglakbay patungong Quiapo.
Napansin ko sa paglalakad na may pagkakatulad ang hitsura ng mga deboto. Lahat sila, may dalang maliliit na rebulto ng Nazareno, mga banner na nakatahi ang katagang “Hijos del Señor Nazareno” o “Mga Anak ng Poong Nazareno,” may mga hawak na mga bulaklak at kandila, o kaya nama’y nakasuot ng mga dilaw at maroon na t-shirt kung saan nakaimprenta ang mukha ng Nazareno.
Katulad ni Kristo nang siya’y umakyat sa bundok ng Golgotha, wala ring saplot sa paa ang mga deboto sa prusisyon. Tila ba sinisimbolo nito ang kanilang pagiging malapit sa realidad ng kahirapang naranasan din ni Kristo noon.
Ayon sa mga deboto, nakagagaling ng sakit at nagdadala ng suwerte ang mga tuwalyang napahid sa istatwa. Kuwento ni Mang Philip, isa sa mga nakasalubong kong deboto na tatlumpung taon nang dumadalo sa pista, ang biyaya ng Nazareno ang dahilan ng pagkakaroon niya ng trabaho at paggaling ng anak niyang may sakit. Kaya habang papunta sa Luneta, naisipan kong bumili na rin ng maliit na tuwalyang may print ng mukha ni Nazareno.
Patapos na ang misa nang makarating ako sa Quirino Grandstand. Natanaw ko ang Nazareno sa tabi ng entablado. Nakarating ako sa gitna ng dagat ng mga deboto, at nang nang matapos ang misa, ipinawagayway ng pari ang mga tuwalya’t panyo—senyas na gagalaw na ang karosa ni Nazareno. Sumabog ang malakas na hiyawan ng mga tao. “Magkakatrabaho na kayo! Magkaka-asawa na kayo! Makakapag-abroad na kayo!” sigaw ng pari sa mikropono habang tumutugtog ang “Nuestra Padre Jesus Nazareno.”
Pamilyar ang mga katagang iyon ng pari—iyon din kasi ang mga propesiya ng tagumpay na naririnig ko sa mga manghuhula sa Quiapo. Kahit saan ako lumingon, bentang-benta ang kasiyahang dulot ng milagrosong Nazareno, na tila ba nalalapit na ang pagsibol ng masaganang buhay kapalit ng walang maliw nilang pananalig ng mga tao.
Ako man, hindi na rin nakapagpigil at nakisabay na rin sa pagtalon, nakiwagayway ng tuwalya at humiling na magkaroon ng nobyo, makapagtapos sa kolehiyo, at maging suwerte sa buong taon.
Sa harapan ko, may debotong biglang sumigaw ng “Ayan na! Ayan na!” nang magsimulang gumalaw ang karosa. Nagkagitgitan ang mga tao, at sa isang iglap, naipit ako sa gitna ng nagsisiksikang kalalakihan. Dito na ako nagsimulang manlamig at matakot na baka magkaroon ng stampede. Kaya naman kahit natatangay na ako palapit sa lubid na humihila sa karosa, kinalaban ko ang bugso ng mga deboto’t hinanap ko ang bakal na humaharang sa mga nanonood.
Nang makaabot sa harang, nagpatulong ako sa isang deboto na sumampa palabas dito. Mula sa likod ng harang ko na lamang sinundan ang parada ng poon. Tinangka kong ibato ang binili kong tuwalya sa mga tagapunas, ngunit nahulog lamang ito sa gitna ng naggigitgitang mga deboto. Bumili ulit ako ng dalawang tuwalya at iwinagayway ang mga ito sa ere.
Kahit sa gilid ng kalsada, mamasid ang mga debotong may kanya-kanyang pangangailangan: mga walang trabaho o walang asawa, mga magulang na gustong tumaas ang grado ng kanilang mga anak, mga propesyunal na gustong mag-abroad, mga estudyanteng gustong makapasa, at pati mga dayuhang photographer na naakit sa magulong palabas.
Isa pa si Reggie, 18, sa mga debotong nakausap ko noong araw na iyon. Katulad ko, unang beses din niyang dumalo sa pista ng Nazareno. Hiling niyang magkatrabaho, maging maayos ang alitan nila ng kanyang ina, at na hindi siya magkasakit sa buong taon. Gusto niyang makasampa ng tatlong beses sa karosa—isa para sa bawat hiling. Kuwento niya, ibang klase raw ang ligaya sa pagsampa, lalo’t mahirap at masakit makipaggitgitan sa mga tao. Tiwala siyang matutupad ang mga hiling niya kapalit ng hirap na kanyang tinitiis para mapatunayan ang debosyon niya sa poon.
Pitong tao ang nakita kong nahimatay at isinugod sa medic. Gayunman, hindi alintana at bagkus ay hinihikayat pa ng simbahan ang taunang histeryang ito ng milyon-milyong deboto. Naalala ko tuloy ang pagkahayok kong abangan ang mga horoscope ni Zenaida Seva sa telebisyon noong high school, ang pagpapagulong ng prutas ng aking ina tuwing Bagong Taon, at ang paniniwala ng aking lola sa kumakating palad tuwing tataya siya sa lotto. Para bang sa mga pangyayaring ito, nauuna lagi ang bias sa mga pamahiin at metapisikal na paniniwala. Kahit walang malinaw na kaugnayan sa realidad, laging naitatali ang mga panata’t paniniwalang ito bilang ugat ng maraming kaganapan sa mundo.
Sa natunghayang kong prusisyon, ang simbahan mismo ang nagtakda sa ritwal na dapat sinusunod ng mga deboto. Sa Kristiyanismo, kinikilala ang pagsasabuhay sa simple, hindi makasarili, at matulunging karakter ni Kristo. Kaiba ito sa kasalukuyang paniniwalang ipinalalaganap ng simbahan na magpakasakit at manalig upang matugunan ang kanilang mga kahilingang umasenso sa buhay. Kahit sa panahon ng Mahal na Araw, makikita ang mga taong pinapalo at sinusugatan ang mga sarili bilang penitensiya sa kanilang mga kasalanan. Kahit pa sabihing isinasabuhay nila ang sakit na naranasan ni Kristo, malayo ito sa aral ng Bibliya na alagaan umano ang sariling katawan.
Nang napagod na ang mga mata ko sa kapapanood ng parada, umuwi na akong bitbit ang mga biniling tuwalya. Hindi ako umaasang matutupad ang mga hiling ko dahil lamang isa ako sa 9 na milyong kataong tumalon at humiyaw noong araw na iyon. Ngunit para sa mga kasama kong deboto, hindi na tatagal at masusuklian din ang kanilang paniniwala’t pagsamba.
Sa tuwing binabalikan ko ang hitsura ng mga deboto, lalo kong naisip na malayong-malayo sila sa mapagpalayang karakter ng itim na Kristo—ang santong kawangis ng mga Pilipinong sunog ang balat, ang santong naiiba dahil hindi ito kulay porselana. Dulot ng bulag na paniniwala at ritwal ng panatisismong pinalalaganap ng simbahan, tila nakakaligtaan na ang pangunahing katangian ng Poong Nazareno na tumataliwas sa kumbensyon ng ordinaryong relihiyosong rebulto.
Kung babalik man ako sa susunod na taon, ihihiling ko na lang na magising na sa katotohanan ang mga Pilipino.



