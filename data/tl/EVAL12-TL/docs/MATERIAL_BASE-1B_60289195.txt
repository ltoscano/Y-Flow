BASTOS TALAGA SI PURISIMA

GRABE na talaga ang pangwawalanghiya nitong si Philippine National Police chief Director General Alan Purisima.
Maging itong mga mambabatas, partikular na rito si Sen. Grace Poe ay hindi na nito ginalang nang dedmahin nito ang imbitasyon upang ito ay humarap sa Senado at ipaliwanag ang lumalalang kriminalidad sa ating bansang Pilipinas.
Pasensya na Pangulong Aquino dahil talagang nuknukan na ang kabastusan ng bata niyong ito!
Kung hindi nito ginagalang si Sen. Poe ay sana naman ay ginalang man lang niya ang kanyang puwesto.
Lalo mo lang pinapadami ang mga kaaway mo sir! Naisip mo ba na matutuldukan din ang paghahari-harian mo at kapag nangyari ay sa tingin mo ba ay may matitira ka pang kapanalig?
Bagama’t maiintindihan naman sana natin kung hindi nakadalo sa pagdinig ng Senado itong si Purisima kung nagpaalam man lamang siya ng maayos.
Edukado naman siya at bilang isang opisyal ng PNP ay inaasahan sana natin na isa siyang maginoo.
Aba’y ni-ho at ni-ha ay wala man lang abiso itong si Purisima na hindi niya sisiputin ang pagdinig ng Senado na siyang dahilan naman kung bakit uminit ang ulo nitong si Poe.
Mabuti na lang at kahit galit ay maganda at mahinahon pa rin si Poe kaya sa tingin ko ay malayo ang mararating nito sa politika.
Mantakin niyo ay ni walang maayos na paliwanag ang kanyang mga tauhan noong komprontahin sila ni Sen. Poe.
Oh, ‘di ba pambabastos ‘yan?
Sobrang laki na yata talaga ang ulo nito dahil todo ang ginagawang pagtatakip sa kanya ng Pangulong Aquino sa kabila ng kanyang kapalpakan bilang hepe ng PNP.
Mukhang hindi pa rin maka-get over itong si Pnoy sa ginawang pagligtas sa kanya noon ni Purisima kaya’t binabalewala na lamang nito ang kanyang pangwawalanghiya.
Ngunit ito ang itaga niyo sa bato.
Magbabayad din itong si Purisima sa kanyang mga pagkakautang sa ating mga mamamayan.
Hindi natin alam kung kailan mangyayari ‘yan ngunit tiyak na mananagot din si Purisima sa ating mga mamamayan.

BIGWAS/GIL BUGAOISAN



