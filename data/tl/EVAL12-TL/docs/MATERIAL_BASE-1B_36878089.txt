SUSPENDIDO!
JRU, Baste magpapahaba ng win run By Elech Dawa August 30, 2016
Tatlong Letran players at isang San Beda ang napatawan ng one-game suspension matapos masangkot sa gulo sa kanilang laro sa 92nd NCAA senior men’s basketball tournament sa The Arena, San Juan noong Biyernes. Sinang-ayunan ni Management Committee chair Jose Mari Lacson ng host San Beda ang rekomendasyon ni league commissioner Andy Jao na suspendihin sina Jerrick Balanza, Chris Dela Peña at Marvin Sario ng Letran at Antonio Bonsubre ng San Beda.
“The suspension will be served,” ani Lacson.
Nagsimula ang insidente ng tawagan ng offensive foul si Bong Quinto ng Letran matapos nitong sikuhin si Jomari Presbitero ng san Beda may pitong segundo na lang sa laro na pinagwagian ng Red Lions, 83-71.
Sumawsaw din si Balanza, siniko rin nito si Presbitero sa mukha dahilan para tawagan siya ng flagrant foul.
“Balanza, during deadball, hit the face of Presbitero. Sario and Dela Peña entered the court. They did not do anything but obviously it didn’t look well and could exacerbate the situation and the tension,” saad ni Jao.
Hindi makakalaro sina Balanza, Dela Peña at Sario sa laban ng Letran kontra St. Benilde ngayong alas-kuwatro ng hapon habang si Bonsubre ay sa laban nila sa Mapua sa Huwebes pa magiging aktibo ang kanyang parusa.
Samantala, pakay ng Jose Rizal University Heavy Bombers na pahabain ang kanilang winning streak sa lima pagharap nila sa Emilio Aguinaldo College Generals sa alas-dos.

Kasalo ng Heavy Bombers ang Cardinals sa fourth spot tangan ang tig 7-5 cards.
Kagaya ng JRU, nais din ng San Sebastian College Stags na panatilihin ang kanilang streak laban sa Lyceum of the Philippines Pirates sa 12 ng tanghali.
Kumalawit ng tatlong sunod na panalo ang Stags matapos pagpagin ang Perpetual Help, San Beda at Mapua para ilista ang 4-9 baraha at magkaroon pa ng tsansa sa Final Four.



