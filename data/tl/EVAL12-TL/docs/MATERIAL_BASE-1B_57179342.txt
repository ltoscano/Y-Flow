Wala ka sa tatay ko

ni Annie
Ang tanging magandang alaala ko lang sa’yo ay basketbol. Mag-iisang dekada na simula noon.
Madalas kapag sinusundo mo ako noong elementarya, hindi sa SM Megamall ang diretso natin para sa aking piano lessons, kundi sa Araneta Coliseum o Cuneta Astrodome para manood ng laro ng Ginebra.
Natataon din na tuwing Pasko, tumatakas tayo mula sa picnic sa Luneta Park dahil naglalaro ang paborito nating koponan. Sabi mo, iyon ang pinakamasayang panahon para manood – puno ang buong coliseum, ni hindi na tayo magkarinigan sa lakas ng mga hiyaw ng “Get that ball!”, “Rebound!”, “Defense!”. Minsan may kasama pang panduduro sa referee at players sabay bulyaw ng “Bobo!”
Kapag sa bahay naman ako nanonood, binibilisan kong kumain ng hapunan para maabutan ang pagtawag sa mga pangalan ng starting five na kadalasang sina Mark Caguioa, Jayjay Helterbrand at Eric Menk.
Sa isang sulok ng kwarto, mag-isa akong nag-a-ala Rukawa’s Angels ng Slam Dunk. Gumagawa ako ng pompoms mula sa diyaryo. Pero ipit na ipit ang pagtaas ko ng dalawang kamay at pag-angat ng paa habang binubulong ko lang din sa sarili ko ang pag-cheer ng “Gi-neb-ra! Gi-neb-ra! Gi-neb-ra!”
May mga ritwal din akong isinasagawa. Halimbawa, kapag nasa free throw line ang kalaban, hindi ako tumitingin sa basket para hindi pumasok ang bola. Lagi ko ring inaabangan ang pagpasok ng mga paborito kong manlalaro – sina Sunday Salvacion, Mark Macapagal at Aries Dimaunahan.
Inaabangan ko kung gaano sila kabilis nananatili sa court na halos hanggang sampung minuto lang, kumpara sa playing time ng paboritong mong sikat na backcourt tandem na The Spark and The Furious na umaabot sa 40 minutong pagpapakitang-gilas.
Malamang, hindi mo ‘yan alam lahat.
Madalas kong ikumpara ang larong basketbol sa relasyon natin. Mula sa paborito nating mga manlalaro, parang mahihinuha na natin ang pagkakaiba natin sa ugali — tahimik ako, kabaligtaran ka naman.
O ‘di kaya, parang ang pagpi-free throw ni Rommel Adducul ang ating pagtatalo, laging pumapaltos. Baka ang posibleng pag-aayos natin ay gaya ng back-to-back-to-back championship ng Ginebra noong 2005, naudlot at hindi na naulit pa.
Halungkatin ko man ang memorya ko para sa iba pang natitirang alaala ko sa’yo, hanggang basketbol na lang talaga ito. Kasi sa malimit mong pagbisita, ang TV pa rin ang kausap mo samantalang ako’y nasa isang sulok pa rin ngunit hindi na kilala ang mga manlalaro. Mas lalo lang tuloy nadidiin — wala akong tatay.
Pero babatiin na lang din kita ng “Happy Father’s Day”, alam ko namang hindi mo ito mababasa. Duwag kasi ako, tulad mo.



