MALI ANG ARGUMENTO NI KOKO SA ICC PROBE

MASYADONG bistado si Senador Aquilino “Koko” Pimentel III sa pahayag niya na sa tingin niya, ay hindi na kailangan pa ang mga kasunod na pagdinig ng Senado sa maanomalyang konstruksyon ng Iloilo Convention Center (ICC).
Ikinatwiran ni Sen. Koko na nawalan ng kredibilidad ang testigo na si dating Iloilo provincial administrator Manuel Mejorada dahil isa raw sa ginamit niya para patunayang overpriced ang ICC ay ang mga datos mula sa Wikipedia.
Kung ganoon din lamang naman ang argumento ni Sen. Koko sa tingin ko ay dapat na ring itigil nila ang pagdinig ng blue ribbon sub-committee sa Makati City Hall building 2.
Kundi ako nagkakamali, noong mga unang bahagi nang pagdinig sa nasabing anomalya ay ginawa ring basehan ng testigo nilang si Atty. Bondal ang Wikipedia para patunayang may anomalya sa pagtatayo ng nasabing gusali.
Hindi ko sinasabing dapat gamiting basehan ang Wikipedia sa dalawang nasabing usapin, subalit gusto ko lamang ipaala-ala kay Koko na hindi naman nila kinontra si Bondal noong minsang gamitin niya ito.
Marami tuloy ang nag-iisip na palibhasa’y kakampi nila ang nasasangkot sa ICC anomaly na si Senate President Franklin Drilon kung kaya’t mabilis silang magpasya na dapat ng ihinto ang inquiry.
Ang alam ko, bagama’t medyo sumablay si Mejorada sa kanyang alegasyon, ay marami pang ibang resource person ang nakatakdang ipatawag ng blue ribbon committee.
Siguro naman ay dapat lang na pakinggan din ng mga mamamayan ang sasabihin nila upang sa ganoon ay malaman talaga ang katotohanan sa likod ng mga alegasyon ni Mejorada kay Drilon hinggil sa ICC.
Kapag biglaan kasing inihinto ang inquiry na wala pang nabubuong konklusyon, ay tiyak na maghihinala ang taumbayan na lutong makaw at moro-moro lang ang ICC probe. OPENLINE/BOBBY RICOHERMOSO



