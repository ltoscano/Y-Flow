
Militarisasyon, panghaharas tumitindi sa mga magsasaka ng Basey, Samar

by Darius Galang
October 15, 2015

Hindi natatapos sa kakulangan ng batayang mga serbisyo ang mga problema nila.
Dinarahas din ng mga naging biktima ng bagyong Yolanda ang militarisasyon at
panghaharas sa kanilang mga hanay.
Nanawagan noong Oktubre 10 ang mga magsasaka mula sa Basey, Samar sa lokal na
estasyon ng Bombo Radyo. Iniulat nila ang pagkampo ng militar sa kanilang
sentrong baryo. Pero pagkatapos ng kanilang pagdulog sa radyo, sila pa mismo
ang nakatanggap ng mararahas na salita mula sa militar.
Mismong si Leni Sabaniao, kapitan ng Burabod sa Brgy. Mabini, Basey ang
nagsiwalat ng pananakot diumano ni Lt. Col. George Domingo ng 87th Infantry
Battalion ng Philippine Army. Aniya, tila pagpipigil ito na iulat sa midya ang
okupasyon ng militar sa naturang lugar.
Nakuha nila ang ilang bahagi ng mga salitang binitiwan ni Domingo. “Huwag po
kayong mag-alala, kayong nagsumbong diyan sa Bombo Radyo. Hindi po ako
magkakamali. Mas mahal n’yo po ang NPA (New People’s Army) kaysa sa sundalo,
kaya magbabantay din po ako sa inyo. Sila yung nagrereklamo, at sila ‘yung
nasasaktan dahil nung pumasok na ang sundalo nawawalan na ng clout ang NPA sa
lugar,” ayon kay Domingo.
Hindi rin umano nag-atubili ang militar na idawit ang iba pang organisasyon,
tulad ng grupong pangkarapatang pantao na Karapatan.
“Alam naman po natin na ang National Democratic Front. (Ang) Karapatan ay
miyembro ng National Democratic Front. Ito ‘yung mga nagdedepensa at
nagsusuporta sa armado [NPA] at sila rin ang nagrereklamo kapag pumapasok ang
sundalo,” sabi pa ni Domingo.
Binatikos ito ni Jun Berino, tagapagsalita ng Katungod Sinirangan Bisayas.
Aniya, nakakaalarmang pinapangalanan sila bilang tagasuporta ng NPA.
Napaulat nang nilisan ng mga magsasaka ang Basey dahil sa pagpasok ng militar
at pagsasagawa ng operasyon nito sa kanilang lugar.
Hindi naman na bago ang mga pagkilos na ito ng AFP. Patuloy ang kanilang mga
operasyon sa ilalim ng programang kontra-insurhensiya na Oplan Byanihan, at
pumapasok sila sa mga komunidad sa ngalan ng “peace and development.”
Mismong mga mamamayan ang nag-uulat ng mga paglabag sa kanilang karapatan, na
nagpapasinungaling sa mga operasyon ng militar.
Sa mga beripikadong ulat ng Katungod-SB, may mga kaso ng indiscriminate firing
ng 87th IB nitong Pebrero na nangyari sa Sitio Burabod, Barangay Mabini. Apat
na bahay ang tinamaan, at nadaplisan ng bala sa ulo ang isang 14-anyos na
batang babae.
At tulad ng nangyari na ito kamakailan lamang, mga sibilyang residente pa ang
binabansagan at naaakusahang kumakanlong sa mga rebelde.
Ipinahayag ni Domingo na inokupa nila ang isang paaralan sa Brgy. Mabini, na
aniya’y may pahintulot sa meyor at mga punong barangay.
“Mayroong approval ang barangay officials na (kami) ay pansamantalang makitira
doon sa eskuwelahan sapagkat ilalayo ko sila doon kapag naipasok ko doon ang
mga tent namin… Kinausap ko rin po ang meyor, ipinaalam po natin diyan,”
aniya.
Depensa niya, maaring umatake ang NPA. “Ngayon kung sila ay aatakehin ng NPA,
na sila ay nasa eskuwelahan, bakit n’yo po sisisihin ang sundalo, at bakit
hindi n’yo sisihin ang NPA?” dagdag ni Domingo.
Pinabulaanan na ito ni Berino. Para sa kanya, nagpapakita ng pagiging pasista
ang mga pahayag na ito ni Domingo. “Kung kaya niyang sabihin iyan sa publiko,
ano pa ang kaya niyang gawin kapag wala na ang midya?”
Panawagan niya ang pananagutan, maging ang nauna na nilang panawagan para sa
pagtigil ng intimidasyon ng militar at paglisan sa kanilang mga komunidad.



