
Groundbreaking ng bagong police station, isinagawa sa bayan ng Batangas

July 04, 2016 Bhaby P. De Castro

MALVAR, BATANGAS, Hulyo 4 (PIA) -- Isinagawa ng mga opisyal ng Philippine National Police at local government ang groundbreaking para sa itatayong municipal police station sa bayang ito kamakailan.
Ang naturang gusali ay itatayo sa loteng pag-aari ng lokal na pamahalaan na makikita din sa bisinidad ng kasalukuyang police station. Ang pondo para sa pagpapatayo na nagkakahalaga ng P4.6 milyon ay manggagaling sa PNP.
Nagsilbing panauhin sa programa sina Senior Supt. Israel Ephraim Dickson, Deputy regional Director for Operation na siyang kumatawan kay Chief Supt. Valfrie Tabian na nagpahayag na unti unti ay naiisakatuparan na ang hangaring maisulong ang modernisasyon hindi lamang ng mga gamit kundi maging ang mga gusali ng PNP upang mas maisaayos ang serbisyo at maisakatuparan ang ninanais na pagbabago sa kanilang hanay.
Ayon kay Mayor Carlito Reyes, natutuwa sila sapagkat napondohan na ang gusali para sa tanggapan ng mga kapulisan. Inaasahan nila na sa pamamagitan nito ay lalong magiging maganda ang serbisyo at paglilingkod ng kapulisan sa kanilang bayan.
Nagpaabot naman ng pasasalamat si Senior Insp. Albert Fabregas, hepe ng PNP, dahil magiging maayos na ang kanilang tanggapan at nangakong mas lalong pag-iibayuhin ang ginagawa nilang kampanya kontra kriminalidad upang mapanatili ang katahimikan dito.
Sa mensahe ni Vice Mayor Cristeta Reyes, sinabi nito na makaaasa ang kapulisan ng patuloy na suporta mula sa lokal na pamahalaan sapagkat iisang layunin lamang ang kanilang isinusulong, ang kapayapaan ng bayan ng Malvar kaakibat ang katahimikan at kaayusan nito.
(MCA /BPD-PIA BATANGAS)



