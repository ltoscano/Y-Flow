BRGY., PANALO KAY ABESAMIS SA PAG-ASA NG PILIPINAS

TIYAK na magiging aktibo, progresibo at result oriented ang Liga ng mga Barangay sa Pilipinas matapos mahalal bilang pangulo nito noong nakaraang Enero 16, Huwebes si Edmund Abesamis, pangulo ng barangayan sa Nueva Ecija.
Ito ang sinisiguro natin sa 42,000 barangay sa buong bansa dahil si Kapitan Edmund ay nakitaan natin ng tunay na malasakit sa kanyang kapwa lider ng barangayan, lalo’t higit kung ang pag-uusapan ay ang pagsusulong ng liga sa mataas na aspeto ng serbisyo publiko.
Si Kapitan o Atty. Edmund sa barangayan ay kilalang makabarangay dahil isa siya sa mga seryosong nagsusulong para maipatupad ang lahat ng benepisyo na iniaatas sa Local Government Code ng ‘Pinas.
Hindi lang benepisyo ang tututukan ni Pangulong Abesamis sa kanyang termino bilang puno ng barangayan sa bansa dahil malinaw sa kanyang agenda na gusto niyang tahasang maging kabahagi at ka-partner ng gobyernong nasyunal ang 42,000 barangay sa ‘Pinas.
Napansin kasi ni Pangulong Edmund na sangkatutak ang programa ng nasyunal na pamahalaan sa bansa pero hindi ito nakararating sa barangayan kaya ito sumasablay.
Naniniwala kasi si Kapitan Abesamis na ang partisipasyon ng barangayan sa lahat ng proyekto ng pamahalaan ay siyang susi upang ganap na maramdaman ng tao ang pagkalinga ng gobyerno.
Hangad din ni Abesamis, anak ni dating Supreme Court administrator at dating Court of Appeals Justice Bernardo Padilla Abesamis, na mailapit ang barangayan sa lahat ng ahensiya ng pamahalaan dahil ang pagtutulungan at kooperasyon ng bawat isa ay kailangang-kailangan upang dumaloy ang proyektong pangkaunlaran sa masa o maliliit nating kababayan.
Dedikasyon, puso at malasakit, ‘yan ang sandata ni Pangulong Edmund sa pag-aangat ng barangayan tungo sa lalong ikasisigla nito patungo sa kaunlaran.
Sabi nga, “the best is yet to come” at ‘yan ang sinisiguro natin sa liderato ni Pangulong Edmund Abesamis dahil subok na ang mamang taga-Nueva Ecija na ito sapagkat magmula pa noong 2007 pa ay iniikot na niya ang barangayan sa buong bansa.



