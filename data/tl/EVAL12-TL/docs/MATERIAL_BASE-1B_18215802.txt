
LANTARANG VK SA CALOOCAN AT MGA PATAY TARGET NG BIR

HABANG nasa rurok ng emosyon ang taumbayan sa kinahinatnan ng bilyong pisong pera mula sa buwis ni Juan dela Cruz dahil sa mga impaktong kurakot na mga opisyal ng ating bansa, bigla namang ipinangalandakan ng Bureau of Internal Revenue ang bago nilang programa.
Ayon kay BIR Commissioner Kim Jacinto-Henares, target naman ngayon ng kanyang kawanihan ang mga naiwang ariarian ng mga namayapa nating kababayan!
May mga itatanong lang tayo kay Comm. Henares. Kulang na ba, Madam, ang pondong nanakawin ng mga opisyal o politiko mula sa pawis naming mga yagit?
Kaya ang naiwang pag-aari ng mga patay ang pinagdidiskitahan na naman ninyo?
Alam mo ba kung anong sakit sa pakiramdam naming mga timawa na malaman na ang aming mga buwis ay pinaghahati-hatian lang pala ng mga hijo de puta?
Totoo nga bang hindi ninyo kayang habulin ang mayayaman at maiimpluwensya para ayusin ang kanilang pagbubuwis kaya kaming mga dugyot at ang mga patay ang pinagbubuntunan mo ng sama ng loob?
Sa totoo lang, Madam Henares, wala namang problema ‘yang pagbubuwis kahit pa alam naming kada namimili ay paulit-ulit kaming kinikikilan ng Expanded Value Added Tax.
Ang sa akin lang, sana naman ay nakikiramdam ka muna sa ka-ganapan. Huwag mong itaon na mainit ang ulo ni Juan dela Cruz dahil diyan sa ninakaw na bilyones na PDAF! Kaya buwisin mo your face! Hmmp!
o0o-
Mismong sa paligid lamang ng City Hall ng Caloocan City nakapwesto ang mga makina ng Video Karera (VK) ni Ohyie pero mistulang bulag ang mga pulis.
Dahil dito, patuloy nating inaalam kung may katotohanan nga ba ang isiniwalat ng isang tawiwit na pulis kung bakit hindi nila maaaring galawin itong iligal na sugal ni Ohyie.
Ayon sa tawiwit, mismong si Caloocan City Chief of Police S/Supt. Bernard Tambaoan ang kinausap ni Mayor Oca Malapitan na huwag na lang pansinin ang mga makina ni Ohyie dahil may “ninong” umano ito na ‘di kayang tanggihan ng alkalde.
Pero may mga tawiwit din na nagsabing ang iligalistang si Ohyie mismo ang malapit kay Malapitan dahil sa pinansyal na tulong nito noong halalan.
Anoman, parekoy, ang tunay na dahilan kaya hinahayaan lang ng mga pulis ni Col. Tambaoan itong iligal na sugal sa Caloocan, siguro naman ay walang utang na loob kay Ohyie itong District Director ng NPD na si C/Supt. Joel Alvarez.
Kaya maaari mo nang iparatsada ito, General.
Maliban lang kung may inililihim ang iyong “Cristo”!!!



