
Kauna-unahan sa SE Asia: "Master’s Degree in Renewable Energy " magbubukas sa Ilocos Norte

August 26, 2016 Cherry Joy D. Garma

LUNGSOD NG BATAC, Agosto 26 (PIA) – Ang Pamantasan ng Mariano Marcos o MMSU sa Batac City, Ilocos Norte ay tumatanggap na ng engineering graduates na gustong mag-enroll sa Professional Science Master’s in Renewable Energy Engineering (PSM-REE) program.

Ang MMSU ay ang kauna-unahang pamantasan sa buong Timog Silangang Asya na magpapalabas ng nasabing programa. Ito ay sa pakikipagtulungan sa United States Agency for International Development (USAID)-funded Science, Technology, Research, and Innovation for Development (STRIDE) at ng Energy Development Corporation (EDC).

Ayon kay Dr. Prima Franco, officer-in-charge ng MMSU, nakahanda na ang pamantasan na tumanggap ng mga enrollee para sa nasabing programa na tututok sa pagbibigay ng kakayahan base sa pangangailangan ng idustriya.

“Ang PSM-REE ay ginawa para tugunan ang mga pangangailang sa industriya ng renewable energy. Dito tuturuan sila ng mga kasanayan para gayon ay maging parte sila ng industriya,” ani Franco.

Ang master’s program ay nakatakda nang buksan para sa taong-akademiko 2016-2017 kung saan ang bayad ng matrikula ay kaparehas din sa iba pang programa sa gradwadong paaralan ng MMSU.

Sinabi din ni Franco na kasalukuyan na ang koordinasyon nila sa iba pang mga paaralan at ahensya para ipaalam ang pagbubukas ng nasabing programa.

Dagdag pa niya, hindi dapat alalahanin ng mga mag-aaral ang kanilang mapapasukang trabaho pagkatapos ng kurso sapagkat nakahandang tumulong ang EDC, isa sa mga katuwang ng pamantasan sa pagpapatupad ng nasabing programa.

Ang mga magsisipagtapos ng kurso ay inaasahan din na magiging aktibo at mangunguna sa pananaliksik, mga programa at proyekto tungkol sa alternatibong enerhiya at iba pa.

Sa paglulunsad ng nasabing programa, nagkaroon din ng paglagda ng Memorandum of Understanding sa pagitan ng pamantasan at ng Research Triangle Institute (RTI) at ng EDC.

Ang RTI ay ang pangunahing tagapagpatupad ng USAID-STRIDE project, na naglalayong maitaguyod at mapalago ang ekonomiya at iba pang layunin ng bansa sa pamamagitan ng pananaliksik sa agham at teknolohiya.

"This collaboration is a significant achievement that supports our mutual goal to propel the Philippines to achieve and sustain broad-based economic growth and development," saad ni Dr. Susan Brems, USAID mission director sa Pilipinas, Pacific Islands at Mongolia.

Ang PSM-REE program ay inaasahang mapapalago ang reputasyon ng MMSU at ng lalawigan ng Ilocos Norte bilang sentro ng renewable energy. (JNDP/CJDG, PIA-1, Ilocos Norte)



