TAGAMASID: Anyare?
By Jimmy Cantor July 19, 2016 Sa pagkakaaalam ko, hindi pa inaaksyunan ng PBA ang panukala ni Alaska team owner Fred Uytengsu tungkol sa mga amateur players na balak kunin ng Samahang Basketbol ng Pilipinas (SBP)para sa Gilas Pilipinas program.
Balak ng SBP na kunin ang mga kagaya ni Kiefer Ravena at Mac Belo at i-develop ang mga ito para siyang maging lider ng Gilas na lalaban para sa bansa sa iba’t ibang mga torneo sa darating na taon.
Bibigyan ng sweldo ang mga ito pero habang naglalaro sa Gilas ay hindi pa puwedeng masali sa PBA draft. Kapag natuloy ito, mababaw ang PBA draft na gagawin matapos ang Governors Cup. Ayon naman sa panukala ni Uytengsu, isasama sa draft ang mga kagaya ni Ravena pero hahayaan ang mga ito na maglaro para sa Gilas habang kailangan sila sa programa. Kapag pinakawalan na sila ng Gilas, puwede na silang maglaro sa koponan na nag-draft sa kanila.
Habang naglalaro sila sa Gilas, may tatanggapin silang allowance na P50,000 mula sa koponan na nag-draft sa kanila, bukod sa tatanggapin nila sa Gilas.
Ilalatag ng SBP ang nasabing Gilas program dahil maliwanag pa sa sikat ng araw na sa mga darating na international tournaments sa Asya at sa iba pang panig ng mundo ay malabong makapaglaro para sa koponan ang mga PBA stars.
Mayroong bagong schedule ang FIBA para sa Olympic qualifying at World Cup qualifying nito.
Tiyak na mahihirapang mag-adjust ang PBA sa bagong FIBA schedule. Kaya malamang na malabong makalaro muli sa Gilas ang mga PBA stars.
Mayroong isang PBA governor na nagsabing malabo ang panukala ni Uytengsu dahil kapag nagkaroon ng injury ang isang player habang naglalaro sa Gilas, malaking problema. At hindi ako magtataka kung ganito rin ang sentimyento ng karamihan sa mga miyembro ng PBA board.
Sa lahat ng PBA teams, ang Rain or Shine at Alaska, TNT at ang dalawa pang koponan ng MVP group ang maliwanag ang kagustuhang makatulong sa Gilas at handang magpahiram ng manlalaro maski na ang ibig sabihin nito ay lalabo ang kanilang tsansang manalo sa PBA.

Kung hindi ito kayang gawin ng ibang mga koponan, kung hindi sila handang mag-sakripisyo para sa bayan, tiyak na magkakaroon ng problema. Kaya naman nagdesisyon na ang SBP.
Pero sabi nga ni coach Yeng Guiao ng Rain or Shine, kapag natuloy ang balak ng SBP, balik na naman tayo sa Jurassic Park kapag international basketball ang pinag-usapan. Sabi niya, sayang ang lahat ng pinaghirapan na mapupunta lang sa wala. Sayang, kung sana lahat ng PBA teams ay ganito ang sentimyento…



