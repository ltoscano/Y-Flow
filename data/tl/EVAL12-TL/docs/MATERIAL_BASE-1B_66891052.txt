Bakit kailangang magpatawad? By Kuya Rom November 23, 2016
Dear Kuya Rom,
Noong isang taon, may karelasyon ako. Siya ay super bait. Pero super playboy din. Laging may kausap na ibang babae sa kanyang cellphone. Nagtiwaka ako sa kanya.
Tapos, naging palatanong siya tungkol sa aking mga lakad, saan ako pupunta, at sino ang mga kasama ko. Hindi ako nakakaalis ng bahay na hindi niya tinatanong ang lahat ng ito. Nagtataka ako. Ang totoo pala, tinatanong niya kung nasaan ako para makasiguro siyang wala ako sa lugar na pupuntahan niya. Nalaman ko sa pinsan ko na nakita siyang may ibang kasama.
Nakakagalit, sapagkat hindi lang ibang babae ito, matalik na kaibigan ko pa. Iba ako kung magalit. Nagkakalat, itinatapon ko ang mga nasa paligid ko. Pero nagpigil ako.
Kapag nagkikita kami, parang wala akong alam. Sasabihin ko lang na may biglaang lakad ako o may utos ang mommy ko, umaalis agad ako, at tinatalikuran siya.
Para hindi ako maging iskandalosa, nakipagkalas ako sa kanya sa text. Hindi na ako nakipagkita sa kanya. Pinalitan ko ang number ng cellphone ko para wala na akong communication sa kanya at sa close friend ko. Nabalitaan kong naghiwalay din sila. Sabi ng mommy ko, patawarin ko sila, lalo na ang kaibigan ko.
Kuya, bakit nangyari ito? Bakit ako sinaktan? Bakit kailangang magpatawad? â€” Megyn
Dear Megyn,
May mga dahilan kung bakit nangyari ito. Siya ay playboy, at minahal mo siya kahit hindi siya mapagkakatiwalaan. Pinagtaksilan ka at tinuldukan mo ang kalokohan. Hindi maganda ang naging karanasan, pero ikaw ay may magandang natutunan.
Natuto ka ng pagpipigil sa sarili (self-control) at pagpipigil ng galit (anger management). Sapagkat ikaw ay may natutunan, naging pagpapala sa iyo ang isang masamang karanasan.
Pasalamat ka sa Diyos, sapagkat kumikilos Siya sa iyong buhay sa naiibang paraan.
Tinuturuan ka Niya sa paraang ikaw ay masaktan, mga pangyayaring ayaw mong maranasan, pero kailangan mong mapagdaanan, upang lumago ang iyong katauhan.
May mga panahong hinahayaan ng Diyos na ikaw ay magdusa upang tumibay ang iyong karakter at gumanda ang iyong pagkatao. Nagiging madali ang magpatawad kung titingnan mo ang mga pangyayari sa pamamagitan ng maka-Diyos na pananaw.
Mahalaga ang magpatawad. Ito ay makabubuti sa iyong kalusugan at pakikitungo sa iyong kapwa. Ang pagpapatawad ay magbibigay sa iyo ng kalayaan. Makakaalis ka sa bilangguan ng kaisipang ikaw ay biktima. Makakawala ka sa kulungan ng sama at bigat ng loob.
Higit sa lahat, sa biyaya ng Diyos, ikaw ngayon ay malaya patungo sa iyong magandang kinabukasan kung saan may katapatan at tunay na pagmamahalan.



