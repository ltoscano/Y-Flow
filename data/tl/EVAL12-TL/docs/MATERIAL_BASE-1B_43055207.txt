
TAKIPAN, KAMPIHAN TAMA NA!

LAGLAGAN na talaga sa Kongreso. Kanya-kanyang batuhan na ng putik ang mga mambabatas at sa gitna ng circus na ito ay siguradong patawa-tawa lang itong si Pangulong Aquino.
Nalilibang kasi ang taumbayan at tila nakalilimutan na naman ng mga ito ang masaklap na katotohanan na hanggang ngayon ay nasasadlak pa rin sa kahirapan ang bayan.
Tila nakalilimutan ng mga mamamayan ang mga pangakong binitawan ni PNoy noong hingin niya ang ating suporta upang siya’y iluklok sa Malakanyang.
Nitong Miyerkules, ang kagulang-gulang na si Sen. Jinggoy Estrada ay nagkaroon ng privilege speech at ibinulgar nito ang mas malawak na korapsyon sa ating Kongreso.
Ngunit sa halip na mayanig tayo sa expose ni Jinggoy ay lalo lang tayong nainis dahil lumalabas na talaga ang katotohanan na ang nangyayari ngayong kaguluhan sa pulitika ng bansa ay dahil lang sa away ng mga pare-parehong magnanakaw at mandarambong.
Sa halip na ang pag-usapan ng mga demonyong ito ay ang kanilang mga dapat gawin upang maiangat ang kabuhayan ng ating mga mamamayan ay kanilang pinagtatalunan kung sino ang mas maraming ninakaw sa ating kaban ng bayan.
Hindi ba nakaiinis ito? Ang mismong plenaryo ng ating Senado ang ginagawa nilang parang kombensiyon ng animo’y mga miyembro ng mafia na ang kaswal na usapin ay kanilang mga ginawang krimen sa ating mga mamamayan?
In the meantime, halatang enjoy na enjoy naman itong si PNoy sa mga kaganapang ito sa ating Kongreso sapagka’t sa pamamagitan ng mga iskandalong ito ay nawawaglit sa ating mga isipan ang kanyang pangakong magandang buhay para sa ating mga mamamayan.
Kulang-kulang na lang sa tatlong taon ay matatapos na ang administrasyon ni PNoy ngunit ni katiting na pagbabago sa ating bayan ay wala akong nararamdaman. Sa halip na bumaba ang presyo ng bigas ay lalo pang tumaas ito sa kabila ng ipinangangalandakan ng administrasyon na mas tumaas na ang ani sa ating mga sakahan. Ang patuloy na pagtaas ng presyo ng langis na noo’y madalas banatan ni PNoy noong siya ay isang mambabatas na kabilang sa oposisyon ay lalo pa rin namang tumataas sa ilalim ng kanyang administrasyon.
Nakalilimutan na rin ng mga mamamayan na noo’y nangako sa atin itong si PNoy na wala siyang sasantuhin sa kanyang kampanya laban sa katiwalian subalit halatang-halata naman na pinagtatakpan ang kanyang mga kapartido sa umaatikabong pork barrel scam.
Ni wala na tayong narinig kung ano ang gagawing aksyon ni Justice Secretary Leila de Lima sa mga sumabit din sa kontrobersiya na sina Iloilo Congressman Niel Tupas at Davao Congressman Isidro Ungab. Wala ring nababanggit ang DOJ sa mga bataan ni PNoy na gaya ni Executive Secretary Paquito Ochoa at Agriculture Secretary Proceso Alcala na pawang mga sabit din sa mga gawain ni Janet Lim-Napoles.
Ganito na lang ba tayo? Palagi na lang ba na ang mga mamamayan ang nagsasakripisyo at nasasakripisyo dahil sa patuloy na kampihan at takipan ng mga politiko? Sana naman ay matigil na ito at walang ibang mananaig kundi ang katarungan para sa lahat. Usigin dapat ang dapat usigin na walang halong pulitika.
‘Pag nagawa iyan ni PNoy, maubos man ang kanyang mga kinikilalang kaibigan ay magiging kakampi naman niya ang buong sambayanan.



