Aplikasyon para sa business permit, nagpapatuloy

January 12, 2016

LUNGSOD NG KUTABATO, Ene. 12 (PIA) – Nagsimula na noong Enero 4 ang labintatlong araw para sa mga mag-aaplay at pagkuha ng business permit sa lungsod. Kasabay nito, inilunsad din ang Business One Stop Shop (BOSS) ng lokal na pamahalaan upang maging madali para sa mga negosyante na maiproseso ang kani-kanilang mga dokumento. Ayon kay secretary to the Mayor Aniceto Rasalan, sa ilalim ng batas, kailangang i-renew ng mga negosyante ang lisensya ng kanilang mga negosyo bago pa man ang huling araw na ibinigay. “Mapapatawan ng kaukulang 25% surcharge ang sinumang negosyante na huling magpaparehistro,” ani Rasalan. Pinaalalahanan naman ni Rasalan ang mga negosyante na kailangang mayroong CCTV (closed circuit television) ang kanilang mga establesimyento, maliit man ito o malaki. Nakikiisa rin sa BOSS ang iba’t-ibang ahensiya tulad ng Bureau of Fire and Protection , Social Security System, Philippine National Police, City Engineering Office, City Treasury Office, PAG-IBIG at City Health Office na katuwang ng lokal na pamahalaan sa pagproseso ng mga business permits. Makikita ang BOSS sa unang palapag ng city hall at bukas mula lunes hanggang Biyernes. Ngayong 2016, mahigit 8,000 negosyo ang inaasahang mabibigyan ng business permit. Nakatakdang magtapos ang aplikasyon sa ika-20 ng Enero taong kasalukuyan.(IEroy/PBChangco-PIA Cotabato City)



