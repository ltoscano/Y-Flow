Ang ating talino ay isang kayamanan

GLORIFY THY NAME Ni Fr. Edd B. Lleva (Pilipino Star Ngayon) | Updated November 16, 2014 - 12:00am

MAHIRAP makakita ng mabuting asawa ayon sa aklat ng Kawikaan. Higit sa mamahaling alahas ang kanyang halaga. Lubos ang tiwala sa atin ng Panginoon na pawang kabutihan ang ating ginagawa at hindi kasamaan. Ang masipag sa kanyang ginagawa at may takot sa Diyos ay pinagpapala. Kaya sa tuwing iimbitahin ako sa marriage encounter, sinasabi ko sa kanila na ingatan nila ang bawa’t isa sapagka’t sila ay itinalaga ng Diyos.
Kaya sa lahat ng mga organisasyon ng simbahan ang lubos na galamay ng Diyos ay ang mag-asawa. Pinagtitibay nila ang ugnayan sa tatsulok ng buhay at pag-ibig: sa Diyos, kay Mister at kay Misis. Ang tatlong ito ay hindi dapat magkahiwalay, sapagkat kung mawawala ang isa ay babagsak ang tatsulok ng kanilang buhay. At sa loob ng tatsulok na ito ay naroroon ang bunga ng kanilang pag-ibig, ang anak.
Meron akong alam na kung minsan ay very active sa kanilang simbahan si Misis, si Mister naman ay abala sa negosyo, inuman o barkada. Kung minsan naman ay si Mister ang aktibo sa simbahan at si Misis ay abala sa kanyang negosyo o nasa ibang bansa. Kadalasan ay madalang nating makita na ang buong pamilya ay sama-samang nagpupuri sa Panginoon. Ang buhay ng mag-asawa ay dapat matupad ang pagkakatiwala ng Diyos na pagyamanin ang pag-ibig sapagka’t ito ang tunay na yaman ng talino sa ibinigay ng Diyos.
Pantay-pantay ang pagkalikha sa atin ng Diyos. Bawat isa sa atin ay may talino sa iba’t ibang uri ng antas sa ating buhay. Pangalagaan nating mabuti ang ating talino. Pagyamanin natin ito at pagbutihin. Huwag nating tularan ang talinghaga ni Hesus sa ebanghelyo na ang pinagkatiwalaan ng isang libong dinaryo (talino) ay natakot ikalakal bilang puhunan kaya hindi ito napaunlad at napag-yaman. Pinarusahan siya ng Panginoon: “Ang mayroon ay bibigyan pa at mananagana; ngunit ang wala kahit ang kakaunting nasa kanya ay kukunin pa”.
Kawikaan31:10-13; Salmo127; 1Tesalonica5:1-6 at Mt25:14-30



