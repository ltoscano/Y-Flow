
Linggo, Mayo 26, 2013

Radikal

Radikal! (Mk. 10: 17-27) “Mas madali pa para sa kamelyo ang lumusot sa butas ng karayom kaysa pumasok ang isang mayaman sa Kaharian nang Diyos.” It took me years to understand this passage! Sabi nang mga biblical scholars dapat nating unawain ang sitwasyon, lokasyon at kultura nung panahon ni Hesus upang maunawaan ang mga turo niya. Sabi nila meron daw isang maliit na pintuan papasok sa Herusalem at ito ay hugis karayom. Nakakapasok ang kamelyo dito kung wala itong mga dala at kailangan siyang yumuko dahil sa liit nang pinto. Ang mga mayayaman ay mahirap makapasok dito.. Sila kase ay maraming mga dala at mga gamit na !!pasan !!pasan nila at dahil dito hindi siya makakapasok…sasabit ang kanyang mga bitbit at ibang nakasabit sa kanyang katawan. Ang tanging paraan niya para makapasok ay tatanggalin niya ang mga nakasabit sa kanya, ibababa ang mga dala niya at saka isa-isa niya itong ipapasok at saka lamang siya makakapasok dito. Ito daw ang pinatutungkulan ni Hesus na mahirap makapasok ang isang mayaman.

Pero ang mas malalim na pagtingin dito ay ang paglalapat nito sa tunay na buhay. Pangarap ni Hesus sa kanyang Kaharian na walang naghihirap at walang nangangailangan. Lahat ay napupunan. Pero alam natin na saan mang komunidad hindi mawawalan nang mga mahihirap at mga aba. Pwedeng magbigay ang isang mayaman. Charity ang twag nang iba dito. Pero ang totoo mas malaki pa ang hinihingi sa kanya. Hindi pwedeng yung mga hindi na kailangan nang mayaman ang siyang ibabahagi sa mga nangangailangan.

Hindi makatarungan na ang isang tao ay mahimbing na natutulog sa malambot na higaan gayung maraming mga nilalamig sa kalaliman nang gabi!

Hindi rin makatarungan na ang isang tao ay bundat na bundat ang tiyan dahil sa dami nang kanyang kinain gayung marami ang itinutulog na lang ang kanilang kagutuman o di kaya ay sumisinghot nang gamot upang makalimutan na walang laman ang kanilang tiyan! Hindi makatarungan na ang isang tao ay winawaldas ang kanyang pera sa kung anu-anong bagay gayong maraming tao ang nangangailangan para sa kanilang kalusugan! Mahirap talagang makapasok sa Kaharian nang Diyos ang mayaman kase malaki ang hinihingi sa kanila. Kahit na pinaghirapan niya sa mabuting paraan ang anumang nasa kanya, hinihiling pa rin ni Hesus na magbahagi. Sa palagay ko ang batayan nang pagkakaroon nang kayamanan ay yung sapat lang para sa ikabubuhay niya at nang kaniyang pamilya at ang labis dito ay hindi na sa kanya…ito ay para na sa mga nasa laylayan nang lipunan. Mayaman ka ba? Gusto mong mapabilang sa Kaharian ni Hesus? Sundin natin si Hesus…Maging radikal!



