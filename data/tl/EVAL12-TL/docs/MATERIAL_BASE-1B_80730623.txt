Taconing bigo kay Lopez (Talo via Unanimous Decision)

Posted by: hataw tabloid
on July 4, 2016
in Sports

NAPANATILI ni Ganigan “El Maravilla” Lopez ng Mexico ang korona sa World Boxing Council light flyweight kahapon nang dominahin niya sa laban si Pinoy boxer Jonathan Taconing via unanimous decision.
Ibinigay ng tatlong hurado ang laban kay Lopez sa pagbubunyi ng boxing fans na sumaksi sa Arena Coliseo sa Mexico City.
Ang iskor ng tatlong hurado ay 115-112, 118-109 at 119-108 pabor lahat kay Lopez.
Sa kabuuan ng laban ay naging kalamangan ni Lopez ang taas para mamiyesta sa jab.
Sa pagtunog pa lang ng bell sa 1st round ay naging masigasig si Taconing at naging agresibo sa atake. Nasaktan niya sa 2nd round si Lopez nang tamaan niya sa katawan.
Iyon lang ang malinaw na suntok ni Taconing sa laban at halos lahat ng rounds ay dinomina ni Lopez sa pamamagitan ng matitinding kanan at kaliwa.
May pagkakataon pa na nabawasan ng puntos si Taconing sa 8th Round nang maulo niya si Lopez.
Nagkaroon ng cut sa right eye si Lopez pero nagawan ng paraan iyon ng cutman.
Sa panalo ni Lopez ay nag-imprub ang kanyang ring record sa 28-6, 17 KOs. Samantalang si Taconing ay bumagsak sa 22-3-1, 18 KOs.



