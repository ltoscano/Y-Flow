Tanauan City, ipinagdiwang ang ika-131 taong kapanganakan ni Gob. Modesto Castillo

June 22, 2016

LUNGSOD NG TANAUAN, Batangas, Hunyo 22 (PIA) --Sama-samang ginunita ng sambayanang Tanaueño ang ika-131 taong kapanganakan nang dating Gobernador Modesto Quino Castillo noong nakaraang Miyerkules, Hunyo 15, 2016. Pinangunahan ni Tanauan City Mayor Antonio C. Halili ang pag-aalay ng bulaklak sa busto ng dating gobernador na nilahukan din ng ibat-ibang mga organisasyon at samahan sa lungsod. Isang misa rin ang inialay ng mga kaanak na sinundan naman ng isang maikling programa at simpleng salu-salo na ginanap mismo sa Governor Modesto Castillo Memorial Cultural Center sa lungsod na ito.

Isinilang noong Hunyo 15, 1885 sa Tanauan, Batangas, si Modesto Castillo ay ang panganay na anak nina Sixto Castillo at Severina Quino. Nag-aral siya sa Ateneo De Manila at nagtapos ng abogasiya sa Pamantasan ng Santo Tomas (UST).

Taong 1912 nang siya ay unang sumabak sa pulitika, makaraang siya ay mahalal bilang miyembro ng Konseho sa Bayan ng Tanauan. Matapos nito, siya ay nahalal namang gobernador ng Lalawigan ng Batangas at nanilbihan sa loob ng tatlong sunud-sunod na termino mula taong 1922 hanggang 1930. Sa ilalim ng kanyang administrasyon, naipatayo ang kasalukuyang gusali ng Kapitolyo at ang Panlalawigang Ospital nang walang ayudang pinansiyal mula sa pamahalaang nasyonal. Siya rin ang nagpalaganap ng sistemang “diversification of crops” na nagpataas ng ani at nag-angat ng kabuhayan ng mga magsasaka ng lalawigan.

Matapos ang kanyang paninilbihan sa Pamahalaang Panlalawigan, siya naman ay hinirang na pinuno ng Executive Bureau sa ilalim ni Pangulong Manuel L. Quezon at natalagang Judge of the Court of First Instance of Batangas noong kasagsagan ng Ikalawang Digmaang Pandaigdig. At taong 1946-47, panandalian siyang muling naglingkod bilang gobernador ng lalawigan at sa huli ay itinalagang Chief Judge of the Court of Industrial Relations (1947-1955).

Dinaluhan din ang nasabing pagdiriwang ni Vice Governor-elect Sofronio C. Ona, Jr., bilang panauhing-pandangal, at mga kasapi ng Sangguniang Panlungsod sa pangunguna ni Vice Mayor Atty. Jhoanna C. Corona. Kabilang din sa mga nakiisa at nagbigay parangal sa isinagawang pagdiriwang ang mga opisyal at miyembro ng ibat-ibang organisasyon at samahan gaya ng Tanauan City Lions Club, Samahang Batangueña, Rotary Club of Tanauan, Senior Citizens’ Federation, Liga ng mga Barangay at KALIPI. Gayundin ang BATELEC II, Tanauan Institute at Laurel Memorial District Hospital.(BHABY P.DE CASTRO-PIA BATANGAS with reports from Gerard Laresma-CIO Tanauan)



