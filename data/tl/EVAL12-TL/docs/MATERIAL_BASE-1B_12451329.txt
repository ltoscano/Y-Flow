ISF itsapuwersa sa housing project ng gobyerno By Bernard Taguinod October 28, 2016
Hindi nakakapagtatakang parami ng parami ang mga informal settlers sa bansa dahil tanging ang mga formal sector o may mga regular na kita ang binibigyan ng prayoridad ng mga housing agencies sa bansa.
Ito ang inamin ni vice president at Housing and Urban Development Coordinating Council (HUDCC) chairperson Leni Robredo sa ambush interview sa General Santos City kahapon.
“Iyong may sweldo, may suweldong regular at medyo better-off. Pero ang bulk kasi ng backlog nandoon sa pinakamahihirap eh. Tapos wala tayong produkto na nagke-cater sa kanila,” ani Robredo. Dahil dito, kinalampag umano nito ang mga housing agencies na nasa ilalim ng HUDCC na magkaisa na hindi lamang ang mga may pera ang bigyan ng prayoridad kundi ang mga walang-wala sa buhay tulad ng mga nakatira sa mga squatter areas.
Wala aniyang mandato ang HUDCC na magpatayo ng bahay at magbigay ng pondo para sa pagpapatayo ng mga bahay kundi ang mga ahensyang nasa ilalim ng kanyang tanggapan.
Hindi aniya umano dapat gawing income-generating activity ang housing program ng gobyerno upang lahat ng mga mamamayan kasama na ang mga informal settlers families (ISF) ay magkaroon ng disenteng tirahan.
“Iyong assignment ko sa lahat, isipin natin kung papaano natin mao-offer ang housing doon sa pinakamahihirap. Iyong walang-wala, dapat hindi natingnan – nakikita ang gobyerno at talagang tulungan na kumita na lang ang gobyerno doon sa mga sector na may panggastos,” ayon pa kay Robredo.
Nagbabala ang bise presidente na kapag hindi binago ng mga ahensyang nasa ilalim ng HUDCC ang kanilang sistema ay lalong lolobo ang backlog sa pabahay ng gobyerno.
Pinasisilip na rin nito kung ginagawa umano ng realty developers ang bahagi ng kanilang development na laan sana sa mga mahihirap ay sa mga may pera rin ibinebenta.
Sa ilalim ng Balance Housing Act, 20% sa bawat subdivision na ginagawa ay dapat inilaan sa socialized housing habang 5% naman sa mga condominium.



