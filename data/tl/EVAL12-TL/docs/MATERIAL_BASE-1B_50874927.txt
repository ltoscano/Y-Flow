ALAB: Bakit nga ba laban pa rin si Pacquiao?
By Al S. Mendoza November 4, 2016 Na kay Manny Pacquiao na ang lahat. Sikat at mayaman. Bilyonaryo na senador pa.
Pero bakit bumalik pa siya sa boksing?
“Kaya ko pa,” sabi niya nang tinalikuran niya ang retayrment na ipinagbanduhan niya matapos niyang talunin si Tim Bradley sa puntos noong Abril. Walang duda, liyamado siya sa Linggo laban kay Jessie Vargas sa Las Vegas.
Ika-67 laban niya ito at may rekord na 58-6-2.
Ayokong isiping matatalo siya pero umuukilkil sa aking utak ang disgrasya.
Bata si Vargas (edad 27) at tsamp sa WBO world welterweight division. Hindi patakbuhin sa rekord na 27-1. Sa huli niyang laban noong Marso, pinatulog niya si Sadam Ali para itakbo ang korona.
Hindi na rin bata si Pacquiao dahil sa Disyembre 17 ay edad 38 na siya.
Katunayan, sa huling 6 na laban ni Pacquiao mula 2012, 3 beses siyang natalo (Bradley at Marquez 2012, Mayweather 2015).
Wala na ang dating lakas. Sa huling 3 panalo niya, puntos lang nagkatalo (Rios 2013, Algieri 2014, Bradley 2015).

Noong 2009 pa ang huling KO win niya—laban kay Miguel Cotto.
Kaya’t talunin lang niya si Vargas (matangkad ng 4 na pulgada) sa puntos ay mala-panalong swipistik na ito. Pag tulog si Vargas, lotto jackpot ang katumbas.
Pero talo o panalo, kikita pa rin si Pacquiao ng milyones-dolyar.
Pera nga ba ang dahilan kaya’t laban siya uli?



