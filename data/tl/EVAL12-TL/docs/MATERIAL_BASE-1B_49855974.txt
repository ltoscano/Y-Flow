Publiko hinihikayat na kumain ng brown rice

SSeptember 02, 2016

LUNGSOD NG KORONADAL CITY, Set. 2 (PIA) -- Hinihimok ng Department of Agriculture ang publiko na kumain ng brown rice.

Ang brown rice na tinatawag ding “unpolished rice” ay ginagawa sa paraan ng paggiling ng palay kung saan tanging ng ipa lang ang inaalis.

Dahil ipa lang ang natatanggal, mas may pakinabang sa nutrisyon ang pagkain ng brown rice kung ikukumpara sa puting bigas na karaniwang kinakain.

Sa launching ng #BROWN4good challenge sa Koronadal City, kamakailan, binigyang-diin ni Nelly Escote-Ylanan na malaking bahagi ng sustansiya ang nawawala sa well-milled rice na dapat sana ay pinakikinabangan ng kumakain ng nito.

Ani Ylanan, dahil sa polishing, nawawala sa bigas ang 15% ng protein content, 85% ng fats, 80% ng thiamine, 75% ng riboflavin, 68% ng niacin, 90% ng calcium, 75% ng phosphorus, at 60% iba pang mineral.

Bagama't mas mahal ang brown rice, ani Ylanan, mas malaki naman ang pakinabang nito sa kalusugan.

Bukod sa paghikayat sa publiko na tangkilikin ng brown rice, pinagsisisikapan din ng Department of Agriculture na sundin ang organic farming para makapag-prodyus ng brown rice at pababain ang presyo ng brown rice sa pamilihang bayan. Hinihimok din nila ang mga malalaking kainan sa rehiyon na maglagay ng brown rice sa kanilang menu.

(DEDoguiles-PIA 12)



