MGA MANDARAMBONG HUWAG MAGMALINIS

MALIWANAG pa sa araw. Simula na ng kampanya para sa 2016 presidential elections. At pabor tayo sa panawagan ni Sen. Miriam Defensor Santiago sa bayang bobotante, este, botante na huwag ihalal ang mga kandidatong sangkot sa pork barrel scam.
Siyempre, alam natin ang panawagang ito ni Sen. Miriam ay pasakalye niya. Sinabi ni Miriam na ang dapat maging susunod na Pangulo ay babae naman.
Parang sinasabi ni Miriam na huwag nating iboto sina Bong Revilla na isasabong ng partidong Lakas sa pagka-Pangulo at Jinggoy sa pagka-Bise bilang katambal ni Vice President Jojo Binay dahil sa sila’y sangkot sa pork scam.
Hindi sinasabi ni Miriam na siya ang dapat maging Pangulo pero iyon ang gusto niyang tumbukin. Maraming bobo pa ring botante sa pagpili ng tamang iboboto pero marami pa rin naman diyan na hindi nasisiraan ng bait para gawing Pangulo ng bansa ang senadora.

NAHULOG ako sa silya nang sabihin ni Sen. Alan Peter Cayetano na isa siyang anti-graft advocate. Sinabi niya ito sa debate nila ni Jinggoy sa Senado. Tungkulin daw ni Sen. Cayetano na busisiin ang mga anomalya gaya ng pork barrel ‘pagkat iyon ang tungkulin n’ya.
Hindi ba nahihiya sa balat niya si Cayetano? Masyado namang napakalinis ang tingin niya sa sarili. Payag ako na tawagin ni Cayetano ang sarili na isang graft buster kung hindi nadungisan ang kanyang kamay ng kasuka-sukang anomalya.
Kabilang siya sa mga senador na tumanggap ng salaping bayan na ikinubli sa tawag na “DAP” o suhol mula kay PNoy para idikdik si Renato Corona sa impeachment.
Ang DAP, sa tingin ko ay isang pork barrel na katulad ng Priority Development Assistance Fund.
Asan ang budhi niya para ipagmalaking isa siyang anti-graft advocate? Lelong n’yang panot!
Sabi nga ni Jinggoy: “Ang yayabang n’yo sa Senado. Puro kayo grandstanding!” Sa madaling salita, pare-pareho silang mga mandarambong kaya huwag magmamalinis.



