Daniel-Kathryn, hirap na hirap kay Lamasan!
“Pigang-piga hanggang may mailabas!” -- Daniel
By Jojo Gabinete August 31, 2016 “Pi-gang-piga hanggang may mailabas!” ang description ni Daniel Padilla sa acting na ipinakita niya sa Barcelona: A Love Untold, ang Star Cinema movie na pinagbibidahan nila ni Kathryn Bernardo.
“Ang hirap lang minsan, ang hirap ng mga eksena pero hanggang pinipiga ka nang pinipiga, lalabas naman, hangga’t bukas ‘yung puso mo kay Inang (Director Olive Lamasan),” ani Daniel.
Nakaranas si Daniel ng maraming take sa isang eksena ng Barcelona na mapapanood sa trailer at ito ay ang eksena na may linya siya na tiyak na magiging classic, ang “Stop acting like you know my pain.” Pinatotohanan ni Kathryn ang kuwento ni Daniel dahil naranasan din niya na ulit-ulitin ang pag-arte hanggang maibigay niya kay Lamasan ang acting na gusto nito.
“Parang lahat ng mga eksena doon, hindi namin nakukuha ng isahan lang.”
“Paglakad, ‘yung pagtingin, paghinga, lahat ‘yon.

Sabi namin ni DJ (Daniel), parang back to zero kami. Nag-take uli kami ng panibagong course sa mundo ni Inang.”
“Parang ‘yung pinag-aralan namin dati, hindi pa ‘yon enough. Ang dami pa pala naming i-prove and masaya kami na naging open talaga kami kay Inang para sa new learnings,” ang kuwento ni Kathryn tungkol sa kanyang mga karanasan nang makatrabaho niya si Lamasan sa Barcelona.



