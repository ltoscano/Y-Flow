
TAHIMIK SI JINGGOY SA P10B SCAM

SA ngayon ay tila tahimik si Sen. Jinggoy Estrada sa bintang na involved siya sa pinakabagong fertilizer scam na nagkakahalaga ng P10 billion.
Gusto munang makita ni Jinggoy ang paratang laban sa kanya bago siya magsalita o mag-comment.
Karapatan niya iyan, ngunit ang kanyang katahimikan ay hindi makabubuti sa kanyang public image lalo na at siya ay anak ng isang dating Pangulo ng bansa at kasalukuyang mayor ng Maynila.
Marami ang humanga kay Jinggoy sa pagpupursigi niya laban sa mga pulis at militar na sinasabing involved din sa mga scam at iba pang katiwalian.
Ngunit ang paghangang ito ay maaaring maglaho na lang na parang bula. Kung dati-rati ay nangunguna siya sa paghingi ng isang Senate inquiry laban sa mga scammer, mukhang sa pagkakataong ito ay iba na ang sitwasyon.
Kung gaano kainit ang ulo niya sa mga heneral ay siya namang lamig niya sa P10 billion fertilizer scam na iniuugnay kay Janet Lim Napoles na pinagbibintangan ni Benhur K. Luy ng pagtatatag ng mga ghost non-government organization (NGO).
Kawawang mga magsasaka. Lagi na lamang silang biktima ng mga scammer. At hindi lang mga magsasaka ang na-victimize ng mga fake NGO. Buong bayan mismo ang biktima ng karumal-dumal na krimeng ito.
Ang hinihintay ng bayan, sa aking pakiwari, ay isang matapang na babala ni Jinggoy laban sa mga fake NGO lalo na at dawit ang kanyang pangalan sa katiwaliang ito.
Hindi kaila na gusto rin ni Senador Jinggoy na maging Pangulo ng Pilipinas balang araw ngunit baka hindi mangyari ang kanyang ambisyong ito kung sa tingin ng maraming tao ay talaga naman siyang involved sa scam na ito.
Ang public perception ay lubhang mahalaga sa lahat ng eleksiyon.



