
KANINONG BULSA NAPUPUNTA ANG KITA NG MRT AT LRT?

SA halip na gumanda ang sistema ng ating mass transport system, lalong-lalo na sa ating mga tren, ay tila lalo pa itong nagkakawindang-windang dahil sa kainutilan at kakulangan ng tamang kakayahan itong mga nagpapatakbo sa mga ito.
Ang nangyaring aksidente na kinasasangkutan ng isang biyahe ng Metro Rail Transit noong Miyerkules ay sumasalamin ng kapabayaan sa ating MRT at LRT system.
Ngunit totoo kaya ang ating mga nababalitaan na tila sinasadya itong mga nangyayaring insidente, lalong-lalo na sa MRT, upang mabigyan ng katwiran ang kanilang mga hinihinging dagdag sa pamasahe? Ano kaya ang masasabi ng OIC ng MRT at LRTA administrator Honorito Chaneco?
Sa totoo lang, mas madalas ako noon na sumakay sa MRT at LRT sa halip na gumamit ng kotse dahil maliban sa mas matipid ito, mas mabilis din ang biyahe.
Ngunit noong nagsimula na nating maranasan ang paghihirap na dulot ng mga napakahabang pila dahil sa palpak na mga kalakaran ay bumalik tayo sa kotse at noong nadiskubre ko na maganda ring gumamit ng bike sa ilang pagkakataon ay nagsimula na rin akong gumamit ng bisikleta.
Sa tingin ko ay marami rin sa ating mga kababayan ang may ganitong karanasan at ito ay lubhang nakalulungkot dahil sa sa halip na pasulong ang pag-unlad ng ating mass transport system ay lalo pa itong paurong.
Sa halip na madagdagan ang bumibiyaheng coaches ay lalo pa itong nababawasan dahil sa congestion. Sa halip na mas magiging maayos ang maintainance at operasyon dahil sa mga mas makabagong teknolohiya, tila lalo pang napag-iiwanan ang mga ito.
Dito pa lang ay makikita na natin na itong mga namamalakad sa MRT at LRT ay puro inutil at puro pangungurakot ang inaatupag sapagkat wala namang naniniwala na nalulugi ang mga ito.
Hindi mo naman kailangang maging rocket scientist para maintindihan na lalo pa dapat na tumataas ang kita ng MRT at LRT dahil ang pamunuan na ng mga ito ang mismong umaamin na sobra-sobra na ang volume ng kanilang pasahero. Eh, kung tumataas pala ang bilang ng kanilang pasahero, aba’y natural din na tataas ang kanilang koleksyon mula sa mga pamasahe?
At kung mas mataas ang kita, eh, ‘di natural na mas malaki rin ang pondo na maaaring ilaan para sa upgrade at maintainance ng ating mga tren ‘di ba? Ngunit sa kaso ng MRT at LRT, tila kabaliktaran yata ang nangyayari?
Ang tanong, eh, kaninong bulsa napupunta ang perang kinikita ng MRT at LRT? Aba, ‘di lalo lang pala nating bubusugin ang mga hinayupak na ito ‘pag pumayag pa tayo sa kanilang isinisulong na taas-pasahe?



