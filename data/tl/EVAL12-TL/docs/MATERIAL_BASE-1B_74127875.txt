HULI MAN DAW AT MAGALING, PARUSA PA DIN

KAHANGAHANGA ang biglaan at halos sabay-sabay na proyektong imprastraktura ng administrasyon ni Pangulong Benigno Aquino III. Sabi nga, mula Luzon hanggang Mindanao, tira boy!
Itong Skyway 3 na magdudugtong ng lansangan sa ibabaw ng EDSA, sa Ninoy Aquino International Airport (NAIA) hanggang Balintawak ay tamang solusyon para maibsan ang sobrang higpit na daloy ng trapiko.
Lamang, gaano naman kaya karami ang dadaan diyan kapag tapos na? Natanong natin dahil katulad sa Skyway 1 at 2, ilan lang ang dumadaan dahil sa sobrang mahal na bayarin sa nasabing expressways.
Tatlong taon ang sinabi ng DOTC para mayari ang Skyway 3. Ibig sabihin, tatlong taon na dagdag pasensya ang mga motorista lalo na sa kahabaan ng EDSA at ilang bahagi ng Kalakhang Maynila. Doble hanggang triple na parusa ngunit may pangako ng ginhawa kapag nayari na ang Skyway 3. Kaya?
Sabi ng mga kaibigan natin na ekonomista at negosyante tungkol sa proyektong iyan, mahaba ang tatlong taon at hindi biro ang mawawala sa kita ng bansa. Isama pa diyan ang “all day truck ban” ng Manila City government, todas na ang bayan nating mahal!
Kung tutuusin kasi, malaki ang maibabawas sa EDSA at Commonwealth Avenue at iba pang pangunahing lansangan kung aaksyunan ng LTFRB-LTO-MMDA-PNP Highway Patrol Group ang matagal nang problema sa mga lansangan natin. Alam ng mga ahensyang ito na halos siyam na libo ang pampublikong bus ang tumatakbo na pawang KOLORUM!
Kung may prangkisa man sila, marami din silang bus na kulang sa alaga, luma at delikado. May batas tayo na nagbabawal na sa mga bus na luma na bumiyahe. Kaya lang napapansin ang mga ito kapag nadisgrasya na, nakadisgrasya at nakamatay ng pasahero. Iba pa diyan ang nadadamay katulad ng nangyari sa Don Mariano bus nang mahulog ito mula sa Skyway!
Sa tala ng PNP-HPG at MMDA, halos pitumpung libo ang namamatay kada taon sa vehicular accidents.
Ngayon, ang solusyon ay magdagdag ng lansangan at isa ang solusyon ay ang kontruksyon ng Skyway 3 na konsepto pa noon sa administrasyon ni dating pangulong Fidel V. Ramos. Pero, huli man daw at magaling, makabubuti pa rin – dagdag parusa nga lamang.
Sana ay maisip gawin ng rehimeng Aquino ang mass transport system o yung ala tern, ang TRAMVIA. Sa mauunlad na bansa ay buhay na buhay ito na gamit din natin noong panahon ng Kastila’t Amerikano.
Ops, hindi tayo makadayuhan sa usaping ito. Ang layon natin, makatulong kay Noynoy sa pagresolba ng nakakaimbiyernang trapiko.



