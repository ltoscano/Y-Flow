Jordan pumayag sa $80M deal sa Mavericks

MANILA, Philippines â€“ Pumayag si Los Angeles Clippers free-agent center DeAndre Jordan na pirmahan ang inihaing four-year, $80 million deal ng Dallas Mavericks, sabi ng sources sa Yahoo Sports.
Ipinabatid na ni Jordan kina Mavericks owner Mark Cuban at head coach Rick Carlisle ang kanyang paglipat sa Dallas.
Naglaro si Jordan, magiging 27-anyos sa Hulyo 21, ng pitong seasons ng kanyang NBA career sa Clippers kung saan siya naging isa sa pinakamahusay na rim protectors at defensive centers ng liga ngayon.
Nagposte siya ng average na 11.5 points at pinangunahan ang NBA sa rebounding sa kanyang 15 boards per game sa nakaraang season na nagbigay sa kanya ng unang first-team NBA All-Defense honors.
Kinuha si Jordan ng Clippers sa NBA Draft noong 2008 sa second round bilang 35th overall selection.
Hindi pa maaaring papirmahin ng Mavericks si Jordan hanggang Hulyo 9 para sa pagtatapos ng free-agent moratorium ng NBA.

Samantala, nakipagkasundo si free-agent guard Corey Brewer sa alok na three-year, $24 million contract ng Houston Rockets.
Nauna nang nagkaroon si Brewer ng exploratory talks sa Los Angeles Lakers, Sacramento Kings at New York Knicks bago pumayag na manatili sa Rockets.
Matapos ang midseason trade sa Minnesota, binanderahan ni Brewer ang bench ng Rockets patungo sa Western Conference finals.
Naglista ang 29-anyos na si Brewer ng mga averages na 11.9 points, 3.6 rebounds, 1.7 assists at 1.1 steals sa 56 games para sa Houston matapos ang nasabing trade.
May financial flexibility pa ang Rockets para mahugot si free agent LaMarcus Aldridge.
Pumayag naman si Rajon Rondo para sa one-year, $10 million contract sa Sacramento Kings.
Dati nang pinuntirya ng Kings si Rondo noong nakaraang season.



