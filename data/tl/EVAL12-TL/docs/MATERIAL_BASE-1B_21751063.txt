
PASAY AT MAYNILA GRABENG BABAHAIN

DAPAT nang itigil ang pagtatambak sa karagatang sakop ng Pasay at Maynila.
Iba na kasi ang epekto nito sa Kamaynilaan lalo’t alam naman nating lahat na ang pagtatambak sa isang katubigan ay may malawak na epekto sa ating pinamamahayan at pamayanan.
Isang malinaw na halimbawa ng grabeng epekto ng pagtatambak sa karagatan ay ang nangyari sa Dagat-Dagatan na nasasakupan ng Caloocan, Malabon at Navotas. Magmula nang tinambakan ito noong dekada ‘80 ay binaha na nang grabe ang buong area ng Caloocan-Malabon, Navotas at Valenzuela.
Dati ay hindi binabaha ang apat na siyudad pero magmula noong pinatambakan ito ni dating Pangulong Ferdinand Marcos sa kumpas ni dating First Lady Imelda Marcos ay nagsimula na ang kalbaryo ng buong Camanava area.
Hindi lang ordinaryong problema ang nararamdaman ng naturang mga lugar dahil bukod sa araw-araw na baha kahit sikat na sikat ang araw ay kakaiba rin ang taas ng tubig kapag dumarating na ang bagyo at tag-ulan.
Iyan na rin ngayon ang dahilan sa nangyayari sa Lungsod ng Pasay at Maynila magmula noong tambakan ang ilang daang ektaryang karagatan na kinalalagyan ngayon ng Mall of Asia at iba pang gusali na pagtatayuan ng hotel at casino.
Kung ating matatandaan, umiiyak si Pasay City Mayor Antonio Calixto noon sa me-dia na sila’y tulungan dahil kakaiba ang bahang nara-nasan nila nitong mga huling bagyo.
Iyan dapat ang naisip ni Calixto sa ginawa niyang pagpayag at pagbenta sa 300 ektaryang karagatan na nakuha ng SM dahil bilang punong lungsod ay dapat inuna niya ang kapakanan ng kanyang nasasakupan kaysa sa salaping ipapasok sa lungsod ng pamilya Sy.
Sana ikonsidera rin ni Manila Mayor Erap Estrada ang pagtatambak sa bahagi ng port area dahil tiyak na malilibing ng buhay ang buong mamamayan ng Maynila.



