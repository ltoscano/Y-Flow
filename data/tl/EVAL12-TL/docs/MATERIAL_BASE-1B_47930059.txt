TAGAMASID: Mahabang biyahe – pabalik
By Jimmy Cantor July 26, 2016 DUMATING na sa Rio ang anim sa labing-dalawang manlalarong Pinoy na sasali sa Olympic Games na magsisimula sa Agosto 5.
Napakahaba ng kanilang naging biyahe walong oras mula Manila hanggang Dubai, at pagkatapos ng tatlong oras na stopover ay 14 oras naman papuntang Rio de Janeiro. Whew, 25 oras lahat! Maski na ang pinakabihasang internationalist ay hindi matutuwa sa tagal ng byahe.
Ang anim pang miyembro ng koponan, kasama na ang mga boksingero na sina Roden Ladon at Charly Suarez at golfer na si Miguel Tabuena, ay sa mga susunod na araw pa pupunta sa Rio. Ano ba ang tsansa nating makakopo ng medalya sa Rio? At sinu-sino sa ating mga atleta ang malaki ang pag-asang manalo maski na ng tanso?
Sabi nga nila, bilog ang bola. Pero kung ako ang tatanungin, pinakamalaki ang tsansa nina Ladon at Suarez at maging ni Tabuena.
Paano na ang iba? Buweno, sabihin na nating isa ako sa naniniwalang lalaban sila ng husto.

Sana palarin sila.
Pero alam naman nating lahat na sa Olympics, bihirang mangyari na may nangyayaring tsamba o milagro. Kapag nanalo ka ng gintong medalya, ibig sabihin ay ikaw ang pinakamagaling.
Kailan ba tayo huling nanalo ng medalya sa Olympics?
Ah, ito ay noon pang 1996 sa Atlanta, Georgia, sa Amerika, kung saan nanalo ng silver medal si Mansueto “Onyok” Velasco matapos matalo sa finals ng light flyweight division.
Pagkatapos nuon ay puro bokya na ang inabot natin sa 2000 Sydney, 2004 Athens, 2008 Beijing at 2012 London.

Puro magigiting ang mga manlalarong Pinoy na nagpunta sa natuwang apat na Olympics pero ni isa sa kanila ay hindi kinasihan ng suwerte. Ang kanilang best, ika nga, ay kinulang – ng milya-milya.
Ano ba ang pagkakaiba ng ating koponan ngayong 2016 sa mga koponan na nagpunta sa Australia, Greece, China at England? Marahil, marami. Pero mahirap sabihin.
Ang nakasisiguro lang ako ay alam kong bawat isa sa labing-dalawang atletang Pinoy na nasa Rio ay umaasang maski bronze ay makapag-uwi sila.
Kapag hindi ito nangyari, tiyak na magiging mas mahaba ang biyahe nila pagbalik dito sa ating bansa. Mas mahaba kaysa sa oras na ginugol nila papunta sa Rio.



