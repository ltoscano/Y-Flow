KUNG HINDI SANA AGAD NAGDEKLARA

TAMA rin si Sen. Bongbong Marcos sa hindi niya agad pagdedeklara ng kanyang plano sa 2016 elections dahil batid niya na t’yak kabi-kabilang pagbatikos at paghahanap ng butas ang mangyayari sa kanya para ibagsak lang siya.
Minsan sa kanyang pag-iikot sa CAMANAVA area, nakausap ng mga mamamahayag ito at ginawa niyang halimbawa mismo si Pangulong Noynoy Aquino na noong 2009 ay isang senador lamang pero sa isang iglap o makalipas ang isang taon siya na ang Pangulo ng Pilipinas.
Nababanggit ko ito dahil kung hindi agad nagdeklara si Vice-President Jojo Binay sa kanyang ambisyon na maging pangulo, tutal mabangong-mabango naman siya sa tao at wala namang kwestyon na siya ang pinaka-qualified na pupwedeng pumalit sa puwesto ni PNoy, eh, sana hayahay siya ngayon.
Pero hangga’t wala pa ring mabigat na kalaban, kahit magpatuloy sa pagbaba sa survey itong si VP Binay, eh, kahit maghalalan at bumaba ang bilang ng kanyang boto pero kung siya pa rin ang mangunguna, natural siya pa rin ang madedeklarang Pangulo.



