
PUSONG BATO AT KAMAY NA BAKAL

HINDI na dapat balewalain ng Malakanyang ang pamemerwisyo ng New People’s Army (NPA) hindi lang sa mga negosyante at politiko kundi maging sa mga sundalo at iba pang mamamayan.
Marami-rami na rin ang nagbuwis ng buhay at ilan na rin ang buhay na inagaw ng NPA kung saan ang pinakahuli ay limang sundalo ang nasawi sa engkuwentro sa Sipalay City, Negros Occidental.
Bago pa ang pangyayaring ito, nasawi ang driver at bodyguard ni Gingoog City Mayor Ruth Guingona matapos tambangan ng mga rebelde sa barangay Binakalan, Gingoog, Misamis Oriental.
Sugatan ang alkalde na asawa ni dating Vice President Teofisto Guingona at ina ni Senator TG Guingona.
Kahit sabihin pa ng Palasyo na hindi kayang talunin ng NPA ang puwersa ng militar at pulis, hindi pa rin dapat balewalain ang banta ni Jose Maria Sison na magkakaroon ng opensiba ang kanilang grupo dahil sa pagtigil ng usapang pangkapayapaan.
Siguro naman ay panahon na upang lupigin ng pamahalaan ang mga salot na rebelde sa ating lipunan.
Maraming sibilyan ang nadaramay sa kanilang adhikain na hindi naman talaga para sa kapakanan ng nakararami.
Tulad na lang ng pinakahuling insidente ng engkuwentro kung saan nasawi ang 5 sundalo, sinunog ang isang minahan sa Negros Occidental na hindi naman maitatanggi ay tiyak na bunga ng pangingikil. Posibleng nabigong makakuha ng salapi ang mga rebelde kung kaya’t gumanti.
Ang kaso, ang maliliit na manggagawa ang higit na naaapektuhan kapag nawalan ng trabaho.
Naniniwala ako na hindi na papayag si Pangulong Benigno Aquino III na yurak-yurakan ng grupo ni Joma Sison ang kanyang dangal sa panunungkulan at pagsisilbi sa mga mamamayan.
Matagal pinairal ni Pangulong Noynoy ang “pusong bato” sa kanyang sariling kapakanan o kaya’y puwede rin niyang gawin ito para sa kapakanan ng bayang kanyang minamahal at pinaglilingkuran.
Kasabay ng pag-iral ng pusong bato ay dapat din gamitin ni PNoy ang kamay na bakal upang sa gayon ay matigil na ang pagyayabang at pananakot ng NPA sa pamahalaan at maging sa mga mamamayan.
Hindi naman sila nakatutulong sa pag-unlad ng ekonomiya ng bayan sa halip ay hadlang sila sa pag-asenso ng mga mamamayan.



