GM Frayna ganado sa laro By Elech Dawa SSeptember 14, 2016
Mas lalong naging ganado sa paglalaro ang bagong Woman Grandmaster na si Janelle Mae Frayna, pinangunahan nito ang Philippine women’s team sa 2.5-1.5 panalo laban sa Italy sa 10th at penultimate round ng 42nd World Chess Olympiad sa Baku, Azerbaijan kahapon.
Giniba ni 20-year-old Frayna si International Master Olga Zimina sa top board at nilista ng Pilipinas ang 13 match points para sumalo sa 16th place sa event na ipinatutupad ang 11-rounds Swiss system.
Nanaig din si Pinay WFM Shania Mae Mendoza kay WFM Desiree Benedetto Di sa board four, nakitabla si Christy Lamiel Bernales kay WFM Daniela Movileanu sa board 3 para kumpletuhin ang panalo ng Pilipinas. Tanging si WIM Jan Jodilyn Fronda ang nabigo sa board 2 kay FM Marina Brunello.
Umukit ng kasaysayan si Frayna matapos makuha ang third at final GM norm sa round nine nang tablahan nito si Davaademberel Erdene Nomin ng Mongolia.
Kauna-unahang Pinay WGM ng Pilipinas si Frayna.
“Janelle (Frayna) had made history by becoming the first Filipina WGM and men’s IM title-holder, which she both achieved in this Olympiad,” wika ni GM Jayson Gonzales, NCFP executive director at women’s skipper.
Target ng women’s team na sumampa sa top 10 pagkatapos 11th at final round.
“But our biggest goal is for the team to make it to the top 10, which will be the country’s best finish in the women’s division if ever we achieve it. And hopefully we could, with everyone’s prayers,” saad ni Gonzales.
Sunod na makakalaban ng Philippines ang 12th seed Lithuania sa final round.



