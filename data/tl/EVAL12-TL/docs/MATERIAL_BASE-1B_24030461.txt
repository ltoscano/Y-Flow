Antipolo City Government, kinilala ng Save the Children

February 22, 2016

LUNGSOD NG ANTIPOLO, Rizal, Pebrero 22 (PIA)-- Tumanggap ng pagkilala at pasasalamat ang Pamahalaang Lungsod ng Antipolo mula sa Save the Children dahil sa pagsusulong ng lungsod sa pangangalaga ng ngipin at pagbibigay serbisyo sa halos 1,000 na mag-aaral na nakatanggap ng dental services noong nakaraang taon. Katuwang nito naghanda ang City Health Office ng poster making contest, jingle making contest at sabayang pagbigkas na gaganapin sa mga pampublikong paaralan sa elementarya at sekondarya bilang pagdiriwang ng 12th National Dental Health Month na may temang “Kalinisan ng Ngipin laging Panatilihin, Ugaliing Kumain ng Masustansyang Pagkain.” Mayroon ding hinandang dental services para sa mga senior citizens, kabataan, mga buntis at sa mga batang may edad na anim pababa. Ipinahayag din ng Pamahalaang Panglungsod ng Antipolo sa pamumuno ni Mayor Jun Ynares ang pasasalamat sa naturang parangal mula sa organisasyon. Isang international non-government organization ang Save the Children na tumututok sa kapakanan ng mga kabataan lalo na ang mga biktima ng kalamidad at sakuna. Ginawaran ang pamahalaang lungsod ng sertipiko at plake noong Pebrero 1, 2016 sa Monday Flag Ceremony. (Antipolo PIO/PIA-Rizal)



