
BULSA NI PNOY AT ANG BAYAN

HINDI matatapos ang kaso ng pork barrel scam sa administrasyon ni BS Aquino III. Katulad lang iyan ng napakaraming kaso na kung kailan matatapos, silang magkakasabwat lang ang may alam. Maguindanao Massacre.
Atimonan Massacre. Zamboanga City siege. Ilan lang ito sa maraming krimen na nangyari na hanggang sa ngayon ay walang tuldok na inaasahan.
At pumatong ang pork barrel scam. Luminya ang depensa at opensa. Nangatwiran ang mga tumanggap at hindi tumanggap. Nagturo ang ilan. Nakaaawa pa nga ang mga mambabatas natin ngayon. Papaano na lang daw ‘yung mga proyekto nila sa kabataan na mag-aaral na pinondohan bilang iskolar ng bayan? Gayundin ang mga maysakit na kanilang pinagagamot. Ibalik daw ang pork barrel nila.
P2 bilyon, P10 bilyon, P67 bilyon. Mga halaga na nilaspag daw na pondo mula sa pork barrel. O sige, mayroon pa sabi ng COA. Aabot daw lahat ng P100 bilyon o mahigit pa. Pero teka, kahit doblehin pa iyan, ang naghahati naman ay 24 na senador at halos 300 na kongresista.
Ampaw lahat iyan kumpara sa pork barrel ni Noynoy na halos P1 trilyon! Tanungin ninyo si Butch Abad. Mayroon si PNoy ng kakaibang pork barrel. May Presidential Social Fund. May Presidential Discretionary Fund. May Intelligence Fund. May Presidential Priority Fund. May Conditional Transfer Fund. May Malampaya Fund,
Isang trilyong piso na hindi maitatanggi ng Malacañang.
Ang Philippine Children’s Medical Center at National Kidney & Transplant Institute (NKTI) sa Quezon City ay balak ipasara ng National Housing Authority (NHA) dahil daw hindi nila nababayaran ang lupa na kinatatayuan noon pa man. Ang presyo ng dalawang ospital ng bayan ay humigit kumulang lamang sa P3 bilyon. Makabibigat ba kung bayaran iyon mula sa Presidential Pork Barrel Fund?
Ang mga biktima ng bagyo sa Mindanao at iba pang mga rehiyon, mabibigyan sila ng tulong pabahay at kapital, makababawi sila sa nawalang kabuhayan. Ayon sa mga nagsuri, aabot ng P10-15 bilyon ang kailangan para lubos silang makaahon. Maghihirap ba si PNoy kung ibibigay niya ang halagang iyon?
Itong nangyari sa Zamboanga City. Libo na bahay ang nasunog. Marami ang inosente at sundalo’t pulis ang namatay, gayundin sa mga nagrebelde dahil sa kapabayaan ng pamahalaan. Para maibalik sa dating postura ang Zamboanga, kasama ang buhay ng mamamayan, kailangan magluwal ng hindi bababa sa P15 bilyon. Mamumulubi ba si Noynoy kapag ibabawas sa pondo niya sa pagtulong?
Garapal pa ang Malacañang nang manawagan sila sa pamamagitan ni Abigail Valte na bukas daw sila sa pagtanggap ng tulong para sa mga sinalanta ng bagyo at lokal na digmaang bayan! Ang kapal talaga ninyo.
Patapos na si Aquino sa kanyang termino ay puro problema pa rin ang hatid ng kanyang rehimen sa mamamayang Filipino. Mas naghahari ang kasuwapangan kaysa paglilingkod sa bansa, ang Ang BAYAN. Patatagalin pa ba natin ito? Hindi malulutas ang problema sa kilos protesta lamang.



