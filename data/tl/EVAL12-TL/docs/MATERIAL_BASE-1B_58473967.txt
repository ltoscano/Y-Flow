Bata ni dating FG matinik

BAGO pa man mawala sa puwesto si dating Ombudsman Merceditas Gutierrez, nagawan na umano nito ng paraan na mailusot ang isa sa daan-daang kasong nakasampa sa kanyang tanggapan laban sa mga tiwaling opisyal at tauhan ng pamahalaan.
Isang “midnight resolution” umano ang ipinalabas ng Ombudsman na pumapabor na muling maibalik sa puwesto si Bureau of Customs police Joey Yuchongco, isang “mabuting sundalo” ni dating First Gentleman Mike Arroyo na paboritong kaklase naman si Gutierrez.
Para sa kaalaman ng marami, si Yuchongco ay sinampahan ng iba’t ibang kaso ng katiwalian bukod pa sa hindi maipaliwanag na yaman sa Office of the Ombudsman.
Subalit nagawaan ito ng paraan sa pamamagitan ng mabilisang resolusyon bagaman nang panahon na iyon ay nahaharap na rin sa kasong impeachment si Gutierrez.
Bago pa man naisampa nang tuluyan ang kaso, nagbitiw na sa tungkulin si Gutierrez kung kaya’t hindi na natuloy ang impeachment laban sa huli.
At dahil batid na mali ang nangyaring ayusan sa Ombdusman, kinuwestiyon naman ng tatlong mahuhusay na mambabatas sa Mababang Kapulungan ng Kongreso na sina Neil Tupaz, ng Iloilo, at Teddy Casiño at Neri Colmenares, kapwa ng Bayan Muna, ang desisyong ipinalabas ni Gutierrez.
Ayon sa tatlo, kahina-hinala ang ginawang pagpabor ni Gutierrez kay Yuchongco bukod pa sa napakabilis na resolusyon at pag-absuwelto rito.
Pero ang malaking katanungan dito ay kung ano na ang nangyari sa hiling na imbestigasyon ng mga mambabatas dahil duda sila noon na “ginapang” ni Yuchongco si Gutierrez bago pa man ito lumayas sa puwesto.
Sa kanila, ano naman ang nangyari? Hindi kaya, tulad ni Gutierrez ay “naayos” din sila ni Yuchongco na hanggang ngayon ay nabibigyan pa rin ng pabor ng mga broker at smuggler sa Aduana?



