My King

My King (Feast of Christ the King) May isang kwento tungkol sa isang binata. Binigyan siya ng kuya niya ng bagong kotse bilang regalo sa pasko. Ginamit niya ang sasakyan upang pumunta sa isang tindahan. Paglabas niya ay may nakita siyang bata sa tabi ng kaniyang kotse at titig na titig dito. Nung lumapit siya tinanong siya ng bata: “Sa iyo po ba ang sasakyang ito.” Sumagot ang binata: “Oo aking nga yan, bigay yan sa akin ng kuya ko.” Sabi ng bata: “Gusto kong maging katulad ng kuya mo.” “Ihahatid na kita sa inyo” sabi ng binata sa bata. Inihatid nga niya ang bata sa bahay nito. Nung bumaba ang bata sinabi niya: “Kuya pwede po bang mamaya kayo umalis?” Nagtaka ang binata sa ganung katanungan pero umuo na lang siya. Tumakbo ang bata papasok sa kanilang bahay. Paglabas niya ay may kasama na siya, buhat niya ang kaniyang kapatid na walang paa. Nang makalapit sila sa sasakyan sinabi ng bata: “Iyan yung kotse na ibinigay ng kuya niya sa kaniya. Pag lumaki na ako at nagkatrabaho ibibili din kita ng ganyan.” Doon naintindihan ng binata ang bata. Kaya pala mas gusto ng bata na maging katulad ng kuya ng binata ay mas gusto niyang magbigay sa kapatid… Ngayong ipinagdiriwang ang Kapistahan ng Kristong Hari alalahanin nating kung anong klaseng hari si Hesus. Hindi siya hari ng kayamanan; hindi rin ng kapangyarihan; at hindi rin ng katanyagan. Si Hesus ay hari ng pagbibigay. Si Manny Pacquiao ay lalaban na naman. Pero hindi lamang siya lalaban. Sa pag-akyat niya sa ring ay kasama niyang ipaglalaban ang mga nabiktima ng kalamidad. Magbibigay siya ng pag-asa na pagkatapos bumaksak ay dapat ng bumangon
 at sa pagbangon na ito walang maiiwan at makakaasa na maraming tutulong. Ibibigay niya ang sarili niya sa pamamagitan ng paglaban para sa mga taong ang buhay ay katulad ng pinanggalingan niya.

Kristong Hari maawa po kayo sa amin. Bigyan nyo kami ng pusong handang magbigay ng aming sarili para sa ibang nadapa at nagsisikap na bumangon
…



