MAHIRAP PANIWALAAN

NAGPAHAYAG si Senador Juan Ponce Enrile kamakailan na hindi siya nakilala bilang isang traydor sa kanyang mga tauhan. Ginawa niya ang pahayag matapos maglabas ng sama ng loob ang kanyang dating chief of staff na si Jessica “Gigi” Reyes.
Sabi ni Reyes pakiramdam niya siya ay inilaglag ng kampo ng senador matapos magpahayag ang abogado ni Enrile kung saan idiniriin siya kaugnay ng multi-billion pork barrel scam. Ang sabi ng kampo ni Enrile ay walang pahintulot si Re-yes na pumirma para sa senador kaugnay ng Priority Development Assistance Fund na mas kilala sa mabaho nitong taguri na pork barrel. Si Reyes ay 25 taon na nagsilbi kay Enrile.
Ito raw ang pahayag ni Reyes sa kanyang Facebook account, ayon sa isang malaking istasyon ng telebisyon: “If indeed these statements are sanctioned by or coming from my former boss, then nothing can be worse than this kind of travesty and betrayal.”
Ngayon hindi natin alam kung totoo nga ang paliwanag ni Enrile na hindi siya nakilalang traydor sa kanyang mga kasama. Hindi rin natin alam kung totoong inilaglag na niya si Reyes pero bukod sa kanyang dating chief of staff siguro ay mas magandang tanungin natin ang pamilya Marcos, ang pamilyang Aquino, ang mga biktima ng batas militar at mga kudeta noong dekada 80 kung tama ang pahayag ni Enrile.
Ang pamilya Marcos at Aquino, ang mga biktima ng karahasan ng martial law at kudeta ang tunay na makapagsasabi kung tama si Enrile sa kanyang pahayag.
Mahirap paniwalaan ‘yung taong hindi tiyak sa mga sinasabi. O hindi ba minsan inamin na ni Enrile na “ambush me” ‘yung nangyari sa Wack Wack Golf and Country Club noong 1972 tapos binawi niya ito sa kanyang libro na inilathala kamakailan. Bigay bawi, paano tayo ngayon maniniwala sa kanya?



