Kaya Natin: Suporta para kay Jun Lozada
By Harvey Keh SSeptember 2, 2016 Nalungkot ako sa balitang ipinakukulong na ng ating korte si Jun Lozada dahil sa isinampang kaso laban sa kanya ng kanyang mga kalaban. Una kong nakilala si Lozada nang siya ay naninirahan pa kasama ang kanyang pamilya sa La Salle Greenhills dahil na rin sa banta sa kanyang buhay pagkatapos niyang ilantad ang baho at kalokohan ng NBN-ZTE deal noong panahon ni dating Pangulong Gloria Macapagal-Arroyo.
Kung matatandaan natin, ibinunyag ni Lozada na malulugi ang ating gobyerno ng mahigit 100 milyong dolyar kung matutuloy ang kasunduang ito sa panig ng gobyerno ng Pilipinas at ng bansang Tsina. Ang perang ito ay mapupunta lamang sa bulsa ng iilan kabilang na nga raw dito si nooâ€™y First Gentleman Mike Arroyo.
Dahil sa ginawang kabayanihan ni Lozada, hindi natuloy ang kasunduang ito at hindi nawala ang 100 milyong dolyar sa ating bansa. Pero ngayon, sa halip na mapasalamatan sa kanyang nagawa para sa bayan ay siya pa ang ikukulong habang sina dating Pangulong Arroyo at ang kanyang asawa ay ligtas na sa kulungan at nakabalik na sa kapangyarihan. Anong klaseng hustisya nga ba ang meron sa ating bansa? Sa nangyari kay Lozada, mas matatakot na ngayon ang iba pang mga kawani ng ating pamahalaan at mga ordinaryong mga mamamayan na ibunyag o labanan ang katiwalian.
Magdadalawang isip na sila ngayon dahil nakita nila na kapag nilabanan nila ang mga malalaking tao ay baka balikan din sila at ipakulong gaya ng ginawa kay Lozada. Kung ganito ang mangyayari sa ating bansa ay tuloy lamang ang mga maliligayang araw ng mga kawatan sa ating gobyerno. Kawawa naman ang Pilipino at ang bansang Pilipinas dahil kung sino pa ang gumagawa ng mabuti ay sila pa ang nakukulong habang kung sino naman ang siyang patuloy na nagnanakaw sila naman ang patuloy pa rin na nakakaligtas sa kamay ng batas at naghahari-harian pa rin sa ating bayan.
Ipagdasal natin at suportahan si Jun Lozada at ang kanyang pamilya.

Ipakita natin sa kanya na hindi siya nag-iisa sa laban para sa katotohanan at para sa kinabukasan ng ating bayan. Dapat ay tulungan natin ang mga tulad ni Lozada para lalo pang dumami ang magkaroon ng lakas ng loob na ibunyag ang mga kalokohang nangyayari sa ating pamahalaan.



