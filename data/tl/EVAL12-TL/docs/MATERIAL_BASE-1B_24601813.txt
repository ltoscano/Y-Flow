
PASKO NA NGA, POLITIKA PA RIN?

NAKAHIHIYA ang mga lider-politiko natin. Magpa-Pasko na’t lahat, sa halip na isipin ang kanilang mga constituent, wala, ayaw pa nilang magpahinga sa kanilang pamumolitika!
Kabi-kabila ang kanilang pagtatanim sa isipan ng mamamayan na si ganito at ganyan ang dapat na maging Pangulo, Pangalawang Pangulo at may mga pumoporma pa na dating kongresista, gusto naman maging senador.
Walang masama kung iyon ang pangarap nila.
Pero mga anak kayo ng nabubulok na tokwa, lutasin naman ninyo ang hinaing ng taumbayan tungkol sa napakataas pa rin at tila tataas pa na presyo ng pangunahing bilihin, lalo na ‘yung mga panghanda ngayong darating na Pasko!
Ang Department of Trade and Industry naman, aba, sa halip na mag-utos ay “nakikiusap” sa mga negosyante na sana raw ibaba nila ang presyo ng kanilang produkto?
Kung sa bagay, ang mga nasa tindahan ngayon ay ginawa pa, bago magkakasunod na bumaba ang presyo ng krudo, gas, gasoline at kauri nito, na panluto sa mga pagkaing de-lata man o pasingaw. Pero bilang pangunahing ahensya, hindi sila dapat makiusap kundi ipakwenta sa mga product producer ang presyo na katumbas ng produksyon noong kasingmura ngayon ang langis sa merkado.
Hayan tuloy, may palusot ang mga negosyante. Kesyo “port congestion” naman ang katwiran nila para lang huwag maibaba ang presyo ng kanilang produkto.
Isama mo pa riyan ang mga “makabayan” daw na transport groups na ayaw na rin halos mag-rollback ng pamasahe?
Naghahari ngayon ang pagkaganid at kasakiman sa maraming sektor ng ating lipunan. Mismo ang ilang kilala na noon ay “tagapagtanggol” ng masa ay nag-iba na rin ang praktika at pananaw. Pero kapag nagsalita, akala mo, pabor sila sa suliraning bayan. Akala lang.
At sa halip nga na makialam ang mga politiko sa usapin na ito, wala, balewala sa kanila ang hapdi ng mataas na gastusin ng bayan.
Ang laman ng balita sa bawat sulok at kanto, si ganito ang dapat Pangulo, si ganyan ang maganda tandem niya, nila at sila-sila. Patunay lang na bulok ang sistemang politikal natin.
Walang paki ang mga lider-politiko at gayundin ang mga opisyal ng kada ahensya na may kinalaman sa pangangalaga sa kapakanan ng mamamayan.
Tulad niyan, magpa-Pasko, nasaan sila? May nauna na sa Amerika, sa Europe at sa bansang Asya.
Doon na raw sila magpapalipas ng Pasko hanggang Bagong Taon? Nakahihiya naman sa inyo na maabala, hane po?
Lamang, sa kabila ng mga kapabayaan ng mga bulok at tradisyunal na politiko, mga kababayan din naman natin minsan ang may diperensya.
Maabutan lang ng supot na may ilang kilo na bigas, 5 noodles, 5 de-lata etsetera ay nagiging BULAG, PIPI AT BINGI na sila. Amen? BALETODO/ED VERZOLA



