Bakit wala pa rin si Superman?

ni Emmanuel Jerome L. Tagaro
Totoo ba talagang tao si Superman? Kung oo, nasaan na siya? Bakit hindi pa rin siya lumalabas para ipagtanggol tayo sa masasama?
Tanong ko rin ‘yan sa sarili ko mula n’ung maliit pa ako hanggang sa tumanda ako at makilala ko siya. Oo, buhay na buhay siya at nagtatrabaho pa rin siya bilang reporter sa isang pahayagan. Hindi ko na ipapaliwanag kung pa’no, kailan o saan ko siya nakilala basta noong minsang nagkakwentuhan kami at naitanong ko ‘yan sa kanya, hindi ko naintindihan agad ang sagot niya.
Matagal niya rin daw itong pinag-isipan bago siya nakapagdesisyong huwag ipaalam sa mga tao ang tunay niyang katauhan. Mahirap daw kasing timbangin kung ang paglabas niya ba ay mas makatutulong o makakapagpalala pa sa sitwasyon ng tao.
Ang unang rason niya kung bakit hindi siya lumalabas bilang Superman ay baka masyadong dumepende ang mga tao sa kanya, tipong hindi na agad reresponde ang mga pulis o ang ambulansya dahil darating naman siya at ihahatid pa ang biktima sa ospital.
Dagdag pa niya, kasunod ng paglabas niya bilang Superman ang paglitaw ng mga taong magkaka-interes sa kapangyarihan niya. Kabilang na rito ang mga nasa kapangyarihan na nanggigigil sa pagkakaroon ng higit pang kapangyarihan.
Isang tanong din kung saang bansa ba siya dapat unang lumabas, dahil maaari itong tingnan ng ibang mga bansa bilang parte ng isang politikal na agenda. Sa kasalukuyan, nasa kamalayan na ng lahat na buhat si Superman sa Amerika bilang doon nanggaling ang unang mga tekstong bumabanggit sa kanya.
Ngunit kung sa Pilipinas o sa ibang bansa man siya unang magpakita, maaaring isipin ng Amerika na bahagi siya ng isang proyektong nagtatangkang magdomina sa mundo. Maaari itong pagsiklaban ng mga gera, at bilang isang superhero na hindi maaaring pumili ng panig, kailangan niyang gumawa ng paraan upang matigil ang gera ngunit hinding-hindi niya magagawang walang masaktan sa mga sibilyan.
Hindi naman daw ibig sabihin ng hindi niya paglitaw na hindi na kailangan ng mundo ng isang superhero o di kaya’y ayaw niya lamang gampanan ang tungkulin niya. Kung lagi na lamang siyang makikialam sa mga problema ng mundo, mawawalan na ng “urge” ang mga tao na magdesisyon at matuto sa kanilang mga pagkakamali.
Namamangha nga daw siya sa mga tao dahil kahit na wala silang espesyal na kakayahan, kaya pa rin nilang maging superhero — kung paanong ang isang maliit na tinig ay umaalingawngaw upang maging tinig ng isang lahi, kung paanong ang maliliit na gawain sa kanilang pagsasamasama ay nagiging dakila, at kung paanong ang isang ordinaryong tao na may dakilang damdamin ay nagiging isang alamat.
Isa lamang ang hamon na ipinapaabot niya sa mga makababasa ng akdang ito: ang gampanan ang tungkuling maging isang superhero sa sarili nilang paraan, tulad ng pagganap niya rito, hindi bilang Superman, kundi bilang isang mamamahayag.
Sa pagtatapos ng maliit naming kwentuhan, lubos na tumaas ang respeto ko para sa kanya. Papaalis na naman si Superman para takbuhin ang bagong balitang i-cocover niya.



