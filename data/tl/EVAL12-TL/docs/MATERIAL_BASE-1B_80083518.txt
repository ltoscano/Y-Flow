
JOSE MUJICA AT MGA BOSSING SA PAMAHALAANG PINAS

SAAN kaya kumukuha ng kapal ng mukha ang mga bossing sa pamahalaan?
Sa kabila kasi ng kagustuhan ng mamamayan na makontrol ang pagdekwat sa salaping bayan ng mga bossing, tila lalong nauulol ang mga ito sa pandedekwat.
Walang tigil, walang patlang na pandedek-wat ang gusto ng mga makakapal ang mukha.
MILYONG PABUYA SA SSS
Habang lumalagablab ang apoy laban sa Priority Development Assistance Fund at Disbursement Acceleration Program, ang walong commissioner ng Social Security System ay nagtatampisaw naman sa milyones na pabuya para umano sa kanilang magandang trabaho sa pagpapaunlad ng SSS.
Binigyan ng mga commissioner ng P1 milyon bawat isa ang kani-kanilang mga sarili.
Mahigit namang P200 milyong ang pinagpa-parte-partihan ng mga empleyado umano ng ahensya.
MALAPIT NANG MAKAPON
Sabi mismo ni PNoy sa kanyang nakaraang SONA, kailangan ng SSS na lumaki ang pondo nito para matiyak ang pamamahagi nito ng pensyon at iba pang benepisyo.
Kung hindi gagawin ito, darating ang araw na wala nang matatanggap na pensyon ang mga kasapi, sabi.
‘Yun bang magiging bangkrap na ang SSS.
Kaya, dapat madaliin umano ang pagpuwersa sa mga kasaping obrero at kompanya na magbigay ng kanilang kontribusyon.
P50 BILYONG PPP
May hindi sinasabi ang gobyerno ukol sa pagtataas ng kontribusyon ng mga SSS member.
Walang iba kundi ang hinihingi nito na P50 bilyong kontribusyon ng SSS na nasa P500 bilyong puhunan para sa Public-Private Partnership.
At ang PPP ay sasalihan ng mga pinakamalalaking kompanya sa Pinas na magiging kapartner din ng mga dayuhang kompanya sa paggawa ng mga dambuhala sa halaga na proyekto sa mahal kong Pinas.
Dito, tiyak na magpipiyesta ang mga opisyal ng gobyerno sa komisyon at kikbak.
Tiyak na walang tuwid-tuwid na daan diyan.
Lahat liko-liko.
Kung gaano kinakawawa ng mga commissioner ang mga kasapi ng SSS, kakawawain din ng mga opisyal ng gobyerno at negosyante ang mga ito.
Ang kakapal talaga ng pagmumukha ng mga ito.
MATUTULAD SA PDAF
Paano tayo nakatitiyak na lalapain lang ng mga hinayupak na honorable at negosyante ang kalakhan ng kontribusyon sa SSS?
Huwag na tayong lumayo sa kaso ng PDAF na nakahain sa Korte Suprema.
Kinukwestiyon ang ligalidad ng PDAF ng tatlong grupo makaraang malantad ang P10 bilyong iskam dito.
Ang mahalaga rito, mga Bro, eh, halos lahat ng mga taga-Malakanyang at Kongreso ay nangungunyapit sa PDAF at gusto nilang alisin na ng Korte Suprema ang pagbabawal sa pagpapalabas ng pondo rito para sa kapakinabangan umano ng mga maysakit at iskolar ng bayan.
Neknek n’yo!
Paano ang sinasabi ng mga taga-Malakanyang na natutuwa na sila dahil hindi na 20% kundi 10% na lang ang kikbak sa PDAF?
JOSE MUJICA NG URUGUAY
Dedma ang mga hinayupak na opisyal ng bayan ukol sa tapat sa bayan na paggamit sa salaping bayan.
At lalong hindi nakikitaan ang mga ito ng sakripisyo.
Dito natin naalala ang ginagawa ng Pangulo ng bansang Uruguay.
May sahod itong $12, 500 pero halagang $1,250 lang ang kanyang tinatanggap para lamang sa kanilang mag-asawa.
Kahit Pangulo na ito, siya pa rin ang nagluluto at naglalaba at nagtatanim ng mga gulay para sa kanilang ulam.
Hindi ito tumitira sa Palasyo kundi sa maliit na sakahan na pag-aari ng kanyang asawa na isang senador sa kanilang bansa.
At isang karag-karag na kotseng Volkswagen pa rin ang kanyang sasakyan.
MARAMING MAHIHIRAP
Lumago at buhay na buhay ang ekonomiya ng Uruguay dahil sa kawalan ng pangungurakot ng kanilang Pangulo.
Pero marami pa rin ang mga mahihirap na gusto ni Mujica na umangat.
Alang-alang sa mga ito, idinodonasyon niya ang 905 ng kanyang sahod sa charity o para sa mga pangangailangan ng mga kapos sa buhay.
Dito sa atin, tila wala sa isipan at kalooban ang ala-Mujica na style sa panunungkulan.
Habang nakaupo pa nga ang mga tadong opisyal natin, lalong lumalaki ang idinedeklara nilang kayamanan.
Habang dumarami ang milyon-milyong naghihirap na Pinoy, lalong lumalaki naman ang bulsa ng mga bossing sa Palasyo at Kongreso, kasama na ang mga hinayupak na mga opisyal sa mga government owned and controlled corporation gaya ng SSS.
SIBAKIN SILA
Talaga namang nakaaawa na ang mahal nating bansa.
Ang pamahalaan nito ay totoo at napakalinaw nang lungga ng mga kawatan at mapagsamantala at walang konsiyensiya.
Walang laman ang utak ng mga kawatan at mapagsamantalang ito kundi ang magpayaman sa puwesto.
Kailangan na talagang magkaroon ng pagbabago.
Sibakin na ang mga halang ang kaluluwa na ugat ng paghihirap ng sambayanan.
oOo
Anomang reklamo o puna ay maaaring iparating sa 09214303333.



