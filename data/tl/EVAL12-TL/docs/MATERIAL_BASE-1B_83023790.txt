NURSES AAPELA KAY DUTERTE By Aries Cano, Bernard Taguinod June 18, 2016 Nananawagan si Ang Nars Representative Lea Paquiz kay incoming President Rodrigo Duterte na tulungan ang sektor ng mga nurse para matigil na ang mga pang-aabuso sa kanilang hanay.
“Sana naman po ay tulungan mo (Duterte) kami na maalis ang pang-aabuso sa aming sektor para naman po mabuhay kami ng disente kahit disente man lang po para naman po kami ay makapagpaaral ng mga anak namin at hindi na umalis ng bansa… Kaya nga itutuloy natin at sana magkaisa ang mga nurse ako ay humihiling din sa ating Presidente Duterte na tingnan niya ang pang-aabuso na nangyayari ngayon sa mga nurse,” apela ng lady solon.
Ito ay makaraang ipinagkait ni outgoing PresidentBenigno ‘Noynoy’ Aquino III sa daan-daan libong bilang ng mga Filipino nurses ang makapamuhay ng disente nang i-veto nito ang Comprehensive Nursing Law. “Hindi po ‘yan makatuwiran, kaya nga po Kongreso, kami ang gumagawa ng batas ang naglalagay dito ay ‘yung executive sa laki naman po ng nakokorap na pera bakit hindi ilagay sa mga manggagawa. Natanggal na sana ‘yung contractualization, natanggal na ‘yang job order na ‘yan, ‘yung mga false volunteer at false training. Anong klase po ‘yan?” paghihimutok pa ni Paquiz sa isang panayam.
Mismong ang bagong Presidente aniya ang nagsabi na dapat matigil na ang mga iregularidad sa mga patakaran at katiwalian.
Mariing iginiit ng mambabatas na hindi siya titigil hangga’t hindi natatapos ang pang-aabuso sa mga nurse.
Isa sa unang-unang hakbang na gagawin aniya para maiparating ang sentimiyento ng kanilang hinaing sa susunod na Presidente ay ang signature campaign.
“Maganda ‘yan kasi gumawa na kami ng signature campaign kay PNoy na napasa sa Office of the President pero walang nangyari dahil vineto pa rin nya. Sige pag-aaralan pa rin natin ‘yan. Gagawa agad tayo ng signature campaign,” pagtatapos nito.



