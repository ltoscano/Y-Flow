READY TO RUMBLE! By Virgi T. Romano November 6, 2016
Masasak buong mundo ngayong araw ng Linggo, ang dalawang boxing greats na pinagsama sa iisang boxing card sa Thomas and Mack Center sa Las Vegas.
Si eight-division world champion Manny Pacquiao ay magtatangkang agawin ang WBO welterweight belt mula kay Jessie Vargas, kasabay ng pagiging first senator na magiging world champion. Habang si Nonito Donaire (37-3, 24 KOs) ay tatangkaing maitala ang ikalawang matagumpay na title defense sa pagharap kay undefeated challenger Jessie Magdaleno (23-0, 17 KOs) sa kanilang WBO junior featherweight championship.
Walang naging problema sa timbang ang aptagonist sa official weigh-in na ginanap sa Encore Theater ng Wynn Hotel.
Si Pacquiao ay tumimbang ng 144.8 lbs, habang 146.5 naman si Vargas, na mas mataas ng apat na pulgada at may five inches reach advantage rin sa Pambansang Kamao.
Habang si Donaire ay 121.8 lbs. kontra sa 121.25 na si Magdaleno.
Dahil mag 38-anyos na si Pacquiao sa Disyembre 17, marami ang nagtatanong kung kakayanin ba niya ang mas bata ng sampung taon na si Vargas.
Para kay Pacquiao, malaking challenge sa kanya ang age difference nila ni Vargas at mas nagbibigay ito ng motibasyon na ipakitang kaya pa niyang makipagsabayan.
“It is more of a challenge to me and because he is the champion, I will fight as a challenger,” nakangiting lahad ni Pacquiao matapos ang weigh-in.
Excited naman si Vargas na talunin si Pacquiao dahil aniya’y lahat ng tumatalo kay Pacquiao ay nagiging legend.

“I am not going to hand the title to him. I am keeping it,” kumpiyansang deklara ni Vargas.
Gayunpaman, paborito ang Pambansang Kamao, 7-1, sa 12-round battle, kung saan si Kenny Bayless ang referee at judges sina Glenn Feldman, Dave Moretti at Glenn Trowbridge.
Sa panig ni Donaire, hindi umano siya mag-aaksaya ng panahon at tatapusin niya via knockout si Magdaleno.
“I always go for a knockout,” tugon ng 33- anyos na si Donaire.
Binalewala naman ng 24-anyos na si Magdaleno ang pahayag ni Donaire, sa pagsasabing : “I am going to take over because he is an old man. He has to go.”



