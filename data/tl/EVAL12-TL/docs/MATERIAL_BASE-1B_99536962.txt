DOJ order, hinarang ng Palasyo By Tina Mendoza June 17, 2016 Kasunod ng kontrobersiya na inuugnay kay outgoing Justice Secretary Emmanuel Caparas ukol sa midnight resolution, inatasan ng Malacañang ang Department of Justice (DOJ) na huwag ipatupad ang huling resolution sa kaso ni incoming 1-Pacman Rep.

Michael ‘Mikee’ Romero.
Sa dalawang pahinang order ng Malacañang na may petsang Hunyo 15 at may lagda ni Mildred Yovela Umali-Hermogenes, deputy executive secretary for Legal Affairs ng Palasyo, pinigil nito ang resolusyon ni Caparas na nagrerekomenda na kasuhan si Romero ng walong counts ng qualified theft.
Dahil sa kautusan ng Palasyo ay hindi maaaring isampa pa ng DOJ sa Quezon City Regional Trial Court (RTC) ang kaso habang nirerebyu pa ng Palasyo ang kaso nito. Ayon kay Mikee, pinatigil ng Office of the President (OP), sa June 15 order nito ang DOJ sa pagpapatupad ng June 13 resolution ng ahensiya dahil umano sa “pendency of an appeal”, na isinampa niya sa tanggapan ng Pangulo.
Ipinag-utos din ng OP sa DOJ na isumite ang lahat ng case documents na nagsisilbing basehan sa pinakahuling desisyon nito gayundin ang mga dokumentong mula sa lower courts.
Ang kaso ni Mikee ay bahagi ng mahabang labanan sa korte sa pagitan ng batang negosyante at kanyang mga kalaban sa pag-aangkin ng Harbour Centre Port Terminal Inc. (HCPTI).



