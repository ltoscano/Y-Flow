TSY MAINTSY "ADOBOKA" ENY AM-PONJA
AVOKOA VE IZAY MIANDRY FITSARANA?
Tsia, hoy Atoa Désiré Randrianarivelo, 
Procureur de la République.

Efa mahatratra any amin'ny 40001 ankehitriny ny voafonja eny Antanimora kanefa dia 800 ihany no tokony ho zakany. Vokatr'izany dia manjary miray toerana ny voatsara sy ny tsy voatsara, ny olon-dehibe sy ny tsy ampy taona, ny nanao heloka be vava sy heloka madinika. Ny lehilahy sy ny vehivavy ihany sisa misara-toerana. Vokatr'izany dia manjary mifampiana-dratsy ireo voafonja ary matetika dia misy lasa ratsiratsy kokoa noho izay tamin'ny nidirany tao.

Voamarika anefa fa mihoatra ny antsasak'izy ireo tsy mbola voatsara akory. Koa dia mipetraka ho azy ny fanontaniana hoe: tsy maintsy "hadoboka" eny avokoa ve izay miandry fitsarana rehetra? "Tsia" avy hatrany no valinteny nomen'Atoa Désiré Randrianarivelo, Procureur de la République.

Manana fahalalahana amin'ny fandinihany sy ny fanapahan-keviny ny mpitsara,2 hoy izy. Na izany aza anefa, ny mpanendaka, ohatra, dia tsy maintsy aiditra ary tsy avoaka mihitsy alohan'ny fitsarana. Misy olona sasany kosa, na dia hoe nangalatra aza, dia mety hahafahana3 ihany raha toa, ohatra, ka noho ny filàna tsy azo ihodivirana no nahatonga azy nangalatra (narary ny zanany na tsy nanan-kohanina ny fianakaviany...).

Amin'ny ankapobeny aloha, ny heloka madinika (contravention) dia tsy ampidirana am-ponja alohan'ny fitsarana (mandat de dépôt), hoy izy. Ny heloka tsotra sy ny heloka bevava no mety hidirana. Amin'ny heloka tsotra anefa dia tsy maintsy tokony ho voatsara ao anatin'ny telo volana aorian'ny nampidirana azy teny ilay olona. Raha tsy izany dia tsy maintsy avoaka izy. Na izany aza anefa dia afaka manalava io fe-potoana io ny fitsarana. Amin'ny heloka bevava kosa dia 8 volana ny fitanana am-ponja (mandat de dépôt). Azo ampiana enim-bolana io araka ny lalàna, rehefa nankatoavin'ny Procureur de la République, ary raha mbola tsy vita ihany ilay raharaha dia mbola azo ampiana enim-bolana. Izany hoe 20 volana raha mitambatra. Aorian'izay dia tsy maintsy avoaka ilay olona. Raha vita talohan'izay anefa ny famotorana ka hita ho mitombina fa heloka bevava no vitan'ilay olona dia mandefa didy fandraisam-batana (ordonnace de prise de corps) ny mpitsara mpanao famotorana ary dia tsy manam-petra ny fitanana azy amin'izay. Afaka mangataka fahafahana vonjimaika ihany anefa izy. Amin'ny halatra omby moa dia tsy manam-petra ny fitanana am-ponja alohan'ny fitsarana. 

Fa inona moa anefa no tena maha-taraiky ny fitsarana ê?

Misy zavatra samihafa tsy maintsy voriana amin'ny fanaovana ny antontan-taratasy. Toy izany ny "Casier judiciaire no 2". "Raha tsy eo io tsy azo atao ny fitsarana", hoy Atoa Randrianarivelo. "Mazàna anefa tsy teto an-toerana ilay olona no teraka ka dia misy olana eo amin'ny fahazoana izany noho ny fitaterana na ny fifamoivoizan'ny taratasy...". "Indraindray koa tsy mazava tsara ny amin'ilay olona (identité floue4) ka manahirana ny fahitana an'io taratasy io". Ankoatra izay dia ao koa ny hoe tsy mety ho tonga ny vavolombelona raha tsy hoe iantohan'5ny mpitory, hono. Misy dia manepoka fotsiny izao ary milaza hoe nifindra trano na dia andefasana zandray6 haka azy aza. Ary ny amin'ny hoe7 5 taona na mihoatra mbola tsy voatsara ny olona iray, dia nomarihan'Atoa Randrianarivelo fa tsy maintsy ho efa nandalo fitsarana izy8 saingy nahemotra ny raharaha.

Ambonin'izay rehetra izay moa dia "tsy Antananarivo-Renivohitra ihany no sahaninay fa saika ny faritany rehetra mihitsy afa-tsy Antsirabe, Betafo, ary Faratsiho". Vokatr'izany dia any amin'ny antontan-taratasy valo isan'andro no anaovana famotorana. Ao anatin'ny antontan-taratasy iray anefa mety hisy olona 5 na 6 voakasika.

Araka izany dia "tsy avy amin'ny Fitsarana velively" no mahataraiky ny fitsarana olona iray. Na izany aza anefa dia nihaiky Atoa Randrianarivelo fa "tokony hisy fanamboarana ny lalàna".

FIDY ROBISON
