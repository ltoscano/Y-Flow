
NAGSINUNGALING SI MERCADO

NAG-BACKFIRE sa “tatlong itlog” ng Senado ang ocular inspection na isinagawa noong Huwebes sa agri-tourism park sa Rosario, Batangas na iginigiit na pag-aari kuno ni Vice-President Jojo Binay.
Nabuking kasi na puro kasinungalingan pala ang mga akusasyon laban kay VP Binay na pilit ipinalulunok sa media at sa madlang pipol ni ex-Makati Vice Mayor Ernesto Mercado at ng “three stooges” ng mataas na kapulungan.
Kung sa hearing ng Senate Blue Ribbon sub-committee ay lumabas ang totoo na ang negosyanteng si Antonio Tiu ang tunay na may-ari ng farm, sa melo-dramatic na ocular inspection naman na pinangunahan ni Sen. Antonio Trillanes III ay nabulgar ang mga sumusunod:
Una, hindi naman pala 350 hectares ang laki ng property na pag-aari ng Sunchamp Realty, isa sa mga kompanya ni Tiu, bagkus ay humigit-kumulang na 140 hectares lang.
Ikalawa, nuknukan ng sinungaling talaga si Mercado sa pagsasabing airconditioned daw ang piggery sa property ni Tiu.
E, kung hindi ba naman tayo ginagago nitong si Mercado, sa aerial shot na ipinakita nila sa bubong ng babuyan from the ground ay kitang-kita na tagusan ang ihip ng hangin sa piggery.
Saka ang babuyan pala ay nili-lease ng food and beverage giant na San Miguel, tulad ng ginagawang pagli-lease ng mga Binay sa siyam na ektarya ng property ni Tiu para naman sa kanilang orchid farm.
Ikatlo, bistado na rin na gumamit ang staff ni Senator Alan Peter Cayetano ng camera trick nang kunan nila ng video ang property ni Tiu mula sa helicopter ng isang financier ni Secretary Mar Roxas.
Aba’y ga-beywang lang pala ang taas ng hedge garden na sinasabi ni Mercado na fit for a queen daw pero pagtatawanan lang pala ng mga British dahil ang kanila’y malawak talaga at lampas-ulo ang taas ng hedge.
Pero knowing Senator Trillanes, maglalabas daw sila ng testigo na magpapatunay na si VP Binay at hindi si Tiu ang may-ari ng Rosario farm.
E, isang araw nga na nagbutas ng bangko ang sub-committee sa pagharap ni Tiu pero nagiba ba ang mga patunay ng negosyante na siya ang may-ari ng farm?
Hindi!
Ang totoo’y marami ang bumilib sa mga nakapanood kay Tiu dahil diretso at walang paligoy-ligoy ang mga sagot niya habang nagkakandabulol-bulol ang mga senador at namumula naman (sa inis) na parang tosino si Cayetano.
By this time, alam na dapat ng mga senador natin na hindi lahat ng tao, e, kaya nilang paikutin o bara-barahin lalo’t sila ang dubious ang sinasabi at ang kanilang pilit na sinisira ay nagsasabi pala ng totoo.
Kung kay Tiu ay nauutal ang “tatlong itlog”, aba’y lalo lang magkakapili-pilipit ang dila nila sa face-to-face debate nila ni VP Binay. May ikinakasa nga palang debate sa pagitan nina VP Binay at Trillanes kaya tiyak na marami ang mag-aabang dito. Pumusta pa kayo!
Para sa mga negosyanteng nakaiintindi ay buo ang kredibilidad ni Tiu kumpara sa mga utak talangka sa Senado. Katunayan, ang stocks ng greenergy at agrinurture ay tumaas ang value o halaga sa Philippines Stock Exchange isang araw matapos ang pagdinig kung saan ay sinagot lahat at pinatunayan na paninira lang at pamumulitika ang ginagawa laban sa kanya at kay VP Binay.
Bukod diyan, huwag nating kalimutan na ang malaking International Investment Company na Black River ay nag-invest ng mahigit isang bilyong piso sa mga kumpanya ni Tiu na isang vote of confidence sa kanya. KANTO’T SULOK/NATS TABOY



