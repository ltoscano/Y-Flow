WALANG TATALO KAY BONG REVILLA

NAGPOPORMAHAN na ang mga partido para sa darating na presidential derby sa 2016.
Ganyan talaga ang mga politiko sa atin. Wala silang iniisip kundi ang mga sarili.
Dalawang taon pa bago ang halalan, mga suki, pero parang hindi na sila matae na mapuwesto uli.
Si Vice President Jejomar Binay ay naghahanap na ng kapartner. Gusto niyang isayaw si Batangas governor Vilma Santos. Siyempre, kunwari pa si Sen. Ralph Recto na hindi siya payag na masungkit ni Binay ang esposa.
Konting pakipot kunwari. Kakahiya nga naman kasi kay Pangulong Noynoy na kakampi niya. Si PNoy ang kaalyado niya at pagkatapos, ipapartner niya ang asawa kay Binay? Ang kapal naman ng mukha niya kung ganun.
At siyempre, kapa-kapa muna. Naniniguro muna si Recto kung winnable nga si Binay. Mahirap nang masilat dahil sayang ang matagal na ipinundar ni Vilma Santos para maging matatag sa pulitika. Hindi birong mga angkan ang tinalo niya sa Batangas.

SPEAKING of kapal ng mukha, walang tatalo kay Sen. Bong Revilla. Okey lang namang mangarap si Bong Revilla na maging pangulo ng bansa, pero huwag niya namang samahan ng kapal ng mukha.
Hindi ba’t nangangarap ang isang tao na maging pangulo ng bansa para magsilbi nang buong katapatan sa ating mga kababayan.
Aber, ano bang katapatan ang gustong ipakita ni Bong Revilla kung sangkot siya sa pandarambong ng salaping bayan.
Lolokohin pa niya tayo na pineke lang ang kanyang pirma para makapandambong sa pork barrel. Ikuwento mo sa pagong!
Naaalala ko pa noong pinalalayas sa Malakanyang si Pangulong Manila Mayor Joseph Estrada sa binansagang “Edsa 2”. Isa si Revilla sa umakyat sa entablado para manawagan sa kanyang ninong na bumaba na sa puwesto.
Inaakusahan si Erap ng plunder noon. Pero ang “Edsa Dos” ay lumitaw na “grand conspiracy” ng grupo ni Gloria Arroyo upang siya ang mag-take over sa palasyo.
Isa si dating Pangulong Cory na humiling na lumayas si Erap sa Malakanyang. Pinagsisihan ito ni Cory bago siya namayapa.
Ang tanong: Nagsisi na ba si Bong Revilla sa ginawang pagtraydor sa kanyang ninong Erap? Kilala natin si Erap na sobrang mapagpatawad sa mga taong nagtraydor sa kanya. Pero ang mga taong nagmamahal sa kanya ay hindi pa rin nakalilimot.
Ngayong si Revilla ang nasasabit sa plunder at mukhang may malakas na ebidensya para mabulok siya sa kulungan, bakit hindi siya bumaba sa puwesto?
Ang kapal ng mukha, hindi ba? Wala talagang sinomang tatalo sa kanya.



