HIRIT NA: Emergency Powers
By Arnold Clavio August 14, 2016
Sinimulan na ng Senado ang pagdinig-publiko kaugnay nang hinihinging ‘emergency powers’ ni Pangulong Rodrigo Duterte para maresolba ang krisis sa trapiko.
Pero habang hinihintay ang espesyal na poder na ito ng Pangulo, may ginagawa ba ang mga ahensiya ng gobyerno para maibsan ang perwisyong dulot ng matinding trapiko?
Sa araw-araw ay tila kanya-kanyang diskarte ang mga motorista na lalo lamang nagpapalala sa sitwasyon. Wala pa ring konsiderasyon sa isa’t isa at pulos panggugulang ang inuuna kaysa pagbibigayan. Tila lahat ay may napakahalagang oras na hinahabol kaya wala nang respeto sa mga kasabayan sa kalye. Siksikan kung makakasiksik sa kalsada. Sisingit at isisingit at ipipilit, maunahan lang ang iba.
Pero kadalasan ang resulta, buhul-buhol na daloy ng trapiko at kawing-kawing na pagkakabara ng mga kalye.
Nasaan ba ang mga awtoridad?
Mangilan-ngilan ang makikitang nagsasakripisyo sa gitna ng init ng araw at nitong mga huling araw ay sa gitna ng matinding buhos ng ulan.
Isa sa layunin ng ‘emergency powers’ ng Pangulo ay ang pagtatalaga ng iisa lang na traffic management group.
‘Di katulad ngayon, may miyembro ng CHPG, iba ang sa MMDA at may kinatawan din ang lokal na pamahalaan. Puwera pa ang mga kagawad ng barangay na may nagmamalasakit din naman at may ilan na nangingialam din at nagpapanggap na may alam sa sistema ng pagsasaayos ng trapiko.
Sana ay huwag nang patagalin pa ng mga senador at kongresista ang pagbibigay ng ‘emergency powers’ sa Pangulo dahil kailangang-kailangan na ito.

Unahin sana ang pagtatanggal ng mga ilegal na naka-parking na mga sasakyan at karamihan sa mga alternatibong daan ay mga naka-double parking pa.
Ang nakakalungkot pa rito, sila pang may-ari ng mga sasakyang ito ang galit at may pagbabanta laban sa mga nakikiusap sa kanila na tauhan ng MMDA o DPWH.
Napakalaking ginhawa sana para sa mga motorista kung mabubuksan ang mga alternatibong kalye na ito, pati na ang mga pribadong village, para mabilis na makarating sa kanilang patutunguhan.
Ilang pag-aaral na ang nagsabi sa laki ng perang nawawala sa ekonomiya at maging sa sariling bulsa ng mga motorista, dahil sa matinding daloy ng trapiko.
Kilos na! Ngayon na!
ABUBOT KORNER:
Sino???!!!
Sino ang opisyal ng gobyerno na napapabalita at napapansin na may kakaibang kinikilos o pagtingin sa kanyang Undersecretary?
Ayon sa mga abubot, espesyal ang nakikita na mga galaw sa isa’t isa sa kanilang departamento.
Maging sa ilang mahahalaga at sensitibong desisyon ni Ms.

Government Official, pinapanigan anuman ang pananaw o posisyon ni Mr.

Undersecretary.
Clue: Ang pangalan ni government official ay may letrang ‘I’, samantalang ang kanyang apelyido ay may letrang ‘E’.
Lord, Kayo na po ang bahala!



