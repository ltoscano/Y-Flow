
National Flag Day, ginunita sa Calapan

June 07, 2016

CALAPAN, Oriental Mindoro, Hunyo 7 (PIA)– Binigyang-kahulugan at kahalagahan ng pamahalaang lokal ng Calapan ang pagdiriwang ng National Flag Day kamakailan lamang. Ang National Flag Day celebration ay isa mga okasyon sa lungsod ng Calapan na ginugunita bawat taon. Ngayong taon, sa pangunguna ni Mayor Arnan C. Panaligan kasama ang lahat local government officials at employees, ipinagdiwang ito sa pamamagitan ng isang simpleng seremonya bilang pagbibigay pugay sa pinakamahalagang simbolo ng pagkakakilanlan ng bansa. Ayon kay Calapan Mayor Arnan C. Panaligan, ito ay bahagi ng paggunita ng Calapan sa 'national flag observance days' bago isagawa ang selebrasyon na indikasyon ng katapatan sa watawat. Nararapat lamang aniya, na balikan ang nakaraan upang malaman kung paano nabago ng pambansang sagisag ang kasaysayan tungo sa kalayaan ng mga Pilipino. Nagsagawa ng maikling palatuntunan ang mga mag-aaral ng City College of Calapan na nagpadagdag sa kataimtiman ng maikling programa na inorganisa ng City Education Department. Matatandaan na ang Philippine National Flag ay nabigyang-buhay sa pamamagitan ni General Emilio Aguinaldo, unang Pangulo ng Republika ng Pilipinas noong siya ay ipinatapon sa Hongkong taong 1890’s at iwinagayway noong panahon ng digmaan. Ito ay unang iwinagayway noong Hunyo 12, 1898 sa Kawit, Cavite kaalinsabay ng proklamasyon ng kalayaan ng bansa. Ayon sa kasaysayan, ito ay tinahi ni Marcela Agoncillo at ng kanyang dalawang anak. Samantala, para sa mga dumalo sa pagdiriwang sa lungsod, mahalaga anilang magbigay respeto sa watawat araw araw sapagkat hindi lamang ito simbolo, ito rin ang nagpapakilala sa lahing Pilipino. Pagkakataon rin anila ito upang magpasalamat sa mga bayani ng kasaysayan na nagbigay daan para sa tunay na kalayaan na patuloy na tinatamasa ng bansa hanggang sa kasalukuyan. Dahil dito, lahat ng ahensya ng gobyerno, business establishments at paaralan ay hinihikayat ng pamahalaang lokal na maglagay ng Philippine flag mula pa noong Mayo 28 hanggang Hunyo 12. Nakatakda ring makiisa ang lungsod sa buong bansa ng selebrasyon ng 118th anniversary ng Philippine Independence ngayong buwan. (CIO/LTC/PIA-Mimaropa/Calapan)



