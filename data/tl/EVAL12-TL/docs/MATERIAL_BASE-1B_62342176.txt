Ano kaya ang polisiya ni PDU30 sa Pinoy na mahuhulihan ng iligal na droga sa abroad?
By Jeany Lacorte August 6, 2016
Malalaman natin ang posisyon ni Pangulong Rodrigo Duterte sa mga Pinoy na mahuhulihan ng iligal na droga sa ibang bansa sa kinakaharap ngayong kaso ng isang Pinay na inaresto kahapon sa Hong Kong dahil sa pagdadala ng 720 gramong cocaine na sinasabing may market value na HK$750,000.
Kagaya ng mga dating kuwento ng mga nahuhuli at inaasunto ng kasong drug trafficking, ipinadala lamang ang bag ng hindi kakilalang tao katumbas ng malaking halaga pero pagdating sa destinasyon ay nabubuking na iligal na droga ang laman ng bag.
Napakarami na pong ganitong kuwento kaya nakapagtatakang may mga kababayan pa tayong pumapatol sa ganitong modus ng sindikato ng iligal na droga. Pero ang isang katanungan sa pagkakataong ito, kasama ba ang ganitong klaseng mga kaso sa tutulungan ng gobyerno? Kasama ba ang Pinay sa HK na nahulihan ng iligal na droga sa gagastusan sa P500 milyon na inilaan ng Department of Labor and Employment (DOLE) para saklolohan ang mga kababayan nating distressed sa ilang bansa kabilang ang Middle East?
Alam nating maigting ang kampanya ng gobyerno sa iligal na droga, kaya sa kasong ito ng Pinay na nahulihan ng cocaine sa HK ay malalaman ang posisyon ng gobyernong Duterte.
Pero sa kabila ng laban ng gobyerno kontra iligal na droga ay ginawa naman ng Department of Foreign Affairs (DFA) ang kanilang tungkulin sa pamamagitan ng Philippine Consulate na nag-alok na ng legal assistance sa Pinay.
Ang posisyon ni PDu30 sa kasong ito ay magiging matibay na simula para malaman natin kung sinu-sino at anu-anong klaseng kaso ang tutulungan ng gobyerno.
Mahirap talaga kasing makiusap sa isang bansa na isalba ang isang sangkot sa kaso halimbawa ng iligal na droga kung tayo mismo ay matindi ang pakikipaglaban sa illegal drugs.
Kaya ang ating panawagan huwag po tayong masilaw sa kinang ng salapi kaya huwag na huwag po tayong magpapagamit sa mga sindikato o kahit sa mga kakilala dahil serious offense sa ibang bansa ang kaso sa iligal na droga.



