
97 pulis at sundalo nagtapos ng Urban Counter Revolutionary Warfare Course

February 12, 2016

LUNGSOD NG KIDAPAWAN, North Cotabato, Peb. 12 (PIA)--- Abot sa 97 pulis at sundalo ang nagtapos kamakalawa ng pagsasanay sa Urban Counter Revolutionary Warfare Course. Ang anim na buwang pagsasanay ay sa ilalim ng Special Action Force (SAF). Nabatid na ang mga kalahok sa pagsasanay ay nagmula sa Regional Public Safety Battalion ng Police Regional Office 12 at Autonomous Region in Muslim Mindanao, Special Action Battalion ng Agusan at North Cotabato at mga piling sundalo at miyembro ng Anti- Insurgency Operations Team. Ayon kay SAF Deputy Director Police Chief Supt. Edward Carranza, sumailalim ang mga pulis at sundalo sa selective firing, hostage rescue, at advanced closed quarter battle sa urban at mountain operations. Kabilang rin sa kanilang tinutukan ang proper handling o paggamit ng mga specialized equipment. Layon ng pagsasanay na hindi lamang mahasa ang kakayahan ng puwersa ng pamahalaan kundi ang itaas pa ang moral ng PNP at AFP kaunay sa kanilang pinanumpaang serbisyo. Kabilang naman sa naging bisita sa pagtatapos ng pagsasanay sina BGen. Noel Clement, commander ng 602nd Brigade, at Cotabato Police Provincial Director Senior Supt. Alexander Tagum (SJDuerme-PIA12)



