Sabayang Pagbigkas, Sabayang Pagbaklas

ni Jonathan Alejo Valdez

Lipas na sa kaisipan ng maraming mag-aaral sa kolehiyo na tuwing Agosto, ipinagdiriwang ang Buwan ng Wika. Samantalang sa mga elementarya’t hayskul, abalang-abala ang mga bata habang nag-eensayo para sa sabayang pagbigkas at sa kanilang papel na gagampanan para sa pagtatanghal ng dula na hango sa Noli Me Tangere.
Taon-taon, ipinagdiriwang ng mga paaralan at ng buong bansa ang Buwan ng Wika. Ngunit sa labas ng mga entablado kung saan namamayani ang tinig ng mga batang nag-eensayo ng kanilang mga makathang tula, nananalagi ang tanong kung bakit sa tuwing Agosto lamang ginugunita ng mga Pilipino ang kanilang sariling wika.
Dula-dulaan
Matapos ang paglaya ng Pilipinas sa pananakop ng mga Hapon, inilatag ng bagong gobyernong Komonwelt noong 1935 ang ilan sa mga hakbang upang maituring ang Pilipinas na isang malayang bansa. Isa rito ang pagpapatibay ng iisangkatutubong wika na magbubuklod sa buong bansa upang mas lalong maitaguyod ang sarili nating pagkakakilanlan o identidad– isang malaking hamon dahil sa dami ng katutubong wika sa buong kapuluan.
Kaya naman noong 1937, ipinagtibay ng dating pangulong Manuel L. Quezon at ng Surian ng Wikang Pambansa, na ngayon ay Komisyon sa Wikang Filipino, na ang pambansang wika ay marapat na bumatay sa wikang Tagalog. Napili ang Tagalog dahil ito ang wikang lubos na naiintindihan ng kalakhan ng populasyon sa bansa, maraming panitikan ang nailathala sa wikang ito, ito ang wikang ginagamit sa Maynila bilang sentro ng kalakalan. Noong 1987 lamang itinakda sa konstitusyon na “Filipino” ang itatawag sa wikang pambansa upang ihiwalay na ito sa grupong etnikong “Tagalog” at upang buksan ang pambansang wika sa pag-aangkop at paghihiram ng mga salita mula sa iba’t ibang wika sa bansa.
Itinalaga sa buwan ng Agosto ang pagdiriwang ng Buwan ng Wikang Filipino dahil sa buwang ito ipinanganak ang dating pangulong Quezon, ang kinikilalang ama ng wikang Filipino. Gayunman, pinaiiksi ng ibang paaralan ang selebrasyon nito sa isang linggo.
Tanging ang Pilipinas lamang ang may pagdiriwang na nakalaan para sa sariling wika, kung kailan ito ang panahong gagawa ang mga mag-aaral ng malalaking poster ng Bayanihan, maghahanda ng pagtatanghal na tatampok sa makalumang kulturang Pilipino, at kung minsan, may parada pa ng mga batang may suot na barong at saya. Ngunit matapos ang lahat ng ito’y malamang na magulanit rin ang mga poster na ito, malilimutan ang mga kaganapan sa pagtatanghal, at itatambak muli ang barong at saya sa loob ng aparador.
Isang buwang ipagbubunyi ng mga Pilipino ang sarili nating wika. Ngunit para sa mga natitirang buwan, walang makapagtitiyak kung ipinagmamalaki pa ng mga Pilipino ang Filipino, o kung may ibang wika na itong idinadakila.
Epol / apple
May mainit na debate pa rin sa kung ano nga bang wika ang mas wastong gamitin para sa pagtuturo sa mga paaralan. Maraming mambabatas ang naggiit na wikang Ingles ang marapat na gamitin bilang ito ang tinaguriang lingua franca o ang wikang kilala ng buong mundo. Samantalang ipinagtanggol ng ibang mambabatas ang paggamit ng wikang Filipino sa pagtuturo bilang ito ang wikang mas madaling maiintindihan ng karamihan at sa gayon, mas madali matututo ang mga mag-aaral kung ito ang gagamitin.
Noong 2003, itinakda ng dating pangulong Gloria Macapagal-Arroyo na mas pag-igihan pa ang paggamit ng wikang Inggles sa pagtuturo, ayon sa Executive Order 210. Ayon sa kanyang administrasyon, para raw ito sa pagtaas ng global competency ng mga Pilipino. Bukod sa may layunin itong sanayin ang mga Pilipinong maglingkod sa mga dayuhan, sinasabi rin nito na walang likas na kakayahan ang wikang Filipino na tumugon sa pangangailangan ng panahon. Ngunit ngayong napatupad na ang programang K-12, ang pagkakaroon ng universal kinder at 12 taon ng basic education, sa ilalim ng administrasyon Aquino, hinihikayat ng DepEd na ang mother tongue o ang wikang bernakular ang gamiting wikang panturo sa mga mag-aaral. Sa ganitong paaran daw, batay sa maraming pagsusuri sa loob at labas ng bansa, ay mas mauunawaan ng mga mag-aaral ang mga paksang tatalakayin sa kanilang mga klase dahil mas gagap nila ang wikang kanilang kinagisnan.
Sa aspetong ito, mahihinuhang kinikilala ng bagong programa ang kakayanan ng mga wikang katutubo at ng wikang Filipino makapagpaliwanag ng mga konsepto at araling pangakademiko. Bagama’t may posibilidad na mahati ng ganitong sistema ang mga mag-aaral na tangkilikin ang kanilang sari-sariling wikang bernakulo, kasabay ng pagtangkilik sa sarili nating mga wika ay ang unti-unting pagguho ng kolonyal na pag-iisip ng mga Pilipino, at pagpapayaman ng ating sariling kultura.
Abakadabra
Ngunit hanggang ngayon ay nakatali pa rin ang ating mga kamay para mas paghusayan ang ating paggamit sa wikang banyaga kesa sa ating sariling wika.
Nagkaroon ng mainit na talakayan hinggil sa kahalagahan ng Filipino noong nakaraang taon nang nailathala sa Manila Bulletin ang sanaysay ni James Soriano, isang estudyanteng kolumnista, na “Language, learning, identity, privileged.” Ayon kay Soriano, ang wikang Inggles umano ang wika ng mga nakapag-aral, hindi ang wikang Filipino.
Sa isang banda, hindi rin natin masisisi at maikukubli ang katotohanang na Ingles ang wikang madalas gamitin ng mga “priviledged” na Pilipino. Sapagka’t mula pa noong panahon ng pananakop ng mga Amerikano, idinikta na sa atin na kailangan nating tangkilikin ang wikang banyaga upang maging maunlad ang bansa.
Mula noon, hinubog na ng mga Amerikano ang mga Pilipino upang mahalin ang kanluraning kultura. Ang pinakamabisang instrumento ng kanilang pananakop ay ang sistema ng edukasyon na idinala nila sa Pilipinas na nagbigay-diin sa paggamit ng wikang Ingles. Naging pangangailangan sa akademya at mga industriya ang kahusayan sa wikang Ingles.
Subalit nitong nakaraang huling mga dekada, napatunayan ng panulat nina Virgilio Almario, Rolando Tolentino, at iba pang dalubhasa ang kakayahan ng wikang Filipino tumalakay sa mga diskursong panlipunan, lalo na hinggil sa sarili nating kultura. Sa ganitong antas mapapatunayan na hindi nakahihigit ang mga wikang banyaga sa wikang Filipino.
Ngunit hangga’t nananatiling nakaratay ang ating mga industriya sa dikta ng Kanluraning merkado, mananatiling nakakadena ang ating mga dila sa mga wikang banyagang babansot sa ating sariling wika at kultura. Hangga’t hindi pa napagtatagumpayan ang pagkamit ng ating kalayaan mula rito, hindi malayong maisip na tuwing Agosto lang maibibida ang sarili nating wika



