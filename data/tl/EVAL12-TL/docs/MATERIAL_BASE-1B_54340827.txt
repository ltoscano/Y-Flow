I Know Better: Derek at Jean, wet na wet sa lampungan!
By Jun Nardo June 6, 2016 Nagtampisaw sa swimming pool sina Jean Garcia at Derek Ramsay na nauwi sa mainit na lampungan para sa Regal movie na The Escort. Nasilip namin ang stills ng marubdob na pagniniig nila sa pool, eh sa pagkakaalam namin, matagal nang hindi nakagawa ng ganu’ng eksena si Jean, huh!
Eh likas naman ang pagiging gentleman ni Derek sa maaalab na eksena kahit itanong pa ninyo kina Anne Curtis, Cristine Reyes at Andi Eigenmann na nakalandian ng aktor sa mga sex-drama films, huh!
Sa pagsasama nila ni Jean, agad ngang nagpasalamat si Derek sa aktres. “Such an honor to work with such a brilliant actress. I’m so happy you chose to do this movie with me #theescort.”
Sa latest post naman ni Jean, heto naman ang papuri niya kay Derek.
“Derek Ramsay, one of the coolest and nicest people I’ve met in this industry! Good morning my loves!” habang katabi niya sa kama ang aktor.
Bukod kina Jean at Derek, nasa cast din sina Christopher de Leon, Lovi Poe at Rommel Padilla, ex-boyfriend ng aktres. Si Enzo Williams ang director nito.
Ryzza Mae, naungusan na ni Baste?
Umarangkada na ang morning drama series na ipapalit sa Princess in the Palace. Magtatapos na this week ang nasabing programa na produced ng TAPE, Inc. na pinagbibidahan nina Ryzza Mae Dizon at Eula Valdez.
Iniintriga nga si Ryzza na naungusan na raw siya ni Baby Baste sa Eat Bulaga. Wala namang ganyanan dahil nalimitahan man ang exposure ni Ryzza, nananatili naman siyang Munting Prinsesa sa Umaga dahil sa PITP.
Eh kahit naman magtapos na ang morning series niya, agad-agad naman itong may kapalit, ang Calle Siete na pinagbibidahan din nila ni Eula.

Eh nadagdag sa cast ay si Patricia Tumulak na mas malaki ang exposure kumpara sa ginawa niya sa Lenten special ng noontime show.

Ang ilan pa sa cast ng Calle Siete ay sina Rubi Rubi, Kenneth Medrana, Lovely Abella, Lucky Mercado at iba pa. Mula ito sa direksyon ni Monti Parungao.



