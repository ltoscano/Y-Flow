PhilRice-Midsayap pinakamagaling na R & D station ng PhilRice

May 02, 2016 MIDSAYAP, North Cotabato, May 2 (PIA) \-- Ang PhilRice-Midsayap ang tinanghal na pinakamagaling na PhilRice station sa buong bansa sa taong 2015. Sa ulat na nakalathala sa website ng Philippine Rice Research Institute, inihayag na nanguna ang PhilRice-Midsayap sa paligsahan ng pitong research station ng PhilRice sa buong bansa. Pumangalawa sa assessment ang PhilRice-Agusan at pangtatlo ang PhilRice-Batac. Ayon kay Dr. Eduardo Jimmy Quilang, deputy executive director for research and project leader ng paligsahan, ang Best Station Award ay nagpapakita sa kultura ng patuloy na pag-unlad ng PhilRice. Inilalahad din nito ang mga inisyatibo ng PhilRice sa patuloy na pagsulon ng rice at rice-based farming systems at pag-unlad ng kabuhayan ng mga magsasaka. Batayan sa naturang paligsahan ang mga nagawa ng mga PhilRice station sa research and development, partikular ang pagsusulong ng Intensified Rice-Based AgriBioSystems (IRBAS) Program, pati na rin ang mag nagawa ng istasyon sa larangan ng organisasyon at pamamahala. Samantala, ayon kay Dr. Sailila Abdula, acting branch director ng PhilRice-Midsayap, nakamit nila ang tagumpay dahil sa pagtutulungan ng mahigit isandaang kawani. Aniya, nakatutok ngayon ang PhilRice-Midsayap sa pagpapalakas ng ugnayan sa mga programa at pagpapaunlad ng imprastraaktura ng tanggapan. Inaasahang matatapos ngayong 2016 ang ginagawang molecular laboratory. Ang PhilRice-Midsayap ay matatagpuan sa Barangay Bual Norte ng nasabing bayan. (DEDoguiles-PIA 12)



