ANG KULTURA NG PAGLALAKAD AT PAGKO-COMMUTE

TOTOONG tao pala itong si Commissioner Yeb Saño ng Climate Change Commission.
Galing kami sa visioning workshop ng Inclusive Mobility Network sa Ateneo School of Government (ASOG) noong Martes. Dalawampu kami na miyembro ng Executive Council na dumalo para repasuhin ang incorporation papers at mga plano ng koalisyon para maging ligtas at equitable para sa lahat ang paglilibot sa Metro Manila.
Nang matapos kami ng pasado alas-3 ng hapon ay sabay kaming umalis ni Comm. Saño at ang kanyang assistant na si Steph. Dahil tinatawagan ko pa ang susundo sa akin, tumigil muna ako sa tapat ng gusali ng ASOG. Mula roon ay tanaw ko ‘yung dalawa na naglalakad palayo. Napansin ko, nilag!!pasan nila ang parking lot at tuloy pa rin ang kanilang paglalakad papuntang gate ng Ateneo sa Katipunan Avenue.
Pagkatapos ng ilang minuto, nasa sidewalk na sila ng Katipunan patungo ng main gate ng Miriam College. Napahanga ako dahil ito ang isang commissioner na habang kasama ang kanyang staff sa isang official function ay hindi gumamit ng service vehicle ng kanilang opisina. Buti okay lang kay Steph na maglakad nang malayo at mag-commute. ‘Di kaya siya nagsisisi na kay Comm. Saño siya na-assign imbes na sa ibang commissioner na gumagamit ng service vehicles?
Kung inyong iisipin, napakalayo ng opisina ng Climate Change Commission sa Malakanyang mula sa Katipunan.
Minsan ko nang nabasa mula sa Facebook page ni Dinna Dayao na isa si Saño sa mga mataas na opisyal ng pamahalaan na nagko-commute papasok at pauwi. Kaya nang magkatabi kami sa Inclusive Mobility Network meeting kahapon ay tinanong ko siya at naikuwento niya na mula sa bahay nila sa bandang Batasan sa Commonwealth ay sumasabay siya sa asawa niya na nagtatrabaho sa U.P. Nagdidyip siya hanggang LRT station sa Katipunan –Aurora Blvd. at ito na ang sinasakyan niya hanggang Malakanyang area. Ang nasaksihan ko ay patunay na hindi ito isang propaganda stunt lamang kundi isang totoong pagsasabuhay ng isang adhikain o advocacy.
Ayan, tuloy… dahil sa mga nakakasama ko sa Inclusive Mobility Network, napalakad na rin tuloy ako hanggang Balara. Hindi na ako nagpasundo. Nilakad ko na mula Ateneo hanggang sa Balara. Nadaanan ko ang Miriam, ang Dela Strada Church, ang U.P. Town Center at ang luma naming buildings sa aking alma mater na U.P. Integrated School.
Mainam nga ‘yung naglalakad at namamasahe dahil mas napagmamasdan mo ang mga tao at ang kapaligiran.
Susunduin na lang ako dapat ng asawa ko sa Balara pero sabi ko magdidyip na lang ako hanggang Tumana, at tricycle naman hanggang sa amin. Nakasakay na nga ako ng dyip bago ako sabihan ng barker na magbayad muna. Bumaba ulit ako at nagbayad sa taong nasa mesa. Ganun na pala ngayon, bayad ka muna bago sumakay.
Kita n’yo … hindi ko malalaman ‘yon kung hindi ako naimpluwensiyahan ni Yeb Saño na maglakad at mag-commute!



