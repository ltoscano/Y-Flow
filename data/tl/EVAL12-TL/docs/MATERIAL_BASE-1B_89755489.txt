LADY TRAFFIC ENFORCERS, AYOS NA AYOS ‘YAN!

MAGANDA ang ginawa ng pamunuan ng Metro Manila Development Authority na magpakalat ng mga babaeng traffic enforcer sa lansangan ng Kamaynilaan.
Una, ang mga babaeng nagtatrapiko ay mas kaaya-ayang tingnan kaysa mga lalaking enforcer, lalo kung malaki pa ang tiyan.
Mas disiplinado sa trabaho ang babaeng trapiko. Sila’y mas seryoso at hindi basta-basta malalagyan. Mukha kasing suplada. Pero ang totoo, mas magalang kausap kung babae ang nagtatrapik.
Hindi raw matakaw sa kotong ang mga babaeng enforcer kaysa mga lalaki.
Kaya maraming lalaking traffic enforcer na nangongotong ay dahil sa may mga bisyo.
Kung ang isang lalaking enforcer ay babaero, lasenggo at sugarol, napipilitan siyang mangotong para may panggastos sa kanyang mga bisyo.
Kaya ayos sa atin ang pagkalat ng lady traffic enforcers sa Metro Manila.

Bilib ako sa mga MMDA traffic enforcer na nakikita kong inaabot ng disoras ng gabi sa may Commonwealth Avenue sa harapan ng UP Campus.
Sila ay mga nakamotorsiklo. Doon kasi ay nanghaharang sila ng mga truck, sa ‘di malamang violation.
Nagtataka ako kung bawal bang dumaan ang mga truck sa nasabing lugar.
Kaya naman pala may mga MMDA enforcer doon ay marami silang napupulot na pera na inihahagis ng mga nasa truck. Hanep ano po?

Gustong alisin ng DPWH ang Rotonda sa may Anda Circle. Ililipat naman daw ito sa loob ng Intramuros para makaluwag sa trapiko sa Bonifacio Drive.
Maraming tumututol kasi’y ang balak ng DPWH ay hindi naman talaga solusyon sa pagsisikip ng trapiko dahil sa rami ng mga bumabaybay na naglalakihang truck sa Metro Manila.
Isang truck driver ang nagsabi na ang totoong sanhi ng trapiko ay ang kawalan ng mga seryosong traffic enforcer.
Marami tayong nakikitang traffic enforcer pero hindi naman talaga nag-aayos ng trapik. Mas abala raw sila sa pag-aabang ng mahuhuli para may maging komisyon at makotong.
Ito ang ugaling dapat alisin at hindi ang makasaysayang Rotonda sa Anda Circle. KANTO’T SULOK/NATS TABOY



