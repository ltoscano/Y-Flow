
BLACK SAND MINING AT SI GOB. EBDANE

ANO kayang anting-anting ang mayroon dito kay Zambales Governor Hermogenes Ebdane at tila nagagawa nito lahat ang kanyang gusto na hindi man lang siya napagtutuunan ng pansin ng Ombudsman at ng Department of Environment and Natural Resources (DENR)?
Mukhang malakas nga yata ang birtud ng salaping galing sa black sand mining kaya hindi siya napapasama sa mga politikong ibinabiyahe ngayon sa PNP Custodial Center at sa Bicutan.
Mula pa noong 2012 ay binabatikos na ng mga environmentalist itong si Ebdane dahil sa mga nagsulputang small-scale black sand mining operation sa Zambales. Pawang inisyuhan umano ni Ebdane ang mga minahan na ito at ayon sa ating mga informant, lahat ng ito’y front lamang at ang tunay na nagmamay-ari ay mismong si Ebdane.
Ang kalunos-lunos ay nasasalaula na nang husto ang kapaligiran ng Zambales dahil halos bawat sulok na yata sa baybayin ng karagatan nito ay may black sand mining. Ang mas lalong nakapagtataka ay kung bakit tila kinukunsinti ito ni DENR Secretary Ramon Paje, ang tinaguriang HB (Hari ng mga Batugan) sa gabinete ni Pang. Aquino.
Sa halip na pagandahin ang mga baybayin ng Zambales at gamitin ang angking ganda ng mga ito para pasiglahin ang turismo sa lugar, binababoy at tadtad ng sangkaterbang hukay ang mga ito dahil sa black sand mining.
Ang mas masaklap dito, mga Chinese umano ang mga kapitalista o dili kaya ay parokyano ng mga nagpapatakbo ng black sand mining sa Zambales at kanilang dinadala sa China ang mga namimina. Ang mga ito ay gagamiting sangkap sa mga bakal na maaaring panggawa ng mga armas at mga kagamitang panggiyera na maaaring gamitin laban sa Pilipinas.
Sa madaling salita ay hindi lamang sinasalaula ni Ebdane ang kanyang sariling lalawigan kundi harap-harapang pinagtataksilan nito ang ating sariling bansa. Dapat siguro ay kasuhan ng treason itong si Ebdane dahil sa kanyang pangwawalanghiya sa ating bayan.
Ngunit dahil halatang wala naman tayong mahihita rito kay Paje, itong Ombudsman na lang, ang Department of Justice at ang Bureau of Internal Revenue ang maaari nating asahan. Tutal din lang, eh, mahilig magpasiklab ang mga ito ay maganda naman sanang sampolan nila itong si Ebdane.
Magandang tingnan kung paanong ang isang Ebdane na isa lang dating PNP chief ay nagkamal ng sangkatutak na kayamanan na siyang ginagamit nito ngayon para kontrolin ang pulitika sa Zambales.
Hangga’t may mga politikong gaya ni Ebdane na puro kwarta ang nasa isip at hindi ang kapakanan ng ating Inang Kalikasan, hinding-hindi magkakaroon ng katuturan ang ating pakikipaglaban para maprotektahan ang ating likas na yaman.
***
Para sa inyong komento at suhestyon, mag-email lamang sa gil.bugaoisan@gmail.com. BIGWAS/Gil Bugaoisan



