Ang halalan sa US

ANG tagumpay ni Pangulong Barack Obama kay Mitt Romney sa nagdaang halalang pampanguluhan sa United States ay masasabing tagumpay ng katwiran laban sa walang kawawang dogmatismo ng puwersang makakanan.
Hindi kaila na ang mga sumuporta sa kandidatura ni Obama, isang demokrata, ay ang masang Amerikano na kinabibilangan ng mga manggagawa, magsasaka, taong simbahan, mga cause oriented group, mga bading, tomboy, migranteng Hispanic, nurses at mga guro samantala ang sumuporta kay Romney na isang republikano ay ang mga dambuhalang korporasyon na ang mantra ay magkamal ng tubo sa kahit na anong paraan.
Matatandaan na bumagsak ang ekonomiyang U.S. dahil sa kawalang kakayahan ng dati nitong Pangulo na si Pangulong George Bush Jr., isa ring Republikano, at pagiging ganid ng mga dambuhalang korporasyon. Napigil lamang ang pagsadsad ng bansang ito nang mahalal si Obama apat na taon na ang nakararaan.
Binago ni Obama ang pundamental na tunguhin ng Amerika. Mula sa isang unilateral (makasarili) approach na pamumuno sa daigdig ay binigyang pagkakataon niya ang tinatawag na multi-lateral approach (maka-daigdig). Inayos din ni Obama ang ekonomiya sa pamamagitan nang pagpigil ng pamahalaan sa sobrang pagiging ganid ng mga nasa Wall Street, ang tahanan ng mga dambuhalang kompanya na nagpapatakbo sa ekonomiya ng U.S.
Malayo pa ang tatahakin ng U.S. upang manumbalik ang dating lakas nito subalit naniniwala ako na tama ang kanilang ginagawa sa ngayon.

Ang halalan sa U.S. ay mina ng aral para sa ating mga pul-politiko. Pansinin na sa loob lamang ng isang araw ay alam na kaagad ng mamamayang Amerikano kung sino ang nanalo sa kanilang karerang pampanguluhan. Kaagad na tumawag si Romney kay Obama para batiin ito sa kanyang tagumpay.
May palagay ako na kung ang halalalang ito ay ginanap sa atin ay tiyak na nagbibilang pa rin tayo ng balota. Tiyak ko rin na magbibintangan ng pandaraya at magpoprotesta pa ang mga kandidato. Haay, only in da Pilipins



