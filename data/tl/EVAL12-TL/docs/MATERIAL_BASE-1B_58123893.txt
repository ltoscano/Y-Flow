SSS at DOLE, nagsanib pwersa upang paigtingin ang employer compliance

February 06, 2016

QUEZON CITY, Pebrero 6 -- Naisakatuparan ng Social Security System (SSS) at Department of Labor and Employment (DOLE) na gawing pormal ang kanilang kasunduan upang paigtingin ang employer compliance at magpataw ng parusa sa mga lumalabag sa polisiya ukol sa labor at social security sa pamamagitan ng paglagda ng memorandum of agreement (MOA) ukol sa information sharing. Base sa MOA, ang DOLE ay magbibigay sa SSS ng buwanang listahan ng Requests for Assistance (RFA) na natanggap sa ilalim ng programang Single Entry Approach (SEnA). Maliban sa mga nasabing talaan, magbibigay din ang DOLE ng kopya ng mga opisyal na dokumento ng final at executory orders sa lahat ng labor standards, kasama na dito ang paglabag ng mga employers sa Social Security Law tulad ng pagrehistro sa mga empleyado, pagrereport at hindi kumpletong pagreport ng mga empleyado at hindi pagbibigay o hindi paghuhulog ng tamang kontribusyon sa SSS. Ibabahagi na rin ng DOLE ang mga detalye ukol sa employment, empleyado at mga employers na kabilang sa mga nasabing kaso.

Pinahihintulutan ang SSS na gamitin ang mga importanteng dokumento tulad ng Labor Compliance Inspection Reports at transcripts pati na rin ang mga ebidensya na nakuha mula sa DOLE adjudication hearings. Samantala, ang mga Operations Group Heads ng SSS ay makikipag-ugnayan sa mga Regional Directors ng DOLE sa kanilang nasasakupan upang akysunan ang mga indinulog na kasong inendorso sa kanila. Ipapaalam din ng mga nasabing opisyal ng SSS ang kanilang naging hakbang laban sa mga employers pati na rin kung paano nila tinugunan ang kahilingan ng mga manggagawang isinangguni ng DOLE. (SSS) Nasa larawan ang Presidente at Chief Executive Officer ng SSS na si Emilio S. de Quiros, Jr. (kanan) at Kalihim ng DOLE na si Rosalinda D. Baldoz (kaliwa) na ipinapakita ang pinirmahang MOA matapos ganapin ang seremonya sa Executive Lounge ng SSS Main Office noong December 22.



