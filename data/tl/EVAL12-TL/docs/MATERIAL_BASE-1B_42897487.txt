Gov. E.R. Ejercito tinuluyan
March 17, 2016 Pormal nang kinasuhan ng Office of Special Prosecutor (OSP) ng kasong katiwalian sa Sandiganbayan si dismissed Laguna Gov. Emilio Ramon “ER” Ejercito dahil sa anomalya sa insurance na pinasok nito noong mayor pa ito ng Pagsanjan noong 2008.
Sa apat na pahinang reklamo na isinampa ng OSP kahapon sa Sandiganbayan, bukod kay Ejercito, ipinagharap din ng tig-isang count ng paglabag sa violation of Section 3 (e) of Republic Act (RA) 3019 or the Anti-Graft and Corrupt Practices Act ang walong iba pa.
Kabilang na rito ang dating vice mayor ng Pagsanjan na si Vice Mayor Crisostomo Villar, mga dating municipal councilors na sina Arlyn Lazaro-Torres, Terryl Gamit-Talabong, Kalahi Rabago, Erwin Sacluti, Gener Dimaranan at Ronaldo Zablan at si Marily Bruel na may-ari ng First Rapids Care Ventures. Inirekomenda ng OSP ang piyansang tig-P30,000 sa bawat akusado para sa pansamantala nilang kalayaan.
Nag-ugat ang kaso noong mayor pa ng Pagsanjan si Ejercito nang pumasok umano ang mga ito ng kasunduan sa nasabing insurance company noong 2008 at hindi nagsagawa ng public bidding.
Hindi idinetalye sa “case information” kung magkano ang sangkot na halaga subalit nasabit ang mga akasudo nang matuklasan ng OSP na hindi rehistrado ang First Rapids Care Venture sa Insurance Commission para makapagnegosyo.
Ang trabaho ng nasabing kumpanya para magkaroon ng financial assistant ang mga turista at mga tourist workers sa Pagsanjan Gorte Tourist Zone kapag naaksidente ang mga ito.

(Bernard Taguinod)



