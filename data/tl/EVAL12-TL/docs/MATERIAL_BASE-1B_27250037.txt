
GOV’T, IPINANGHIHINGI NG ABULOY ANG PATAY NA SAF

GRABE na ang pang-iinsultong ginagawa ng pamahalaang Aquino sa mga napatay na miyembro ng PNP-SAF. Bakit kailangan pa nilang mag-solicit ng abuloy?
Sobra na yata ito, hindi na maganda. Bakit kinakailangang mag-solicit ang gobyerno ni Pangulong Aquino ng abuloy gayong napakalaki ng 2015 budget?
Sinasabing napatay si Marwan, eh, saan napunta ‘yung reward? Bakit hindi hati-hatiin ang perang ‘yun sa mga naulila ng 44 na police commando na minasaker ng MILF/BIFF sa naganap na palpak na operation ng gobyerno?
Bakit ganu’n, ang MILF ay binigyan ni Pangulong Aquino ng P5-milyon, eh, bakit naman ang mga napatay na pulis ay kailangang ipanghingi ng abuloy?
Sinasabing nagbigay raw ang Pangulong Aquino ng dalawang milyong dolyar sa namatay na hari ng Saudi Arabia. Kung totoo ito, aba eh, napakagalante naman ng ating Pangulo. Pero bakit hindi niya ngayon ipakita sa kanyang mga boss ang kanyang pagiging galante?
Sa aking ginawang interview ay wala ni isa man ang nagsabing tutugon sila sa panawagan ng gobyerno na magbigay ng donation sa mga napatay na pulis at lahat sila ay nagsasabing kung magbibigay sila ng abuloy ay ididiretso nila sa pamilya ng mga nasawi.
Ang kakapal ng mga mukha ng mga ito. Kung gustong magbigay ng mga tao, eh, bakit kailangan pang iparaan sa gobyerno kung pwede namang sa pamilya ibigay, sigurado pang makararating nang buo.
Tingnan n’yo ‘yung nangyari sa mga donation para sa Yolanda survivors. Nasaan na ‘yung napakalaking pera na ‘yun, ni walang nakita na napuntahan ang perang ‘yun kasi nga dumaan sa gobyerno.
Bakit hindi na lang mag-solicit itong si Dinky sa mga opisyal ng pamahalaan, mula Presidente hanggang sa Bgy. Kagawad, maging sa cabinet secretaries at USEC, total naman sila ‘yung tumanggap ng malalaking DAP at PDAP.
Pero kung sasabihin na magbibigay ang ibang Filipino ng donation at idedeposito sa bank account ng gobyerno, palagay ko walang susunod.
Kung ako rin ang may pera, ni singko ay hindi ko ito ihuhulog sa bank account ng gobyerno dahil sa totoo lang wala rin akong tiwala sa mga ‘yan.
Ang pinakamagandang gawin, kung gusto mo talagang magbigay ng donasyon sa mga pulis, ay dalhin ito ng direkta sa pamilya, sa gayun ay nakasisiguro kang ang mga naulila talaga ng mga pulis ang makikinabang.
Kawawa naman ang ating mga pulis na namatay nang dahil sa palpak na operation na ito tapos ipanghihingi lang pala ng abuloy ng gobyerno. LILY’S FILES/LILY REYES



