‘CHA-CHA’ NAMAN

SA petsang ito (24) buwan ng Pebrero 1986 o bente otso anyos ang nakalipas ay nagsimula na ang tens’yon sa Camp Crame at Camp Aguinaldo.
Ang inaakala noon ng diktador na si Ferdinand Marcos ay maliit o simpleng problema lang ang idudulot sa kanyang rehimen ng grupo nina Defense Minister Juan Ponce Enrile at AFP Vice Chief of Staff Fidel Ramos.
Nagkamali si Apo Ferdie, parekoy, dahil nang umalingawngaw ang tinig ni James Cardinal Sin at Cory Aquino ay biglang bumuhos ang tao sa palibot ng dalawang Kampo, na siyang pasimula ng EDSA People’s Power! Pati nga tayo na aplikante noon sa NPD ay sumugod na rin.
‘Yun nga lang, nang lumayas ang diktador at ang kanyang mga kampon ay nawala na rin sa puwesto pati ang ating kontak sa Napolcom. Resulta, hindi tayo naging parak! And the rest is history!
Kaya natin sinasariwa ang katas ng nakaraan ay dahil sa mga petsang ito na isa sa pinakamahalaga sa dahon ng ating kasaysayan ay ang pagpupursige naman ng mga kaalyado ni Pangulong Noynoy Aquino (anak ni Cory Aquino) na baguhin ang Saligang Batas ng Pilipinas.
Tumpak, parekoy, ang mga Kongresista na kaalyado ni PNoy ay nagkukumahog ngayon sa pagsulong ng Charter Change o Cha-Cha!
Sa ganang atin, anomang palusot ang kanilang ibigay na kesyo “ilang probisyon” lang sa ating Constitution ang kanilang babaguhin ay mapanganib.
Dahil sino pa ang makapipigil sa kanila na dalirutin ito nang husto para iangkop sa kanilang mga ganid na hangarin, kung maaprubahan na itong hayop na “Cha-Cha?”
Ang isa sa mga kailangan ng bansa ngayon ay ipasa na sa Kongreso ang Freedom of Information o FOI. At hindi ang buwisit na “Cha-Cha” na ‘yan!
Kaya hindi talaga nakapagmove-on itong lintek na administrasyon dahil dyan sa mga hakbang na “urong-sulong.”
Itigil na ‘yan!



