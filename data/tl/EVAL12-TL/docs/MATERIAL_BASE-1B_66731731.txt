ZIKA ALERT NA! By Juliet de Loza-Cudia SSeptember 3, 2016
Masusing binabantayan ngayon ng Department of Health (DOH) ang mga biyahero na nanggagaling sa bansang Singapore, Indonesia, Malaysia at Thailand dahil sa pagtaas ng kaso ng Zika virus.
Ayon kay Health Sec. Paulyn Jean Rosell Ubial, kinakailangan na bumili pa sila ng mga test kits para sa ginagawang pag-monitor sa Zika virus.
Gayunman, sinabi ni Ubiel na hindi naman mapanganib sa general population ang Zika, ang dapat lang mag-ingat ay ang mga babaeng nagbubuntis dahil sa posibleng lumabas na maliit ang ulo ng kanilang iluluwal na sanggol.

“Zika virus is very mild and non fatal to general population. But pregnant woman and their partners need to observe precaution,” ayon kay Ubial.
“Ang Zika virus ay self limiting, hindi kailangan ng kahit na anong gamot at gumagaling na lang basta-basta,” dagdag ng kalihim.
Pinayuhan ng kalihim ang mga biyahero na proteksyunan ang kanilang sarili laban sa lamok. Nabatid na kung hindi nilagnat ang isang biyahero nagpositibo sa virus dapat na mag-practice ng safe sex sa loob ng walong linggo.
Kung nilagnat, dapat ay anim na buwang mag-practice ng safe sex dahil nasa dugo niya ang virus.
Nalaman na sa 86 na indibidwal na inilagay sa quarantine ay negatibo lahat sa virus.
Umaasa si Ubial na hindi na madadagdagan ang limang kaso ng Zika virus sa bansa.



