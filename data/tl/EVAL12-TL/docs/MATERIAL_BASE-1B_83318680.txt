Silang mga sikat

ni Ali
“Sayang, ang gwapo pa naman niya.”
Sa dinamirami ng pwedeng sabihin sa isyu ng karahasang araw-araw katunggali ng mga nasa laylayan, ito pa ang nagawang sabihin ng bunso kong kapatid nang umuwi ako sa bahay isang gabi.
Tulad ng lahat, hindi rin ako makapaniwalang magagawa ang ganoong karahasan sa isang kilalangkilalang showbiz personality. Ilang araw din nitong pinuno ng balita ang midya. ‘Di ko na mabilang ang pagkakataong nabasa ko ito sa headlines. Nagkalat din sa social media ang iba’t ibang artikulong patungkol dito. Sa bawat araw na lumilipas, nadadagdagan ng panibagong impormasyon, ng panibagong ebidensiya, ng panibagong comments at shares.
Maliban dito, ginawa na ring katatawanan ng iba ang isyu: “Tara sa condo ko!”
Iba talaga ang hatak ng showbiz. Huling beses kong nasaksihan ang ganitong mabilisang pagkalat ng balita nang hinagupit ng bagyong Yolanda ang bansa at nang lumabas sa mga networking sites ang laksa-laksang pagkamuhi ng mga tao kay Napoles at sa gobyernong patuloy nagbibigay-daan sa pananamantala.
Sa bawat patong ng panibagong isyu—lalo na’t showbiz—mabilis mabaon na lamang sa newsfeed at paglimot ang mga isyu ng nagdaang araw. Pati mga senador ay nakisama sa isang isyung hindi na nila dapat hawakan. Maaaring nakalimutan na nila ang isyu sa pork barrel—o sinadya nila itong ipalimot sa publiko.
Ilang mga ordinaryong indibidwal din ang nakararanas ng pang-aapi’t pang-a-abuso sa bawat araw, kadalasa’y tahimik na naisasantabi. Maaaring ang hustisya ay kuripot sa pagbahagi ng sarili sa lahat. Ngunit sa isang taong may sapat na reputasyon, pinansiya, at interes mula sa publiko, sama-sama ang taumbayan sa paghingi ng hustisya.
Maaring itali rin ito sa kawalan ng interes sa pagbabalita’t paglalahad ng mga pangyayaring tulad ng karahasan sa pagpapaalis ng mga informal settlers ng San Roque, Quezon City. Hindi lamang pambubugbog ang dinanas ng mga residente; kasalukuyan din nilang kinakaharap ang kawalan ng tirahan, hanap-buhay, at katulad ng marami, kawalan ng hustisya.
Kung pagtutuunan midya ng pansin ng midya, maaaring makatulong ito sa pagmumulat sa taumbayan sa mga karahasan na nagaganap sa mga ordinaryong taong walang ibang hinangad kundi protektahan ang kanilang mga karapatan. Pero hindi ito nangyayari. Maaaring ganito ngayon dito sa Pilipina. Kung ano o sino ang kilala, malanang ay siya rin ang pinag-uusapan, o di kaya’y sinasadyang pag-usapan.
Totoong may karapatan si Vhong Navarro, gaya ng lahat sa atin; ngunit gaya rin ni Vhong Navarro, lahat tayo ay may karapatan ding mapakinggan—at ipaglaban. Ang labis na pagbibigay-pansin sa isyung ito ay nagiging daan ng paglimit sa taumbayan ng potensiyal nitong makilahok sa mas importanteng isyung nangangailangan ng agarang solusyon.
Sapat na ang dalawa hanggang tatlong araw ng pagikot ng balitang patungkol dito. Napag-iiwanan na ang mga bagay na dapat bigyan pansin. Ano ba ng makukuha natin sakaling matapos ang isyu ni Vhong Navarro?
Maaaring para sa iba, paulit ulit na lang din ang mga isyung tulad ng Tacloban at korupsiyon. Ngunit ang mga isyung ito ay ang mga isyung hindi dapat binabaliwala. Ang patuloy na pagtuon sa mga isyung ito, pagsuri at paglahok sa pagbibigay solusyon dito ay maaaring magbukas ng daan sa ikabubuti ng bayan, hindi lamang ng iisang taong naapi.



