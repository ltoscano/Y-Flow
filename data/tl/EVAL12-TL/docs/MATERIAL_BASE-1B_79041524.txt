Sobrang hilig sa sex By Kuya Rom November 16, 2016 Dear Kuya Rom,
Ang boyfriend ko ay 23, ako 22. Naaawa ako sa kanya. Naaksidente siya noon at napilayan. Siya ay dalawang taong nasa wheel chair. Ngayon nakakalakad na siya. Apat na taon na kaming nagsasama.
Pero parang gusto ko nang layuan siya, kasi nakikita kong laruan lang sa kanya ang relasyon namin. Siya ay mapaglaro. Nahuli ko siyang nakikipag-chat sa iba’t ibang babae at sex ang usapan. Nangako siyang titigil, pero lalong lumalala. Nakikipagbatuhan siya ng mga sexual text sa mga lalaki na rin. Mahirap tanggapin, pero ang boyfriend ko ay may boyfriend.
Sabi niya, iyong ibang tao nga raw nagpapalitan ng asawa, exciting daw. Parang iyon ang gusto niyang gawin. Parang manyakis ang boyfriend ko. Sobra ang hilig niya sa sex. Sabi niya, subukan ko raw ang sex sa piling ng ibang babae, para ako lumigaya.
Ang daming nagbago sa kanya. Paraan daw niya ito para malimutan niya ang nakaraan, ang dalawang taong walang sex dahil baldado siya. Ito raw ay paraan para siya mag-move on. Intindihin ko raw siya. Patunayan ko raw na mahal ko pa rin siya.
Naaawa ako sa kanya. Ako ay sincere, pero nawawalan na ako ng tiwala sa kanya. Hindi ko na alam kung ano ang pag-ibig. Nalilito na ako. Anong gagawin ko? — Hilda
Dear Hilda,
Ikaw ay sincere na tao, may pagmamahal sa kapwa, may tapang na gawin ang isang bagay na makakatulong. Ito ang iyong pagkatao. Pero dahil sa ganda ng loob mo — mabait, may malasakit at matulungin ikaw ay pinagsasamantalahan ng lalaking ito.
Matagal nang inaabuso niya ang pagmamahal mo, sapagkat ayon sa iyong kuwento, siya ay mapaglaro. Pinaglalaruan niya ang iba’t ibang tao at natutuwa siya.
Maaaring naging manyakis siya, dahil sa nakaraang karanasan. Noon, bata pa kayo, naglalaro na kayo ng sex. Naging sex addict siya dahil sa maagang experience niya sa sex.
Pero hindi nararapat na gawing dahilan ang nakaraan para mamuhay sa kahalayan.
Hinahamon ka niya na patunayang mahal mo pa rin siya, sapagkat gusto niyang manatili ka sa kanya. Mabuting mag-isip-isip ka. Apat na taon nang pinaglalaruan niya ang iyong puso at katawan. Ang tunay na pag-ibig ay hindi laruan.
Ito ba ang klase nang lalaking gusto mong makapiling habang buhay? Ito ba ang taong gusto mong maging ama ng iyong mga anak?
Para sa lalaking ito, nagawan mo siya ng kabutihan, pero hindi niya ito pinahahalagahan. Ang ginagawa niya ay pagsamantalahan ang iyong kabutihan.
Ikaw ay may tapang na gawin ang nararapat. Gamitin mo ang tapang na ito upang bumuti ang iyong buhay. Buong tapang na layuan mo ang lalaking ito.
Bata ka pa. May pagkakataton pa. Lumapit ka sa Diyos at manalanging bigyan ka Niya ng pagkakataong matagpuan ang lalaking tapat na iibig sa iyo.



