
3 job fair handog ng DOLE 12

February 11, 2016 LUNGSOD NG KORONADAL, South Cotabato, PEB 11 (PIA) â€” Hanggang sa Marso 4, may tatlong pagkakataon ang mga walang trabaho sa South Cotabato at kalapit na mga lugar na subukan ang kanilang swerteng makapagtrabaho. Ito ay sa pamamagitan ng mga job fair na handog ng Department of Labor and Employment 12 at mga katuwang na lokal na pamahaalan. Nakatakda ang mga job fair sa Pebrero 26, Biyernes, sa New City Hall ng Koronadal City.

Susundan ito ng job fair sa Roadwalk ni Manong Sid, sa harap ng Municipal Hall ng Banga sa Pebrero 29 at sa Gaisano Grand Mall sa Koronadal sa Marso 4. Lokal na trabaho at trabaho sa ibayong dagat ang handog ng job fair sa Pebrero 26 at 29 samantalang mga lokal na trabaho ang maaring aplayan sa Marso 4. Pinapayuhan ng mga aplikante na magdala ng college diploma at transcript of record o high school diploma, employment certificate, biodata at ID pictures. Nauna nang nagpapaalala ang mga opisyal ng DOLE sa mga lumalahok sa job fair na magdala ng maraming kopya ng mga nasabing dokumento upang mas maraming kompanya ang maaaring aplayan at mas dadami ang kanilang oportunidad na makapagtrabaho.

Magbubukas ang mga job fair venue ng alas-8 ng umaga at magsasara ng alas-4 ng hapon. (DEDoguiles-PIA12)



