
100 sako ng white corn seeds ipamamahagi sa OccMin

June 18, 2016

MAMBURAO. Occidental Mindoro, Hun 18 (PIA)—Nakatakdang ipamahagi ng Office of the Provincial Agriculturist (OPA) ang may 100 sako ng white corn seeds. Ayon kay Elsa Reyes, Corn Coordinator ng OPA, ang programang ito ay bilang suporta ng Department of Agriculture (DA) sa mga magtatanim ng mais sa lalawigan.

Ilang beses nang kinilala ang Occidental Mindoro bilang Quality Corn Achiever Awardee, na nagpapatunay sa magandang klase ng butil ng mais na nanggagaling dito. Ito rin ang dahilan kung bakit ang mga white corn na itinatanim sa lalawigan ay ginagawang binhi at binibili ng Institute of Plant Breeding (IPB) ng Unibersidad ng Pilipinas sa Los Baños Laguna. Ang white corn ay kabilang sa pangunahing pagkain ng mga Pilipino at ginagamit na panghalili sa kanin.

Bawat isang sako na ipapamahagi ng OPA ay may timbang na 18 kilo, na sasapat sa isang ektaryang taniman ng mais. Maaring makipagugnayan ang mga magsasakang interesadong magtanim ng white corn seeds sa Municipal Agriculturists Office (MAO) ng kanilang munispyo. Ang talaan mula sa MAO ang magsisilbing basehan ng OPA sa kanilang pamamahagi ng naturang butil. (VND/PIA 4B/Occ Min)



