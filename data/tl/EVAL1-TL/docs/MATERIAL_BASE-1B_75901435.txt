
INUTIL NA KAPITAN AT DRIVERS IPA-DRUG TEST

BIBIGYANG-DAAN muli ng Lily’s Files ang ilan sa tambak na text messages at mga nag-email ng kanilang mga reklamo at hinaing tungkol sa kanilang mga employer o lugar ngunit tulad ng dati ay hindi na po natin babanggitin dito ang kanilang mga pangalan at cellphone number para na rin po sa kanilang kahilingan at proteksiyon.
Kung anoman ang mailalathala ng pahayagang REMATE, iyon po ang mga nakasaad sa kanilang mga padalang text message at email sa Lily’s Files column natin at wala po akong babaguhin o papalitang mga salita.
GOOD day, Ms. Lily, walang kwenta ang mga namumuno naming barangay rito sa Quezon City, mga abusado po silang lahat, magmula sa barangay captain hanggang sa janitor. Anim na taon na pong naglilingkod ang aming kapitan pero wala po yata ni isang project kaming nakita na ginawa niya. Saan po kaya napunta ang aming IRA o Internal Revenue Allotment?
Mag-eeleksyon na naman at panibagong tatlong taon na namang pahirap ito dahil wala pong mangahas na lumaban sa kanya dahil natatakot at pangalawa po ay suportado ito ng aming mayor. Wala po bang magagawang paraan para mapaalis na lang ang aming barangay chairman? Salamat po at more power. 0939_7_0_0_.
Lily’s Files: Ibinoto ng mga residente ng inyong barangay ang inyong kapitan. Ibig sabihin nito na gusto siya ng mga tao riyan at kung totoo na wala itong ginawa sa loob ng anim na taon ay, kayo na ring mga residete ang dapat na magpasya. Malapit na po ang barangay election. Kung walang lalaban sa kanya, bakit hindi mo subukang tumakbo na kapitan kung gusto mong magbago ang mga nanunungkulan diyan sa barangay ninyo. Tungkol naman sa sinasabi mong IRA, sa palagay ko naman ay may mga ginawa ring project ‘yung ‘kupitan“ ninyo riyan. Baka hindi mo lang napansin, mag-imbestiga ka rin.
MAGANDANG araw po. Para sa akin, hindi lang mga tricycle driver ang dapat na ipa-drug test kundi maging ang mga driver din ng jeep, bus at taxi.
Sa tingin ko po ay mabibilang lang ang drivers ng mga pampasaherong sasakyan na hindi gumagamit ng droga. Karamihan sa mga driver ay gumagamit muna bago sumampa sa kanilang minamanehong sasakyan. 0939_8_6_1_.
Lily’s Files: Well, opinion po ninyo ‘yan at bahala na po ang publiko kung ano ang magiging reaksyon nila rito.



