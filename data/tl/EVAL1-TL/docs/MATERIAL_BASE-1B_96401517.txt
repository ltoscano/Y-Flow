Baboy sa pulitika

P1M BOND NG MGA POLITIKO
Pera-pera na rin ba riyan sa Commission on Elections?
Ito ang tanong ng ating UZI makaraang palutangin ng ilang taga-Comelec ang paniningil nito sa mga kandidato ng halagang P1 milyon bilang bond o seguro sa pagkakandidato.
ito umano ang magsisiguro kung genuine o nuisance candidate lamang ang mga nagpa-file ng kanilang mga certificate of candidacy.
PULITIKA MABABABOY
Muntik tayong nalaglag sa ating inuupuan, mga Bro, sa ideyang ito.
Una, sino-sino na lang ang mga may kakayanan na kumandidato?
Yun bang puro mayayaman na lamang ang mga pupuwedeng kumandidato.
Ikalawa, natural na wala nang mahirap na kakandidato kahit na ito pa ang gusto ng mamamayan na magiging tagapaglingkod nila.
Ano na lang ang magaganap sa ating pulitika?
Alam naman natin na karaniwang walang interes ang mayayaman na unahing paglingkuran ang mga nakararaming mahihirap at inuuna ng mga ito ang kanilang mga pansariling interes.
Tiyak na mabababoy ang public service diyan.
LALONG MAGLOLOKO
Sakaling seseryosohin ng Comelec ang paniningil ng P1M bond sa mga kandidato, pupuwede bang bawiin ito pagkatapos ng halalan?
O gagawing non-refundable.
Kapag magiging non-refundable yan, lalong magloloko ang mga politiko.
Maimadyin ba ninyo, mga Bro, ang mga kandidatong konsehal at mayor sa mga maliliit na bayan?
Tiyak na walang maibibigay sa Comelec na bond ang maraming kandidato riyan.
Ang mangyayari pa nga ay magkakaroon ang maraming bayan ng kawalan ng mga kandidato.
Mawawalan ng lider ang maraming munisipyo at ano ang mangyayari sa mga bayang ito?
ESEP-ESEP
Simple lang ang mensahe rito, mga Bro.
Kalokohan ang P1M bond ng mga kandidato.
Aalisan na ng Comelec ang taumbayan ng gusto nilang magiging lingkod-bayan nila, mabababoy pa nang husto ang binababoy nang politika.
Kawawa naman tayo!



