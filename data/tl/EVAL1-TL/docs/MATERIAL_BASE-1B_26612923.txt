
MAY PAG-ASA PA KAHIT MAY NAKAPLANGKETA

BAGAMAN nakaplangketa na ang uupong susunod na district director ng Manila Police District, marami pa ring pulis at mamamahayag ang naghihintay na magkaroon ng himala sa magiging desisyon ng bagong halal na alkalde ng Maynila na si dating Presidente Joseph Ejercito Estrada.
Sakaling aprubahan ng Malakanyang at Camp Crame, tiyak na mauupong bagong DD ng MPD si Chief Supt.Vicente Loot, kabilang sa Philippine Military Academy (PMA) Class 1982, sapagkat siya ang gusto ni Mayor-elect Estrada.
Gayunman, hindi pa rin nasisiraan ng loob ang marami na magbabago ang isip ng nanalong alkalde kaugnay sa pamumuno ni Sr. Supt. Robert Po, officer-in-charge (OIC) ng MPD.
Marami ang may gusto kay Po dahil matagal-tagal din itong nagsilbi sa MPD at hindi nagkaroon ng batik ang marangal na pangalan lalo na kapag ang usapin ay sa ngalan ng pananalapi.
Hindi rin naman matatawaran ang nagawa ni Po para sa kapakanan ng mga pulis ng MPD at kaligtasan ng mga mamamayan ng Maynila.
Kahit noong halalan, walang kinilingan si Po at sa halip ay dumistansya ito sa pulitika dahil ang katapatan niya ay nasa kanyang tungkulin sa Philippine National Police (PNP) at hindi sa mga nanunungkulan sa gobyerno.
Kaya nga kahit batid niyang hindi siya ang mauupong DD ng MPD, tuloy-tuloy lang ang kanyang trabaho at hindi pinababayaan ang kaligtasan ng mga mamamayan at isinasaayos ang kaayusan at kapayapaan ng Maynila.
Sa ngayon, abala si Po sa mga preparasyong gagawin ng MPD para sa “Balik-Eskuwela” sapagkat sa Lunes ay pasukan na ng mga mag-aaral sa pampubliko at pribadong paaralan.
Tama lang ang ginagawa mo, Col. Po. Dapat lang na walang pu-wang ang pulitika sa puso ng isang marangal na opisyal na tulad mo.
o0o
ISA pang dapat mabigyan ng pagkakataon na malagay sa magandang puwesto ay si Chief Insp. Erwin Margarejo, chief ng Public Information Office ng MPD.
Sayang naman kasi ang talino at sipag ni Margarejo kung mabubulok lang sa PIO.
Hindi kuwestiyon ang husay sa pananalita at pakikisama sa mga mamamahayag ni Margarejo, lamang, mas maganda kung hahawak siya ng magandang unit o presinto sapagkat magagamit niya ang kanyang talino, galing at sipag.



