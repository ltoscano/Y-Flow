EDITORIAL: Mga aral ni Rizal
June 20, 2016 Ipinagdiwang kahapon ang kaarawan ni Gat Jose Rizal, ang ating pambansang bayani. Pang-155 taon na ito pero hindi sapat na basta inaalayan lang siya ng bulaklak sa seremonya na na-memorize na ng marami dahil ‘yun at ‘yun naman ang routine.
Sa totoo lang, wala nang hihigit pang regalo kundi ang pagpapakalat ng kanyang naging buhay at kung paano niya minahal ang Inang Bayan. Siguro naman, alam ng mga millennials ang kuwento ng buhay ni Rizal?
Dati ay siguradung-sigurado ang lahat na kilala ng bagong henerasyon ang mga bayani ng Pilipinas pero nabahiran ito ng pag-aalinlangan nang may kumuwestyon sa pelikulang “Heneral Luna” kung bakit laging nakaupo ang actor na si Epi Quizon na gumanap sa papel na Apolinario Mabini, ang Dakilang Lumpo. Kung ang mga Katipunero sa pamumuno ni Andres Bonifacio ay kumapit sa sandata at gumamit ng dahas para ipagtanggol ang Pilipinas laban sa mga dayuhang mananakop, si Rizal ay gumamit ng diplomasya at mapayapang pamamaraan gaya ng pagsusulat at paglilimbag ng mga babasahing sumasalamin sa kalagayang panlipunan noong mga panahong iyon.
Si Rizal ay nabibilang sa alta-sosyedad. Mga Pilipinong pamilya na mayroong yaman, mga edukado at may impluwensya sa lipunan. Hindi sila kasama sa itinuturing na “indio” ng mga Kastila. First-class Pinoy sila ‘ika nga!
Hindi nila nararanasan ang tratong alipin na ipinalalasap ng mga prayle (paring Kastila) sa mga “indio”. Ito ang nagpakulo sa paghihimagsik ng mas nakakaraming Pilipinong “indio”.
Kaya nga sa kuwestyon kung bakit si Rizal at hindi si Bonifacio ang pambansang bayani, may argumento ang ilan na ang paghihimagsik ni Bonifacio at ng Katipunan ay bunga ng personal nilang pagkakaranas ng kaapihan. Samantalang ang kabayanihan ni Rizal ay hindi personal na laban.
Kung tutuusin naman talaga, hindi kailangan ni Rizal na lumaban sa Kastila. Kaulayaw nila sa mga handaan at sosyalan ang mga Kastila noon. Nasa Europa na nga siya kung saan siya nagtapos ng pagdodoktor. Malayo sa Pilipinas. Ni hindi siya apektado kung anuman ang mga isyung panlipunan noon ng bansa.
Pero sa halip na ipikit ang mata at magbulag-bulagan sa nangyayari sa Pilipinas, mas ginusto niyang bumalik dito at samahan sa pakikipaglaban ang mga “indio” na bagama’t kapwa Pinoy ay hindi naman kauri kung estado ng buhay ang pagbabatayan.
Ang kawalan ng sariling interes at purong (pure) na pag-ibig sa bayan at pagmamalasakit sa mga kalahi, ito ang nagpaangat kay Gat Jose Rizal sa lahat.

Mayroon siyang choice at maganda ang kanyang buhay pero iniwan niya ang marangyang buhay para saluhan sa pakikipaglaban sa mananakop ang mga naaping Pilipino.
Iyan ang napakahalagang aral na ipinamana ng ating pambansang bayani sa ating lahi.
Sa kasalukuyang panahon, marami pa rin ang ganito. Mga may pera at “coño” — hindi nga in sa masang Pinoy — pero inaalok pa rin ang sarili para maglingkod at samahan sa panibagong laban ng kasalukuyang ang sambayanan.



