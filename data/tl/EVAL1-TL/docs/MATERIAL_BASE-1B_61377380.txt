
DEAR COMMISSIONER SALUD

DEAR Commissioner Salud:
Congratulations sa katatapos lang na selebrasyon ng 40th season ng Philippine Basketball Association na dinaluhan ng libo-libong PBA fan.
Record-breaking ang attendance sa bagong-bagong Philippine Arena sa Bulacan, patunay na kailanman ay hindi mawawala ang popularidad ng basketball bilang pinakapaboritong sport ng Pinoy.
Isa ako sa milyong tagahanga ng larong ito, bata pa lang ako ay nanonood na ako ng basketball at marami sa mga hinangaan kong manlalaro ay naging basketball legends at superstar talaga.
Marami sa mga sikat na basketbolista noon ay nakikita pa rin natin ngayon – ang ilan bilang mga coach at trainor, may mga naging public servant at ang iba ay mga negosyante.
Pero may nalaman ako na mga kwento ng ilan sa ating mga dating basketball superstar na pinahanga tayo at pinakitaan ng galing ay naghihirap at dumaranas ng matinding hamon ng buhay.
Naniniwala ako na ang mga dating basketball star ay nagkaroon na ng mahalagang kontribusyon sa kasaysayan ng basketball at nagkaroon ng mahalagang lugar sa puso nating mga Pinoy at dapat lang na suklian man lang natin kahit papaano ng konting pag-aruga at atensyon.
Ang mungkahi ko sana sa‘yo bilang pinagpipitagang lider ng PBA ay magawa mo na mabigyan ng bahagi ang pagkilala sa mga dating superstar sa bawat laro ngayon sa PBA.
Halimbawa ay magkaroon ng booth para sa isang dating superstar tuwing bawat may laro.
Ang booth ay magdi-display ng larawan at video ng dating gilas ng nasabing dating superstar para makita ng mga fan.
Pwede ring maimbitahan s’ya para mag-autograph signing at picture taking, kasama ang mga fan.
Pwede rin magbenta ng mga souvenir item ang PBA rito at ang kikitain ay pwedeng gawing incentive para sa ating mga dating superstar para makatulong sa kanila.
Pwede rin na sa pamamagitan ng pagkilala sa kanilang kontribusyon sa nakalipas na mga taon ay baka maibalik kahit konti ang dating kinang ng mga dating bituin.
Salamat sa iyong atensyon.
Lubos akong gumagalang.



