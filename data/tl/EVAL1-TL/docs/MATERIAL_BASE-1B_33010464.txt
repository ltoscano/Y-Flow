Mas maraming engineer magbabantay sa mga proyekto ng DPWH

May 18, 2016

LUNGSOD NG KORONADAL, South Cotabato, May 18 (PIA) -- Mas maraming mga engineer ang magbabantay sa tamang pagpapatupad ng mga proyekto ng Department of Public Works and Highways (DPWH) 12. Sa isang kalatas, inihayag ng DPWH 12 na 39 na bagong talagang Engineer II mula sa regional office at 8 mula sa mga District Engineering Office ang sumailalim kamakailan sa 21 araw na Comprehensive Training for Provisional Accreditation of DPWH Field Engineers. Layon ng pagsasanay na malinang ang kakayahan ng mga naturang kawani bilang mga project engineer at mga project inspector na siyang titiyak na tamang proyekto ang ipinatutupad sa tamang halaga, tamang kalidad, tamang oras at tamang tao. Alinsunod ang pagsasanay sa kautusan ni DPWH Secretary Rogelio Singson na mapaunlad ang kakayang teknikal at managerial ng mga project engineer at project inspector sa kanilang pagpapatupad ng kanilang mga tungkulin. Ngayon taon, naglaaan ng mahigit Php13 bilyon ang pamahalaan para sa ibaâ€™t ibang proyektong pang-imprastraktura sa SOCCSKSARGEN Region. Sa dami ng mga nasabing proyekto kinakailangan ang mas maraming mga engineer na magbabantay. Bago magtatapos ang 2016, tatlong grupo pa ng mga engineer ang inaasahang sasailalim sa kaparehong pagsasanay. (DEDoguiles-PIA 12)



