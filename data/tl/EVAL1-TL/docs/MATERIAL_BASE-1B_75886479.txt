Alvarado, Gobernador muli

May 11, 2016 Shane F. Velasco

LUNGSOD NG MALOLOS, Mayo 11 (PIA) -- Naipanalo ni Gobernador Wilhelmino Sy-Alvarado ang kanyang ikatlo at huling termino matapos talunin ang kanyang sampung naging kalaban sa katatapos na Halalan. Umabot sa 684,468 na boto ang natamo ng kasalukuyang Gobernador na halos kalahati kumpara sa nakuhang boto ni dating Gobernador Josefina Mendoza Dela Cruz na 392,721. Ito na ang pangalawang beses na nagharap sa Halalan sa nasabing posisyon ang dalawa. Ang una ay noong 2010 kung saan nanalo ang nooâ€™y Bise Gobernador Alvarado laban sa nagbabalik na dating Gobernador Dela Cruz. Bukod sa harapan ng dalawang gobernador, may siyam pang kandidato ang lumaban sa posisyong pagka-gobernador. Pumangatlong nakakuha ng maraming boto si San Miguel Mayor Erick Tiongson na umabot sa 53, 874. Siya ay kasapi ng partidong United Nationalist Alliance o UNA ni Bise President Jejomar Binay. Ang isa namang nagngangalang Jonjon Mendoza ay nakakuha ng botong 50, 467. Si Fernando Dizon ay may botong 12,854; 5,994 kay Clemente De Guzman; 3,361 kay Ernesto Balite; 3,140 kay Ermalyn Carmen; 2,934 kay Apaul Libiran; 2,915 kay Andrew Gonzales at 946 kay Ceo Oloroso. Samantala, tatlong termino nang makakasama ni Alvarado si Bise Gobernador Daniel Fernando matapos maiproklamang panalo ng Commission on Elections. Nakakuha siya ng 834,042 laban sa 308,351 na botong nakuha ng kalabang kapwa aktor na si Philip Salvador. Habang kumandidato rin sa pagka-Bise Gobernador ang dating kongresista ng Ikalawang Distrito ng Bulacan na si Willie Villarama na nakakuha ng botong 71,286. (CLJD/SFV-PIA 3)



