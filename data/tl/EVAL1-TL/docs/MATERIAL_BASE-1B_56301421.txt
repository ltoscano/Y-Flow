
Karagdagang pagaaral sa industriya ng mais sa Occ Min, isinagawa

May 19, 2016 Voltaire N. Dequina

SAN JOSE, Occidental Mindoro, Mayo 19 (PIA)â€” Pinasimulan ng Department of Agriculture (DA) Mimaropa ang Corn Value Chain Analysis (CVCA) sa lalawigan kamakailan. Ito ay upang magkakaroon ng mas malalim na kaalaman sa industriya ng mais upang makagawa ng mga hakbang na magtataas sa kita ng mga kasali sa pagnenegosyo ng naturang produkto mula sa magtatanim, trader at mga nagpoproseso (stakeholders). Ayon kay DA-4B Planning Officer Timoteo Borromeo, iprinisenta nila kamakailan sa Sikatuna Beach Hotel, ang mga nakalap na datos mula sa limang porsyento ng mga stakeholders ng mais sa lalawigan. Mula sa datos ay nakita ang ilang problema gaya ng kakulangan ng kapital, kawalan ng maayos na bilaran ng mais, mataas na gastusin sa patrabaho, kakulangan ng makinarya at makabagong teknolohiya sa mais, pabago-bagong presyo ng produkto at kakulangan ng post harvest facilities. Ayon pa kay Borromeo, mayroon silang dalawang buwan upang pagaralan ang mga datos at makabuo ng mga interventions o mga posibleng hakbang na magsisilbing kasagutan sa mga nakitang problema ng mga stakeholders sa industriya ng mais. . Ang Occidental Mindoro ay kinikilala sa produksyon nito ng mataas na kalidad ng mais at makailang ulit ng tumanggap ng National Quality Corn Achievers Award mula sa DA. (VND/PIA 4B/Occ Min)



