Solusyon sa mga naantalang proyektong pang-imprastraktura sa Lungsod ng Kidapawan, tatalakayin

January 06, 2016

LUNGSOD NG KIDAPAWAN, North Cotabato, Ene. 6 (PIA)--- Tatalakayin sa Biyernes ang maaaring maging solusyon sa mga naantalang proyektong pang-imprastraktura partikular ang mga proyekto sa pagpapalawak ng daan sa Quezon Boulevard dito sa lungsod. Kaugnay nito, inihayag ni Sangguniang Panlungsod Commitee on Infrastructure Chairpeson Councilor Peter Salac na maliban sa Department of Public Works and Highways (DPWH) First Engineering District, plano ring ipatawag ang mga opisyal ng Cotabato Electric Cooperative (COTELCO) at Metro Kidapawan Water District (MKWD). Ito ay dahil sa itinuturo ding dahilan ng pagkakabalam ng proyekto ay ang mga linya ng kuryente at tubig sa project site na hindi pa nalilipat.

Nabatid na una nang nangako ang COTELCO na sisimulan ang pagsasaayos sa linya ng mga kuryente noon pang Disyembre pero hindi naman ito nangyari. Samantala, hinihintay naman ng MKWD na makumpleto ng kontraktor ang bagong drainage kung saan nila pwedeng ilipat ang kanilang mga tubo. Ayon kay District Engineer Elpidio Birog, may hanggang Enero 10 na lamang ang Llaban Construction Company para tapusin ang kanilang trabaho. (SJDuerme-PIA12)



