South Cotabato mamahagi ng binhi at ibang tulong pagkatapos ng halalan

May 04, 2016

LUNGSOD NG KORONADAL, South Cotabato, May 4 (PIA) \-- Agarang sisimulan ng pamahalaang panlalawigan ng South Cotabato ang pamamahagi ng tulong pansakahan sa mga magsasakang apektado ng mahabang El Nino pagkatapos ng halalan sa Lunes, Mayo 9. Sa isang panayam, kinumpirma ni Provincial Agriculturist Justina Navarrete, na handa na silang mamahagi ng binhi ng palay at mais, binhi ng niyog at vegetable seeds, pati na ng iba pang ayudang pansakahan para sa mga magsasakang nawalan ng pagkakakitaan dahil sa tagtuyot na nagsimula noong Nobyembre ng nakalipas na taon. Nilinaw ni Navarrete na nakabatay sa listahan ng apektadong magsasaka ang kanilang pamamahagi ng ayuda. Magdedepende sa lawak ng sakahan at klase ng pinsala ang dami ng tulong na ibibigay ng pamahalaang panlalawigan. Binigyang-diin din niya na bahagi lamang ng pangangailangan ng mga magsasaka ang maaaring maibibigay ng pamahalaang panlalawigan. Bawat ektarya ng sakahan, isang sakong binhi ang inilaan ng Office of the Provincial Agriculturist. Kaugnay rito, hinikayat ni Navarrete ang mga magsasaka na simulan na ang paghahanda sa kanilang mga sakahan upang agad silang makakapagtanim kung maipapamahagi na ang mga binhi. Nitong nakalipas na ilang araw, umuulan na sa malaking bahagi ng South Cotabato at SOCCSKSARGEN Region. Kasalukuyan ding namamahagi ang South Cotabato LGU sa pamamagitan ng Philippine Red Cross ng ayudang bigas sa mahigit 85,000 na pamilyang apektado ng El Nino.

(DEDoguiles-PIA 12)



