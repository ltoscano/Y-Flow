V-LEAGUE: NATIONAL U AT UP KAKAPIT By Robin Mendoza June 20, 2016
Susubukang kumapit ng National University at University of the Philippines sa nalalabing pag-asang makahirit ng playoff sa semifinals ng Shakey’s V-League Season 13 Open Coference ngayon sa The Arena sa San Juan.
Kakalabanin ng NU ang Baguio sa 6:00 ng gabi kasunod ng sagupaan ng UP at Iriga sa 4:00 ng hapon. Nasa ika-limang pwesto ang Lady Bulldogs (2-3) at ang Lady Maroons naman ay nasa ika-anim (1-3) kasunod ng Air Force at Bali Pure na tabla sa 4-1 at ang undefeated Pocari Sweat (5-0) ay kumportable na sa semis.
Muling sasandal ang NU kina Jaja Santiago, Risa Sato, Jorelle Singh at Jasmin Nabor para ilubog pa ang Baguio na wala pang naitatalang panalo sa limang laro.
“Ang kulang ng team maturity at kapit kasi kung mapapansin ninyo lagi kaming nauuna, 2-1, tapos nahahabol na lang kami sa dulo,” saad ni NU coach Roger Gorayeb.
Ang lahat na talo ng Lady Bulldogs ay puro five sets sa kamay ng Air Force, Bali Pure at Pocari Sweat.
Samantala, ang UP naman ay tatangkaing makabawi sa nakaraang talo Bali Pure, 25-20, 22-25, 25-15, 17-25, 12-15.
Bibitbitin nina Kathy Bersola, Isa Molde at Nicole Tiamzon and UP kontra Iriga (1-4).



