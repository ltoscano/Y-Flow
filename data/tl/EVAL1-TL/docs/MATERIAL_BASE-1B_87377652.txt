Pagsasapribado ng mga ospital, pinaaawat kay Duterte By Bernard Taguinod, Tina Mendoza June 10, 2016 Umapela ang isang mambabatas kay President-elect Rodrigo Duterte na itigil nito ang pagsasapribado sa mga government hospital na sinimulan ng kanyang papalitang administrasyon.
Ginawa ni Bayan Muna partylist Rep. Carlos Zarate ang nasabing panawagan kay Duterte kasunod ng pagsasara umano sa Fabella Maternity Hospital sa Sta-Cruz Manila na tanging takbuhan ng mga mahihirap na Nanay na nanganganak.
“Dapat may pagbabagong mangyayari din sa ating public health sector na unti-unting kinakain ng mala-kanser na privatization policy ng Aquino administration. Nananawagan kami kay Pangulong Digong (PaDi) Duterte na itakwil ang polisiyang ito at magsulong ng isang pro-people health policy,” ani Zarate. Ayon sa mambabatas, imbes na isapribado ay buhusan na lamang ng pondo ang lahat ng mga government hospital sa buong bansa upang mapagsilbihan ang mga mahihirap na mamamayan.
Partikular sa ipinasasalba ng kongresista kay Duterte ay ang Fabella dahil kapag tuluyang isinara aniya ito ay mawawalan na ng takbuhan ang mga mahihirap na Nanay na magluluwal ng sanggol.
“Tanging ang Fabella ang takbuhan ng mga mahihirap nating kababayan dahil hindi nila kayang magbayad ng mahal sa mga private hospital. Kaya dapat pigilan ito ni PaDi,” ayon pa kay Zarate.
Nilinaw naman kahapon ni Department of Health (DOH) spokesperson Lyndon Lee Suy na, “Hindi pa napag-uuspan na ide-demolish ang Fabella Hospital,” kaya naman hinimok nito ang mga nagpoprotestang publiko na itigil na ang human barricade dahil mali ang nasasagap nilang impormasyon.



