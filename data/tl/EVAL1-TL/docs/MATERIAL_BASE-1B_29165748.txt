‘People power, nagpatigil sa implementasyon ng Cybercrime Law’

Ipinagdiwang ng iba’t ibang grupo, mamamayan at netizens ang deklarasyon ng 120-araw na temporary restraining order (TRO) ng Korte Suprema laban sa implementasyon ng Republic Act 10175 o Cybercrime Prevention Act of 2012.
Pero nagkakaisa sila sa pagtinging pansamantala pa lamang ang tagumpay na ito.
Sa pahayag ng Bagong Alyansang Makabayan (Bayan), isa sa mga grupong nanguna sa mga protesta at pagpetisyon sa Korte Suprema, sinabi nitong “people power” sa offline at online ang pansamantalang humarang sa implementasyon ng mapanupil na batas.
“Credit goes primarily to the Filipinos who showed people power online and offline, who posted, tweeted, shared and marched to show their opposition,” sabi ni Renato Reyes Jr., pangkalahatang kalihim ng Bayan.

Pinangunahan ng Bayan at iba pang grupo ang pangalawang kilos-protesta ng daan-daang katao sa Padre Faura, Manila laban sa Cybercrime Law noong araw ng en banc session ng Kataas-taasang Hukuman, Oktubre 9.
Nagkaisa ang mga petitioner at mga mamamayang kontra-RA 10175, kabilang ang Pinoy Weekly at PinoyMedia Center, sa alyansang #NoToCybercrimeLaw, na nagsilbi ring hashtag sa social media.
Inilarawan ni Reyes na protestang mala-“occupy” ang naganap na pagkilos ng mga mamamayan sa Padre Faura. Nagkaroon ng programa sa harap ng Korte Suprema, pero mayroon ding naganap na shirt printing sa pangunguna ng Pixel Offensive, pagpirma sa freedom wall at street painting.
Ang kilusang occupy ay ang protest movement ng pag-ookupa sa mga pampublikong espasyo na nagsimula sa Wall Street, New York noong nakaraang taon.
Nilahukan din ng iba’t ibang new media advocates at media groups tulad ng Philippine Internet Freedom Alliance, National Union of Journalists of the Philippines, Center for Media Freedom and Responsibility, Bloggers and Netizens for Democracy, at marami pang iba.
Kasama rin sa protesta at pagsampa ng petisyon ang iba’t ibang abogado at grupo ng mga abogado kabilang ang Integrated Bar of the Philippines, National Union of People’s Lawyers, at iba pang abogado kabilang si Atty. Harry Roque.
Lumahok din ang mga grupo ng kabataan, kasama ang Anakbayan, League of Filipino Students, College Editors Guild of the Philippines, Student Christian Movement, National Union of Students of the Philippines, at mga estudyante mula sa iba’t ibang pamantasan.
Pinangunahan naman ng Pinoy Weekly, PinoyMedia Center, Bulatlat.com, Kodao, Mayday, Tudla at iba pang new media practitioners, alternative journalists, independent filmmakers at akademiko ang paglabas ng pahayag kontra sa Cybercrime Law.
Pagmamatyag pa rin
Samantala, sinabi ni Reyes na nagpapatuloy ang paglaban sa mapanupil na batas na ito hangga’t di nababasura.
Para naman sa Computer Professionals Union (CPU), grupo ng mga propesyunal sa information and communications technology (ICT), ipagpapatuloy ng mga tulad nila at iba pang grupo ang paglaban sa karapatan ng mga mamamayan sa internet.
Nanawagan din sila sa administrasyong Aquino na pagtuunan na lamang ng pansin ang pagsasabatas ng mga bill na tutugon sa mas pundamental na mga pangangailangan at karapatan ng mga mamamayan.
“We are reminding this administration to stop crafting irrelevant laws and instead focus on passing the Freedom of Information Bill and other bills which can greatly benefit the people,” pahayag ng CPU.
Nanawagan naman ang NUJP sa Korte Suprema na tuluyan nang ibasura ang RA 10175.
“We call on the Supreme Court to render a final decision declaring the law null and unconstitutional. We call on the legislators to do the right thing and finally pass a law to decriminalize libel,” pahayag ng grupo.
Para naman sa Human Rights Watch, isang internasyunal na grupong pangkarapatang pantao, kailangang sa hinaharap ay siguruhin ng Kongreso na magpasa ito ng mga batas kaugnay ng internet na hindi lalabag sa karapatan ng mga mamamayan.
“Congress, if it still wants to have a law governing online activity, should ensure that such a law will not infringe on civil liberties, human rights, the Constitution and the Philippines’s obligations under international law,” sabi ni Brad Adams, asia director ng HRW.
Nanawagan naman ang militanteng mga manggagawa sa ilalim ng Kilusang Mayo Uno sa publiko na patuloy na gamitin ang internet para ihayag ang mga kritisismo at pagtutol sa mapanupil at masasamang mga polisiya ng administrasyong Aquino.
” We are also calling on the Filipino workers and people to use the Internet to express their criticisms of the government’s repressive policies as embodied in Oplan Bayanihan,” pahayag ni Roger Soluta, pangkalahatang kalihim ng KMU.
Sinabi naman ni Kabataan Rep. Raymond Palatino na nasa Kongreso rin ang bola para tuluyan nang ibasura ang Cybercrime Law.
“The issuance of a TRO is a cue for Congress leadership to expedite the processing of repeal bills now filed in both chambers of Congress. The TRO released by the high tribunal is effective for 120 days, enough time for Congress to repeal RA 10175,” sabi pa ni Palatino.



