1,321 na SPES scholars di pa nakuha ang kanilang sweldo sa DOLE

January 29, 2016 LUNGSOD NG KORONADAL, South Cotabato, Ene. 29 (PIA) â€” Nananawagan ngayon ang Department of Labor and Employment (DOLE) 12 sa may 1,321 na mga SPES beneficiary noong nakalipas na taon na agad makipag-ugnayan sa pinakamalapit na Public Employment Service Office (PESO) Manager o sa alinmang DOLE 12 Field Office. Ang nasabing bilang, ayon kay DOLE 12 Regional Director Ofelia Domingo, ay mga kabataang pumalyang kunin ang kanilang sahod sa pagtatrabaho sa ilalim ng Special Program for the Employment of Students (SPES) ng pamahalaan. Ang nabanggit na sweldo, ay 40 porsiyento ng kanilang sahod; ang 60 porsiyento nito ay binayaran ng mga ahensiya, lokal na pamahalaan at mga kompanyang kanilang pinagtatrabahuan ng iilang araw. Sa nasabing bilang ng SPES scholars, 13 sa Cotabato City, 176 sa General Santos City, 583 sa North Cotabato, 101 sa Sultan Kudarat at 297 at South Cotabato. Sa datos ng DOLE 12, umaabot sa Php3.5 milyon ang halaga ng SPES salary na di pa nakuha ng mga SPES scholars sa buong SOCCSKSARGEN Region. Matatandaang mas pinadali ng DOLE 12 ang pagpoproseso ng sahod ng mga SPES scholar sa pamamagitan ng isang kasunduan sa MLhuiller Financial Services Inc. Sa halip na tumanggap ng tseke, makakatanggap ang mga SPES scholar ng text message na may Kwarta Padala Transaction Number (KPTN) na magagamit sa pagkuha ng kanilang sweldo sa pinakamalapit na MLhuiller Branch. Sa 2015, umabot sa mahigit Php39 M ang nagastos ng DOLE 12 sa SPES. (DEDoguiles-PIA 12)



