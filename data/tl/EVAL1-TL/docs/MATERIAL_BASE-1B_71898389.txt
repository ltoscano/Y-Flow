
RAKET NG TRANSFER SA BUCOR AT “ITLOG” NI GEN. GATCHALIAN

KAMAKAILAN ay ating inilabas ang pasasalamat kay Bureau of Corrections Director C/Supt. Franklin Bucayo ng mga bilanggo sa Maximum Security Compound dahil sa aksyon nito kontra sa ISOG.
Ang ISOG ay mistulang “elite force” ng Bucor ngunit imbes na magpatino sa loob ng Maximum ay nagdulot sila ng matinding pahirap gaya ng pambabalukol, “pagtatanim” ng ebidensya at pambubugbog sa mga preso gaya ng ginawa sa bilanggo na si Danny Veles nitong mga demonyong sina Ricardo Espine, PG2 Batad, PG1 Donato at PG1 Datul.
Sa pagkakataong ito ay ninais na rin nating dalhin sa kaalaman ng butihing Bucor director ang isang matinding raket sa loob na kung hindi maaagapan ay tiyak na ipapahamak si director ng kanyang mga tauhan na utak dito sa malakihang raket sa loob ng Bilibid.
Ang ginagawa po, director, ng ilang tiwaling tauhan mo ay inaalam muna kung sino-sino ang bigtime sa loob ng Maximum.
Pagkatapos ay “tinatrabaho” para mailipat ang mga ito sa Medium Security Compound o kaya ay sa alinmang kolonya.
Ngunit pagkaraan lang ng kaunting panahon ay ang mga opisyal din na ito ang gagawa ng paraan para maibalik sa Maximum ang inilipat na bilanggo.
Alam mo ba, sir, kung gaano kalaking halaga ang kapalit ng pagbabalik-Maximum sa nasabing mga bilanggo? Milyon po, General Bucayo… milyon!!! Ang masakit, parekoy, walang kaalam-alam si Gen. Bucayo na nagagamit na pala ang kanyang opisina sa ganitong raket sa Bilibid!
Konting silip lang po sa records, General Bucayo, para hindi ka nila maipahamak pagdating ng araw. Naniniwala ako na kung tututukan ni director ito ay madali niyang matutukoy ang utak ng raket na ito!

Habang ipinangangalandakan ng Regional Director ng Region 4-A na si C/Supt. Jesus Gatchalian na suportado ng kapulisan sa Calabarzon ang kanyang “no take policy” ay pinagtatawanan lamang siya ni “Danny Itlog.”
Si “Itlog” parekoy ang kasalukuyang namamayagpag sa larangan ng iligal na sugal sa lalawigan ng Cavite, partikular sa Cavite City, Kawit, Noveleta at Rosario.
Kung gusto mong mapatunayan ito Gen. Gatchalian ay palihim mong paimbestigahan ang mga nabanggit na lugar para malaman mo na may opisyal ka riyan sa regional office na siyang tumatanggap kay Danny.
Ito rin ang nagbibigay ng babala kung may raratsadang team mula sa region.
Ibig sabihin parekoy, kaya lumalakas ang loob ni “Itlog” ay dahil may pader sa kanyang likod. Na mas maitim ang “itlog” keysa “yagbols” ni Gen. Gatchalian!



