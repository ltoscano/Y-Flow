Bigwas ng pag-aklas: Mga aral ng aktibismo sa panahon ng Batas Militar

(Unang nalimbag ang balitang ito sa isyu 13 ng Philippine Collegian noong 13 Setyembre 2012.)
ni Mary Joy Capistrano
Apat na dekada mula nang ibaba ang Batas Militar sa bansa ni dating Pangulong Ferdinand Marcos, maglulunsad ng malawakang strike sa ika-20 ng Setyembre ang mga grupo ng mga kabataan at mag-aaral, kasama ang iba pang mga sektor ng lipunan.
Muling magbabarikada ang mga estudyante upang ipanawagan ang sapat na badyet para sa edukasyon at iba pang batayang serbisyo, tutulan ang pagtaas ng matrikula at iba pang bayarin sa iba’t ibang paaralan sa bansa, at kundenahin ang pangkalahatang komersyalisasyon ng edukasyon sa bansa.
Kinapanayam ng Collegian ang ilang mga lider-estudyante, manunulat, guro, at iba pang mga pinuno ng mga progresibong grupo sa bansa upang makapagbahagi ng ilang patnubay sa mas maigting na pagkilos laban sa mga palisiyang patuloy na nagpapahirap sa mga mamamayang Pilipino.
Mahalaga pa rin nga bang maging aktibistang kabataan sa kasalukuyan?
“Ang aktibismo ay ang pagkilala sa mga suliranin ng ating bayan at mamamayan at ang pagkilos para ilantad, labanan, at solusyonan ang mga ito. [P]atuloy na may katuturan ang aktibismo ng mga kabataan, lalo na ng mga iskolar ng bayan, sa kasalukuyang panahon.”
-Judy Taguiwalo, aktibistang mag-aaral at bilanggong-pulitikal noong panahon ng Batas Militar, Propesor sa UP, Faculty Regent, 2010
“Ang mga aktibistang kabataan [ang] kumukuwestiyon sa ‘di magandang sistema ng pamahalaan at lipunan. Ang kanilang kritikalidad at maging ang romantiko [at] realistikong pananaw sa historya ay mahalaga para maipaalala ang nakaraan, kasalukuyan, at nararapat gawin sa mga pangyayaring dumadagan sa nakararaming mamamayan.”
-Joey Baquiran, makata at manunulat, propesor ng Departamento ng Filipino at Panitikan ng Pilipinas (DFPP), estudyante ng UP at aktibong kasapi ng UP Repertory Company noong panahon ng Batas Militar
“Mahalaga ang student activism na labas sa edukasyon ng mga kabataan. May kakayahan ang mga estudyanteng magsuri ng sitwasyon, pigilan ang maling mga gawi, ilantad [ang mga ito], at magbigay ng panukala. Kung walang aktibismo, kampante ang mga nasa posisyon sa pagpapabaya at pang-aabuso.”
– Satur Ocampo, Pangulo ng Makabayan Coalition, co-founder ng National Democratic Front
“Walang ipinagbago ang kasalukuyang kalagayan, [mas tumindi] ang kagutuman at kawalan ng kinabukasan ng mga pamilya ng mga mamamayang Pilipino. [Kailangan ng] mas malakas at malawak na aktibismo ng [mga] mag-aral at kumilos sa hanay ng magbubukid at manggagawa.”
– Rodel Mesa, pangkalahatang kalihim ng Ugnayan ng mga Magsasaka sa Agrikultura
“Natatakot ang mga matanda dahil maraming mawawala sa kanila sandaling magkagulo sa bansa. Ang maaari lamang makipagsapalaran at makibaka ay ang kabataan [sapagkat sila] naman ang magmamana ng bansa. Kung hindi sila kikilos…mapipilitan ang kabataan na mabuhay sa isang mundong baluktot at mapang-api.”
-Isagani Cruz, manunulat at propesor, kasalukuyang pangulo ng The Manila Times College, nag-organisa ng mga Pilipino sa Amerika noong kasagsagan ng Batas Militar sa Pilipinas
“Mahalagang maging aktibistang mag-aaral dahil patuloy ang masamang naghaharing malakolonyal at malapyudal na sistema ng mga malaking komprador at asendero na pinangatawanan ni Marcos at pinapangatawanan ng mga Cojuangco-Aquino. Naibagsak ang lantarang pasismo ni Marcos pero pinalitan ng mga rehimen na malupit at marahas sa anakpawis kahit na walang martial law.
–Jose Maria Sison, Pangulo ng International League for People’s Struggle-International Coordinating Committee (ILPS-ICC), tagapagtatag ng Partido Komunista ng Pilipinas
“Mahalaga maging [aktibistang mag-aaral] upang maiwasan ang muling pa[nu]numbalik ng Batas Militar. Nararapat na ang pinakasulong ng mga sektor ng lipunan tulad ng mga estudyante at mga manggagawa ay mananatiling mapagbantay at aktibista. [Ang] mga estudyante ay nasa yugto ng pag-aaral at pananaliksik. Sila ang higit na inaasahan na babago sa ating lipunan, [kasama] ang mga manggagawa, sa [pamamagitan ng] organisadong pagkilos. Kung titingnan natin ang kasaysayan, karamihan ng mga rebolusyon at pagbababago ay pinapangunahan ng mga kabataan [at] ng mga manggagawa.”
-Jossel Ibit Ebesate, UP Staff Regent
“Mahalagang maging mag-aaral na aktibista [upang] bantayan at ipaglaban ang mga kalayaang nakamit at binabawi… [Ipagpa]tuloy ang pagkilos para sa ganap, malawakan at pangmatagalang pagbabago ng lipunan at itaguyod ang interes at kagalingan ng nakararaming uring anakpawis at mga progresibong sektor.”
-Atty. Edre Olalia, abogado sa kaso ng pagkawala nila Karen Empeño at Sherlyn Cadapan, pangkalahatang kalihim ng National Union of People’s Lawyers
“Walang ibang identidad ang makakatapat sa karahasan ng estado kundi ang lehitimong aspirasyon ng mga aktibista. Pinapatay dahil mapanganib, pero dumarami pa rin dahil ito ang nararapat sa historikal na pagkamangmang ng korapsyon, karahasan, at panunupil ng naghaharing uri. Ang pagiging aktibista ang kontra-depolitisasyon sa gitnang uring kulturang popular na soft power na instrumento ng negosyo, at sa sistemikong panunupil ng estado sa sarili nitong mamamayan.”
-Dr. Roland Tolentino, Dekano ng UP College of Mass Communication
“Hindi tayo bibitaw at bibitiw [dahil] aktibismo ang nagsisilbing mata, bantay, [at] nagpapaalala sa atin na [hindi] tayo [dapat] magsawang magmatyag, makialam at makihamok. Bilang kilusang panlipunan, ang aktibismo ang siyang patunay na ang tao ay may kakayahang maging instrumento ng pagbabago.”
-Vim Nadera, manunulat at makata, propesor ng DFPP
“Hindi Martial Law ang nagpausbong sa aktibismo. Baliktad: aktibismo ang isa sa nakapang-gipit sa administrasyong Marcos. Bago pa man mag-Martial Law, umusbong at namumulaklak na ang aktibismo bilang paraan ng pagbalikwas sa hindi tama. Mapang-akit ang aktibismo sa kabataang likas na mausisa, mapanghamon, at pilosopo.
Sa ganang ito, nakilala ang kabataan sa pagiging mapusok at matalas, mapanuri at malikhain. Magpasahanggang ngayon, organiko sa atin ang umigpaw sa kamangmangan, sa kawalang-katarungan, at kawalang-kapayapaan. Tambad pa rin ang pagiging tagibang ng lipunan. Kaya paniniwala ko, hindi mawawala ang aktibista habang hindi nawawala ang dahilan para mag-aklas.”
-Ma. Kristina Conti, 2011 Student Regent



