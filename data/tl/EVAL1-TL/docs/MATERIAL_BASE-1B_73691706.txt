Letran mas mabangis ngayon--Ayo

MANILA, Philippines – Asahan na mas magiging mabangis ang Letran Knights sa second round sa 91st NCAA men’s basketball.
Ito ang tiniyak ni rookie coach Aldin Ayo matapos wakasan ang asignatura sa first round bitbit ang nangungunang 8-1 karta.
“We will adjust,” bungad agad ni Ayo nang tanungin kung ano ang gagawin ng Knights papasok sa second round. “The other teams are adjusting to our system. Pero marami pa kaming baon na pampagulo.”
Ito ang unang taon ni Ayo sa Knights at umarangkada ang koponan sa pitong sunod na panalo dahil sa walang humpay na depensa na tinatapatan ng solidong opensa mula kina Mark Cruz, Kevin Racal at Rey Nambatac.
Nakalasap ng unang pagkatalo ang Knights sa Emilio Aguinaldo College Generals, 69-83, sa laro na kung saan hindi nila kasama si Ayo dahil suspindido ito.
Hindi sang-ayon si Ayo na malaking dahilan ang pagkawala niya sa bench kaya sila natalo dahil ang sistemang ipinaiiral ay hindi nakadepende sa isang tao.
Pero tila nakatadhana na matalo sila sa larong iyon dahil mula sa pagsisimula ng araw ay marami na ang nabago sa mga plano.
“May misa kami na naka-set ng 6:45 ng umaga pero na-move ito sa 9 a.m.
Naiba na ang lahat, it’s one of those days na everything is wrong paggising mo,” paliwanag nito.
Kung may positibo siyang nakita sa laro ng mga bataan sa first round, ito ay ang maturity at competitiveness nila lalo pa’t ilang laro ang nakitaan ng pangangailangan ng Knights na humabol sa malaking kalamangan bago nananalo.
Ang gusto namang mapag-ibayo ni Ayo ay ang pagpapakita ng tamang decision making at ang dagdagan ang kanilang effort.
“We are an extra ordinary team if we exert more effort,” pahayag pa ng coach.
Dahil mahaba pa ang itatakbo ng liga kaya’t magpapakondisyon pa ang Knights at noong Sabado ay tumulak patungong Baguio para sa panibagong team building.
“May mga players na wala pa sa talagang kondisyon kaya nitong (Sabado) umakyat kami ng Baguio para magpakondisyon para mas maging magulo kami sa second round,” ginagarantiya ni Ayo.



