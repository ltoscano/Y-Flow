Alipin ng oras

ni Mary Joy Capistrano

“Anong oras na?”
Ito ang laging tanong sa akin ng mga naaalimpungatan kong roommate tuwing umaga. Maaga akong gumigising, kaya sanay na akong mapagtanungan ng oras. Unang araw ng klase ngayon ngunit tinanghali ako ng gising, dala marahil ng pagod noong enrolment. Nakadagdag pa ang makulimlim na kalangitan sa labas kaya inakala kong maaga pa. Mabuti na lang at Ikot dyip lang ang kailangan kong sakyan upang makarating sa klase.
Gabay natin ang oras sa ating araw-araw na gawain. Ngunit sa dami ng ating dapat gawin, nagmimistula tayong alipin nito. Wala tayong kawala sa kapangyarihan ng oras na takdaan ang simula at wakas ng ating mga araw—mula sa paggising, pagpasok sa eskwela, pag-uulat sa klase, pagsusulat at pagpapasa ng papel, hanggang sa pagtulog.
Kahit na sa mga gawaing tinuturing nating pangakaraniwan —paggamit ng mga unli promo sa cellphone, pagbabadyet ng allowance, panonood ng basketball game sa TV—mapagpasya ang oras.
Hindi partikular ang mga Pilipino sa oras. Tanging posisyon ng araw at tilaok ng manok lamang ang gamit ng ating mga ninuno upang mabatid ang oras. Nabubuhay tayo noon sa sarili nating orasan at ginagawa ang mga bagay batay sa ating nararamdaman, panahon at pagkakataon. Isa itong patunay na nais nating igpawan ang kapangyarihan ng oras.
Likas sa mga Pilipino ang pagiging masayahin, magiliw sa mga panauhin, at masipag. Ngunit kilala rin tayo sa “Filipino Time” o pagiging huli sa mga pagtitipon. Kalimitan itong iniuugnay sa katamaran umano ng mga Pilipino at itinuturing na balakid sa pag-unlad ng ating bansa.
Kamakailan ay nilagdaan ni Pangulong Benigno Aquino III ang Republic Act 1035 o ang “Philippine Standard Time” (PST), isang batas na nagtatakda ng pamantayan ng oras na gagamitin sa buong Pilipinas—sa mga tanggapan ng pamahalaan, paaralan, simbahan, pribadong sektor, at maging sa mga pampublikong lugar.
Itatakda ng Philippine Atmospheric, Geophysical and Astronomical Services Administration (PAG-ASA), ang ahensyang magpapatupad sa nasabing batas, ang opisyal na oras ng Pilipinas. Kalakip nito ang pagpapataw ng multa na nagkakahalaga ng Php 30,000 sa mga pribadong may-ari ng istasyon ng telebisyon at radyo sakaling hindi magawang sumunod sa pamantayang oras.
Magkakaroon din ng “National Time Consciousness Week” na gaganapin tuwing unang linggo ng taon. Kasabay nito ang pagpapalaganap ng impormasyon upang higit na maunawaan ng mga Pilipino ang kahalagahan ng oras para sa sarili at sa kapwa.
Sa pagkakaroon umano ng pamantayang oras, unti-unting maiiwasan hanggang sa tuluyang mawala ang “Filipino Time.” Sabay-sabay na magsisimula at matatapos ang oras ng paggawa ng mga empleyado at manggagawa. Maaasahan din ang maagang pagbubukas ng mga tanggapan ng pamahalaan.
Sa kabilang banda, walang sapat na batayan ang pagkakaroon ng “Filipino Time.” Noong panahon ng mga Kastila, itinatak sa isipan ng mga Pilipino ang magpahuli sa mga piging upang bigyang-daan ang mga mahahalagang panauhin. Samantala, itinuturing namang pa-importante ang mga karaniwang Pilipino na nahuhuli sa salu-salo.
Ayon sa “Indolence of the Filipinos” ni Jose Rizal, hindi niya pinasubalian ang katamaran ng mga Pilipino. Sa halip, nagbigay siya ng mga dahilan kung bakit hindi angkop ang konsepto ng oras ng mga dayuhan sa mga Pilipino.
Halimbawa, madaling araw pa lang ay nasa bukirin at nag-aararo na ang mga magsasaka habang mahimbing pang natutulog ang mga prayle. Samakatwid, hindi nakikita ng mga prayle ang pagtatrabaho ng mga Pilipino sapagkat ang paggising nila ay siya namang oras ng pamamahinga ng mga Pilipino.
“Ang tao ay produkto ng oras. Kapag binigyang pakahulugan niya ang oras, magbabalik siya sa orihinal na siklo ng panahon. Sa pagpasok ng industriyalisasyon nabigyang-halaga ang oras sa pagiging produktibo ng tao,” ani Romulo Baquiran, isang propesor at kritiko ng kulturang Pilipino.
Kaya masasabing makapangyarihan ang oras sapagkat kaya nitong kontrolin at itakda ang kinabukasan ng isang lipunan. Isang patunay ang mga industriyalisadong bansa katulad ng Japan kung saan pinapahalagahan ang bawat segundo ng kanilang oras bilang kontribusyon sa lakas-paggawa ng bansa.
Pangunahing tunguhin ng PST ang maging instrumento sa pagpapaigting ng lakas-paggawa sa Pilipinas. Sa ilalim ng PST, ang estado ang magtatakda ng oras na gugugulin ng mga manggagawa at empleyado sa paggawa.
“Ang pagtawag ng estado na sundin ng mga mamamayan ang eksaktong oras ay pagtugon sa demand ng negosyo na maging eksakto at precise sa pagtalima sa produksiyon,” dagdag pa ni Baquiran.
Tinuran na ni Karl Marx sa kanyang teorya ng produksyon kung paanong sinasagad ng mga negosyante ang lakas-paggawa at oras ng mga manggagawa upang kumita ng malaki.
Maaaring sa pamamagitan ng PST ay maiwasan ang lagpas sa walong oras na pagtatrabaho ng mga manggagawa, lalo na sa mga hindi nabibigyan ng tamang sahod. Magiging maagap din ang pagbubukas ng mga opisina ng iba’t ibang ahensya ng gobyerno.
Sa kabila nito, walang katiyakan kung tunguhin ng PST na pangalagaan ang kapakanan ng mga mamamayan partikular na ang mga manggagawa. Anuman ang mangyari, hawak pa rin ng mga negosyante ang mga manggagawa dahil sila ang nagtatakda ng sistema sa pasahod.
Mainam na sahod at trabaho ang pangunahing motibasyon ng mga manggagawa at empleyado sa pananatili nila sa trabaho. Kapag binigyan sila ng magandang oportunidad, mas gaganahan silang magtrabaho.
Sa katunayan, hindi nasusukat ang pagiging produktibo ng isang manggagawa sa oras sapagkat kahit gaano man kaikli o kahaba ang oras ng pagtatrabaho, mas binibigyang halaga ng mga Pilipino ang dekalidad na produkto at serbisyo.
Sa unang tingin, tila magandang programa ang PST na naglalayong himukin ang mga Pilipino na huwag maging tamad at pahalagahan ang oras. Subalit, hindi nito naugat ang tunay na suliraning kinakaharap ng bansa—mababang sahod ng mga manggagawa, at hindi sapat na badyet para sa mga batayang serbisyong pangmasa.
Sa halip, tila musmos kung tayo’y ituring ng estado sa pagdidikta sa atin kung paano gamitin ang oras sa tingin nilang mas kapaki-pakinabang na paraan.
Maaaring maiwasto ng PST ang negatibong konotasyon sa “Filipino Time” sa pagiging maagap at produktibo. Subalit sa huli, uusad lamang pasulong ang bansa kung magagapi ang mga atrasadong kalagayan ng mga mamamayang Pilipino.



