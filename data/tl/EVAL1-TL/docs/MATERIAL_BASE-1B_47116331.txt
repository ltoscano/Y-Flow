
Ang Bisdak na si Boloy

Ang Bisayang sundalong si Private Boloy ay likas na palabati. Ang problema lang sa kanya ay pilipit ang dila pag mag-Tagalog.

Sya ay die-hard Bisdak (Bisayang Dako), ika nga sa mga promding Cebuano na kagaya niya.

Isang araw nakita nya si Sergeant Bruno na nagsasanay ng tricks sa kanyang asong German Shepherd.

Namangha si Boloy na tila panay asong pinoy (Aspin) lang ang nakita sa kanilang probinsya. Agad syang lumapit sa kanyang senior.

"Ang gandang aso si Sir! Girman Shipird pa!" (Ang ganda ng aso ni Sir, German Shepherd pa!)

Nainis si Sergeant Bruno sa narinig nya. Natagurian sya ng isang Private na mukhang aso!

"Gardimit ikaw Praybit Boloy, mag-push up ka nga ng 1,000 repetitions!"

Nagtaka si Boloy bakit sya naparusahan ngunit sumunod din naman sa inutos. Grabe na ang pawis nya at minabuti nyang magmakaawa sa galit nang si Bruno. "Sir, kawawa ka sa akin sir! Pinawisan na ako ng maraming singot sir!" (Sir, maawa ka naman sa akin, pinagpapawisan na ako nang marami!)

Lalong nainis si Bruno sa hirit ni Boloy. Nanlilisik na ang mga mata at namumula ang mukha.

"Gardimit ka uli damuho! Ako pa ang kawawa sayo! Additional 1,000 push ups!"



