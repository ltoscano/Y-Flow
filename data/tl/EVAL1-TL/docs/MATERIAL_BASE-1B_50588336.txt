
300 Antipoleño, nakiisa sa bloodletting drive

March 07, 2016

LUNGSOD NG ANTIPOLO, Rizal Marso 7 (PIA)-- Umabot sa halos 300 Antipoleño ang nakiisa sa bloodletting drive na may temang “Dugo mo, Buhay ko” sa pangunguna ng Pamahalaang Lungsod ng Antipolo katuwang ang Philippine Blood Center na ginanap sa Sumulong Park noong Marso 5, 2016. Tumanggap ang Brgy. San Isidro mula sa District 1 at ang Brgy. Dalig ng District 2 ng Motorcycle Patrol nang kilalanin bilang 1st Place para sa may pinakamaraming blood donors. Nag-uwi naman ang Brgy. Sta. Cruz ng District 1 at ang Brgy. San Juan mula sa District 2 ng 10 kabang bigas sa pagkakakuha ng 2nd Place. Nakatanggap din ng grocery package ang lahat ng boluntaryong nag-alay ng dugo sa nasabing programa.

Tinanggap ng kamakailan ng pamahalaang lokal ang 2015 Melchora Aquino Award mula sa Department of Health (DOH) dahil rin sa boluntaryong pag-aalay ng dugo sa Philippine Blood Center. Nagpahayag din ang Pamahalaang Panglungsod sa pamumuno ni Antipolo Mayor Jun Ynares at mga lokal na opisyal ng pasasalamat sa mga mamamayang nag-alay ng dugo para sa naturang gawain. (ANTIPOLO PIO)



