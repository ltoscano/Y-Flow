DA, nagsagawa ng writeshop para sa mga BuB extension worker ng Nueva Ecija

January 21, 2016 Marie Joy L. Simpao

LUNGSOD NG SAN FERNANDO, Pampanga, Enero 21 (PIA) -- Tinipon kamakailan ng Department of Agriculture o DA ang extension workers mula sa ibaâ€™t ibang lokal na pamahalaan sa Nueva Ecija para sa tatlong araw na writeshop sa Bottom-up Budgeting o BuB. Layunin ng nasabing aktibidad na tinawag na bigyang kakayahan ang mga lokal na pamahalaan sa paghahanda ng mga panukalang proyekto na akma sa pangangailangan ng kanilang mga bayan upang lalong mapadali ang pagpoproseso at paglalaan ng pondo sa ilalim ng BuB. Ayon kay DA BuB alternate focal person Benjamin Baltazar, mahalagang matutunan kung paano ang paggawa ng mga panukala dahil dito nakasalalay ang uri, pondo at kalalabasan ng isang proyekto. Aniya pa, mahalaga din ito upang magkaroon ng pangkaraniwang kahulugan at level-off na pang-unawa sa pagitan ng mga benepisyaryo at tagapagpatupad ng nasabing mga proyekto. Sa unang araw ng writeshop, tinalakay ni Department of Interior and Local Government BuB Regional Focal Person Jayson Jumaquio ang Department of Budget and Management, DILG, Department of Social Welfare and Development at National Anti-Poverty Commission Joint Memorandum Circular No. 7 na nagsasaad ng mga polisiya at pamamaraan sa pagpapatupad ng BuB Program para sa 2016 at mga susunod na taon. Sa pangalawa at pangatlong araw, inatasan ang mga kalahok na gumawa ng mga panukala para sa 2016, kasunod ng pagwawasto ng mga ito. Ang BuB ay isang programang naglalayong dagdagan ang access ng mamamayan sa mga lokal na serbisyo sa pamamagitan ng pagpaplano ng badyet at upang palakasin ang pananagutan ng pamahalaan sa lokal na pagkakaloob ng pampublikong serbisyo. (CLJD/MJLS-PIA 3)



