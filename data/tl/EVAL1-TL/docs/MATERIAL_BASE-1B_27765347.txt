
PAMUMULITIKA ANG INUUNA; PINAS ANG KAWAWA

SAAN ba higit na nakatuon ang pansin ng pamahalaan? Serbisyong bayan o pamumulitika?
Ito ang simple ngunit napakahalagang katanungan na nagmumula sa bibig ng mamamayan kaugnay ng mga nagaganap sa pamahalaan at sa bansa sa kasalukuyan.
PULITIKA MUNA
Kung pupunta ka sa mga barangay, usap-usapan kung ano-ano na nga ang ginagawa ng pamahalaan.
Mabilis umanong dumarating ang 2016 at ang halalang presidensyal dito.
Kaya nga natataranta na ang mga nasyonal na kandidato kung paano nila sisiluhin ang boto ng mamamayan sa taong nabanggit.
INAAGAW LAHAT
Para mapansin ng mamamayan, pangunahing ginagawa ng mga nasyunal na politiko na agawin lahat ang kapangyarihan ng mga ahensya ng pamahalaan na nakadikit sa pagmumulan ng boto.
‘Yun bang === boto ng masa. Nasa 80-90 kasi ng kabuuan ng boto ang galing sa masa at kakaunti lamang ang galing sa mga mayayaman, lalo na ang nasa 40 pamilya lamang na nagmamay-ari o may kontrol sa pinakamalaking tipak ng ekonomiya ng mahal kong Pinas.
Kaya kahit itinatakda ng batas na may mga ahensya na nagsisilbi sa interes ng masa, pinapapelan o ineepalan ng mga pambansang politiko. Sakop daw nila ang lahat na pamumuno sa mga ahensya.
Sa ibang salita, kung nasa Malakanyang ka, lahat ng hindi sakop ng Korte Suprema at Kongreso ay sakop mo.
PINIPILAY
Hindi lang pananakop ng trabaho ng iba ang ginagawa ng mga epal na politiko.
Sinasabayan ito ng pamimilay o pamimerhuwisyo. At dito nila kailangang ipunin ang lahat ng kapangyarihan ng Palasyo, Kongreso at Korte Suprema.
PORK BARREL
Tingnan ninyo, halimbawa, ang nagaganap sa pork barrel scam. Hindi lamang usapin ito ng pagnanakaw sa salapi ng bayan at pagpapanagot sa mga kawatan kundi nakatuon dito ang sampahan ng kaso upang isang araw ay magmukhang tunay na kriminal ang mga kalaban ng isa’t isa.
Sa paglabas lamang ng warrant of arrest laban sa kalabang politiko, tinatantiya nila na magkakaroon ito ng epekto sa boto dahil magmumukhang guilty ito kahit pa sa huli ay mapapawalang-sala ang naaresto.
Bawas boto ang aabutin ng malas na politikong maiisyuhan ng mandamiento de aresto. Tagumpay naman ang inaasahan ng mga “maaagap” at naglilinis-linisan.
PANGGUGUTOM
Isa pang paraan para mapilay at maperhuwisyo ang kalabang politiko ang pagdadamot sa mga ito ng kanilang inaasahang sandalan para makatiyak ng boto.
Dito nagiging matingkad ang kontrobersya sa pork barrel o Priority Development Assistance Fund. Tinatangka ngayon ang PDAF na maalis sa kamay ng sinomang politikong hindi sasang-ayon sa “daan” patungo sa 2016.
Daraan sa “butas ng karayom” ang susuway sa maaliwalas na daan sa 2016 na magtatagal hanggang sa taong 2022 na kapangyarihan. Aapaw naman ang PDAF o pork barrel sa sisidlan ng mga masunurin at sipsip. Nangyayari pa ngang idinidiretso raw sa taumbayan ang mga pondo at proyekto sa PDAF dahil mapupulis lang ang mga ito sa mga “korap” na kanilang kalaban.
NAPABABAYAAN
Sangkatutak ang mga problemang dapat na harapin muna sana ng mga utak-pulitika at ganid sa kapangyarihan na mga lider ng bansa.
Pinakahuli ang pagkabasag ng inaasam-asam na kapayapaan sana sa Mindanao. Nabasag ang kapayapaan at puno ngayon ng agam-agam sa pamumuhay ng maraming taga-Mindanao makaraang lumusob ang puwersa ng Moro National Liberation Front sa Zamboanga City. May anim nang patay, may 24 sugatan at libo na ang nag-evacuate.
Parang binalewala lang ng mga naghahari-harian ang nasabing grupo at ngayo’y nag-aalburuto ang mga ito.
201 PATAY NA MEDIAMEN
Sa hanay naman ng mediamen, nakalulungkot isipin na tila walang paki ang pamahalaan sa pamamaslang sa mediamen. Wala itong ginagawang aksyon sa ilan nating kahilingan upang kahit papaano ay masawata sana ang walang habas na pamamaslang sa ating hanay.
Tila hindi siniseryoso ng gobyerno ang kahilingan nating magtalaga ito ng espesyal na grupo na tututok sa media killings upang mapabilis ang pagkilala sa mga pumapaslang at utak ng mga ito, maiharap sa hukuman at maparusahan na rin.
LIBO-LIBONG OFW SA SYRIA
Tila nauulol na ang liderato sa Amerika sa balak nitong pag-atake sa Syria upang tumbahin nito ang liderato roon kahit na walang basbas ang United Nations.
Kaya inaasahan na natin ang madugong digmaan, lalo na ang walang habas na pambobomba, pangmi-missile at pamamaril ng mga Kano sa Syria at diyan maaaring madamay ang libo-libo nating overseas Filipino worker na nasa Syria.
Totoo na umiiral na ang Alert Level 4 o mandatory evacuation ng pamahalaan sa lahat ng mga overseas Filipino worker pero lumalabas na hindi ito kinambalan ng mga karampatang pagkilos at ngayon ay naiipit na sila sa posibleng mga labanan sa nakalalasong kemikal sa lugar.
SARI-SARING HIKE
Kabilang din sa mga napababayaan ang mga oil price hike, rice price hike at iba pang mga hike sa gamot, edukasyon at iba pang mga batayang pangangailangan.
PAGBABAGO
Kung uunahin lang sana ng mga lider ng bansa ang serbisyo publiko at hindi ang mga pansarili nilang interes, malayo na sana ang ating narating bilang bansa hindi lang sa usaping pangkapayapaan kundi sa kaunlaran at magandang bukas.



