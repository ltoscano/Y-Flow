
KAPALARAN NG MGA GURO

GUSTO ko sanang matuwa sa ibinabandera ng ating Ambassador sa Indonesia na si Rosario Aguinaldo na dibdiban ngayon ang paghahanap ng bansang Indonesia ng mga Pinoy na guro upang maturuan ang kanilang mga mamamayan na mag-Ingles. Napakagandang balita nga naman ito para sa napakarami nating guro na napadpad sa call centers dahil wala naman silang mapasukan na eskwelahan para magturo at kung mayroon man ay kakapiranggot naman ang sweldo. At least, lalo na namang madaragdagan ang remittance na bumubuhay sa ating ekonomiya.
Napakasarap ding isipin na hanggang ngayon ay tinitingala pa rin ng ibang lahi ang kakayahan at kahusayan ng mga Pinoy na guro, lalong-lalo na pagdating sa pagtuturo ng salitang Ingles na dahilan ng nagdagsa ng mga Koreano sa bansa upang mag-aral na mag-Ingles.
Sa kabilang banda, nababahala rin ako sapagkat habang ang iginigiit ng ilan sa ating mga kababayang nagdudunong-dunungan ay tuluyan na nating talikuran ang Ingles at gumamit na lamang ng wikang Filipino, nagpupursigi naman ang mga kalapit nating bansa na yakapin ito upang lalo pang mapaunlad ang kakayahan ng kanilang mga mamamayan.
Unti-unti ay umaalpas na sa ating mga kamay ang isa sa mga napakahalagang adbentahe ng ating bansa at siya ring dahilan kung bakit ang ating bansa ang pangunahing labor exporter sa buong mundo. Ito rin ang dahilan kung bakit lalo pang lumalawak ang ating call center industry na nagbibigay ng daan-daang libong trabaho para sa ating mga kababayan.
Nababahala rin ako sapagkat unti-unti ay nauubusan na rin ang ating mga bansa ng mga magagaling na mga guro sapagkat mas ninanais pa nila ngayong mangibang bansa sa halip na makipagsapalaran dito sa Pinas. Ang kanilang dinaranas na paghihirap habang nasa ibang bansa ay naaampat ng katotohanang mas nakabubuhay ng pamilya ang kanilang kinikita bilang guro. Dito kasi sa atin, halos dumaraan lang sa kanilang palad ang kanilang sweldo dahil sa sobrang baba ng kanilang kinikita. Madalas ay umaasa pa ang ilan sa five-six at ‘yung iba ay kinakapalan na lang ang mukha upang magtinda ng tocino at kung ano-ano pa sa kanilang mga estudyante at sa magulang ng mga ito.
Naalala ko tuloy noong panahon na ang pamahalaan ng mga bansang gaya ng Vietnam at Thailand ay nagpapadala ng kanilang mga mag-aaral dito sa Pilipinas upang magpakadalubhasa sa pagtatanim ng palay. Hindi nagtagal, pinakamalaking exporter ng bigas-Vietnam na sinundan ng Thailand samantalang ang Pilipinas naman ang naging pinakamalaking rice importer sa buong mundo.
Hindi ba’t ang saklap isipin na habang ang kapitbahay nating mga bansa ay nagagamit para sa kanilang kapakinabangan ang kanilang mga natutunan sa atin at sa ating mga guro ay patuloy naman nating binabalewala lang mga ito? Habang gumagaling ang mga Koreano at Indonesian na mag-Ingles, nagiging baluktot naman ang Ingles ng mga Pinoy!



