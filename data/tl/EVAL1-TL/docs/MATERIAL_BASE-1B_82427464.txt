Lakas tama: Epal-ception

ni RC Guerrero
Totoong nakakairita ang mga epal na pulitiko. Nakakangilong makita ang mga pangalan at pagmumukha nila sa kahit anong flat surface na pwedeng pagbidahan ng sarili—sa mga waiting shed, sa bubong ng mga building, pati sa mga pake-pakete ng pancit canton na ipinanamimigay tuwing relief operations.
Nakakairita rin kapag mayroon silang isinasabit na mga poster ng kung ano-anong pabati. Mayroong “Congratulations to our new nurses!” at “Happy Valentine’s Day” na para bang dapat ipagpasalamat ng mga single na may nag-abalang bumati sa kanila. At patawarin, mayroon ding tarpaulin na binabati ng happy birthday si Quezon City Mayor Herbert Bautista. Ano ba ang dapat isagot ng mga taga-QC sa tarp na iyon? Thank you po, Mayor, kasi nag-birthday kayo? Buti na lang comic relief ang bangs ni Winnie Castelo.
Mukhang epektibo ang pagpapansin ng mga pulitiko—sikat na sikat sila ngayon dahil pinupuntirya sila ng mga blogger, Facebook-er, at ng mga komedyanteng, sige na nga, nagsusubok maglagay ng social relevance sa kanilang mga patawa.
Dumarami ang anti-epal advocates, at hindi ko tiyak pero baka mag-trending na rin ito sa twitter. Nabasa ko sa mga balita, may mga signage nang pininturahan o kaya ipinatanggal dahil naibulgar na sa madla kung gaano kaepal ang mga pulitikong nakapaskil ang mukha o pangalan dito.
Sa isang banda, maaaring ituring iyon bilang tagumpay. Kung maipapasa ang anti-epal bill at tuluyang ipagbabawal ang pagpapasikat ng mga pulitiko sa paggawa ng mga bagay na dapat naman talaga nilang ginagawa, mas aaliwalas ang paligid. Pero ang problema, may tendensiyang maging mababaw ang pagtingin ng mga tao sa kaepalan ng mga pulitiko.
Ano ba kasi ang epal? Mula sa salitang papel—pumapapel, mapapel—ang pagiging epal ay pagpapabida at pag-angkin ng karangalan kahit hindi naman dapat, kahit wala sa lugar. Sa madaling sabi, oportunismo. Lahat ng epal, oportunista. At lahat ng epal na pulitiko, maituturing na oportunista hindi lang dahil nag-aabala silang magmake-up at magpapicture para sa mga tarpaulin.
Sa tuwing ibinubulsa ng mga kurakot na pulitiko ang pera ng bayan para sa sarili nilang pag-unlad, epal ‘yun. Sa tuwing tinatanggihan nila ang mga palisiya’t batas na maaari sanang magpa-unlad sa Pilipinas, gaya ng pagtaas ng sahod ng mga mangggagawa at pagkakaroon ng tunay na reporma sa lupa, nagpapaka-epal sila. Alam naman nating ayaw nila sa mga programang iyon kasi karamihan sa kanila, may sariling mga manggagawang ayaw pasuwelduhin nang tapat at mga hasyendang ayaw ipamigay sa mga magsasaka.
Pero hindi lang mga pulitiko ang epal sa mundong ibabaw. Sa totoo lang, kahit ang mga publicity materials ng anti-epal advocates sa internet, pwedeng ituring na pang-eepal—umeeksena’t nagpapabida rin kasi sila. Iyong mga nagrarali, mga nagpoprotesta sa gitna ng tahimik na event—epal silang lahat. Kahit nga ako, kaming mga taga-Kule, umeepal kapag kumakatok sa klasrum at nagpapapirma sa mga estudyante para sa budget campaign ng dyaryo (basahin ninyo ang backpage).
Kaya lahat tayo, epal. Epal ang mga galit sa epal, epal ang mga nagpapanggap na hindi epal pero sa totoo, epal naman talaga. Maaari lang tayong magkaiba sa mga dahilan kung bakit tayo umeepal. At basta’t umeepal ka para sa ikauunlad ng kapwa mo Pilipino, sige lang—humayo tayong lahat at magpakaepal.



