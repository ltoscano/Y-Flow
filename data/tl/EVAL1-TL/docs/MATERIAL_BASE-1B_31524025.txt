
Integrated transport system pinapipigil sa SC

PINAHAHARANG sa Korte Suprema ng dalawang commuter ang pag-iral ng Integrated Transport System na ginawang batayan para sa operasyon ng integrated terminal sa Paranaque City.
Sa 38-pahinang petition for certiorari and prohibition, hiniling ng mga commuter na sina Paniga Ladera at Dolores Salanga na pigilin ang mga sumusunod:
– Executive Order No. 67 na inisyu ni Pangulong Aquino para sa pagpapatupad ng Integrated Transport System;
– Administrative Order No. 40 na ipinalabas din ng Pangulo para sa pagtatayo ng mga Interim Transport Terminal; at
– Memorandum Circular 2013-004 na inisyu ng LTFRB kung saan inamyendahan nito ang mga ruta ng mga provincial bus na nanggagaling sa Southern Luzon.
Hiniling din ng mga petitioner sa KS na ideklarang labag sa Konstitusyon at umiiral na batas ang mga nasabing kautusan.
Partikular umanong lumalabag ang mga kinukuwestiyong kautusan sa right to due process at equal protection clause na ginagarantiyahan ng Konstitusyon.
Ginawa raw kasi ang pag-amyenda sa ruta ng mga apektadong provincial bus nang wala man lang kaukulang abiso at public hearing.
Ayon pa sa mga petitioner, ang Section 5 ng Administrative Order no. 40 ay lumalabag sa Section 16 ng Commonwealth Act No. 146 o Public Service Law dahil ipinatupad ito nang hindi man lang nagdaraos ng pagdinig-publiko.
Nang dahil din umano sa Integrated Transport System, humaba ang oras ng kanilang byahe, nadagdagan ang kanilang gastos sa pamasahe at hindi rin naman sapat ang mga pampublikong sasakyan na maghahatid sa mga apektadong pasahero sa kani-kanilang destinasyon.



