Isang mensahe para sa aming mga tagapaglathala

Sa aming mga mambabasa’t tagapaglathala,
Sa tuwing darating ang Martes ng hapon o Miyerkules ng umaga, maaaring nadaraanan mo sa iyong paglalakad pauwi o patungong klase ang bunton ng Kulê sa isang sulok ng iyong kolehiyo. Sa bawat kopya ng Kulê na pupulutin mo’t babasahin, sumagi na ba sa isip mo kung magkano ang kinakailangan upang malathala ito?
Hindi libre ang Kulê, at binabayaran mo ito kada semestre. Ito ang dahilan kaya ako sumusulat sa inyo, mga mag-aaral ng UP Diliman (UPD), na nagpopondo sa dyaryong ito at sa gayo’y tanging tagapaglathala nito.
“The only superior the Collegian recognizes is the student body, to whose well-being and continued freedom it dedicates its existence.” – Philippine Collegian editorial, Marso 5, 1955
Matagal nang kabahagi ng buhay UP ang Philippine Collegian o Kulê, ang opisyal na lingguhang pahayagan ng UP Diliman. Sa katunayan, ipinagdiwang nga nito ang ika-89 na anibersaryo nito noong nakaraang taon. Marami nang presidente, student leader, rambol, eleksyon, at kung ano-ano pang kaganapang nagdaan ang naitala sa mga pahina nito.
Isa ang Kulê sa iilang publikasyong pangkampus sa bansa na lingguhang naglalathala. Sa kasalukuyan, tanging mga mag-aaral lang ng UPD ang nagpapatakbo ng publikasyon, nang walang anumang panghihimasok mula sa administrasyon ng UP. Malayang nakapaglalathala ang pahayagan ng mga artikulong sa tingin ng patnugutan ay mahalaga para sa mga estudyante at sa lipunan.
Ngunit hindi laging ganito ang sitwasyon. May panahon bago ang ikalawang digmaang pandaigdig kung kailan dumaraan pa sa isang “Board of Censors” – na binubuo ng mga matataas na opisyal ng UP at ilang taong simbahan – ang bawat artikulong inilalathala ng Kulê. May faculty adviser din ang Kulê, na siyang may huling pagpapasya sa kung anong artikulo ang malalathala at kung anong hindi. Tinanggal ang nasabing posisyon pagsapit ng 1977 at mula noong taong iyon, maituturing nang tunay na malaya mula sa kamay ng administrasyon ang Kulê, ayon kay National Artist for Literature Francisco Arcellana, na siyang huling faculty adviser ng dyaryo.
Tunay ngang kayong mga mag-aaral ang tanging publisher o tagapaglathala ng Kulê, sapagkat kayo ang buong-buong nagpopondo sa operasyon ng pahayagan. At dahil dito, tungkulin ng publikasyong siguruhing ang nilalaman nito linggo-linggo ay para sa inyong kapakanan. Lagi’t lagi, sa mga isyu tulad ng pagtaas ng matrikula, ng pagbawas ng pondo mula sa gobyerno, panig ang Kulê sa mga estudyante.
At dahil kayo nga ang aming publisher, ang pagbibigay-tinig sa inyo at sa malawak pang batayang sektor sa lipunan na inyong ginagalawan ang pangunahin naming hangarin. Ang ganitong diwa din ang dahilan kung bakit hindi tumatanggap ng paid advertisements ang Kulê, ‘di tulad ng iba pang pahayagang pangkampus sa ibang unibersidad. Ang pagpapahintulot sa pagpasok ng pribadong interes sa mga pahina ng Kulê ay nangangahulugan ng pagbawas sa espasyong laan para sa mga estudyante at batayang sektor, at di malaong mailagay sa alanganin ang kalayaang ipinaglaban at tinatamasa ng pahayagan.
“Pwedeng dalawa o limang pisong increase lang muna; pero paano apat na taon mula ngayon? Paano ‘pag nagtaasan ulit ang presyo? Inflation ang kalaban natin, kinakailangan ng mas matibay na sandalan, mas pangmatagalang pundasyon.” – Ruben Carranza Jr., punong patnugot, 1989-1990
Hindi libre ang Kulê. Sa P46.50 student fee na nakasaad sa iyong Form 5 kada semestre, P40 dito ang napupunta sa pondo ng Kulê. Bale sa isang taong pagpasok mo sa UP (tatlong semestre, kasama ang summer sem), P120 din ang ibinabayad mo para sa dyaryong ito.
Mahigit dalawang dekada na ang nakaraan nang unang ipatupad ang P40 Collegian fee. Sa taong 1988-1989, naglunsad ng kampanya ang patnugutan sa pamumuno ni Jude Esguerra III upang itaas ang noo’y P24 Collegian fee tungong P40. Ayon sa dating patnugot na si Ruben Carranza Jr., bunsod ng kakulangan sa pondo noong panahong iyon, iba’t ibang pamamaraan upang makatipid ang ginawa ng patnugutan. Nariyang binawasan ang mga pahina ng Kulê mula 12 tungong walo, pagbawas sa natatanggap na honorarium ng staffers ng pahayagan, at pagsasawalang-bahala sa mga sira sa opisina ng Kulê sapagkat kung ipaaayos ang mga ito’y dagdag gastos pa.
Naglunsad ng information campaign ang mga kasapi ng Kulê upang ikampanya ang pagtaas ng pondo ng pahayagan. Matapos makakalap ng 7,238 na lagda mula sa mga estudyante ng UP, pinayagan ni dating UPD Chancellor Ernesto Tabujara ang pagtaas tungong P40 noong ikalawang semestre ng taong 1989-1990.
At mahigit dalawang dekada na ang nakaraan, P40 pa rin ang sinisingil na Collegian fee. Kung isasaalang-alang ang pagtaas ng presyo ng bilihin, wala pang P23 ang inflation-adjusted value ng Collegian fee sa kasalukuyan.

Nang huling itaas ang presyo ng Collegian fee noong 1989, ang kabuuang halaga ng paglalathala ng isang isyu ng Kulê – kasama na ang bayad sa pag-iimprenta, honoraria at iba pang gastusin – ay pumapatak ng P34,000. Nagkakahalaga ng P1.90 ang isang kopya ng Kulê noon.
Sa kasalukuyan, ang kabuuang halaga ng paglalathala ng isang isyu ng Kulê ay papatak ng P65,000 hanggang P70,000, kung saan P45,000 hanggang P50,000 ang laang pambayad sa pagpapaimprenta samantalang aabot sa P20,000 ang laan para sa honoraria ng mga kawani at pasahod sa anim na kontraktwal na empleyado ng Kulê. Nagkakahalaga naman ng P3.00 ang pagpapaimprenta ng bawat kopya ng kasalukuyang Kulê. Ngunit may ilang terminong nagdaan na umabot ang Kulê sa P5.00 kada kopya.
Dahil 22 taon na mula nang huling magtaas ng singil ang Kulê, halos nangalahati na ang real value ng P40 Collegian fee tungong P22.27 (sumangguni sa Table 1). Kung tutuusin, mas mababa pa ang real value ng Collegian fee kaysa sa P24 na sinisingil noong 1988.
At gaya noong dekada ’80, kinailangan ding pagkasyahin ng mga nakaraang termino ang kakarampot na pondo ng Kulê. Noong 1989, lingguhang naglalathala ang Kulê ng 18,000 kopya, sapat para sa lahat ng mag-aaral ng UP. Sa kasalukuyan, 15,000 na lamang ang inilalathala ng Kulê linggo-linggo. Noong termino ni Herbert Docena (2000-2001), muling binawasan ang honorarium na natatanggap ng staff ng Kulê. Noong mga termino nina Om Narayan Velasco (2009-2010) at Pauline Gidget Estella (2010-2011), binawasan din ang inilalathalang isyu sa isang taon upang mapaliit ang printing cost.
Sa kasalukuyang termino, muling binawasan ang bilang ng mga isyu para sa buong taon. Sa halip na magkaroon ng 32 regular na isyu na may tig-12 pahina, ginawa na lamang naming 21 ang regular na isyu na may 12 pahina, at naglagay ng apat na “double issue” o isyung pangdalawang linggo na may 16 na pahina, at dalawang isyu na may walong pahina lamang.
Bunsod ng pagtaas ng presyo ng pagpapaimprenta at hindi tumataas na koleksyon ng Kulê, nagkakaroon na ito ng average annual deficit o taunang kakulangan na P228,735.35 (sumangguni sa Table 2).
Sa nakaraang limang termino, pinunan ang nasabing deficit ng P1.145 milyong surplus na naiwan ng termino ni Karl Frederick Castro noong 2006-2007. Noong taong iyon, 14 na isyu lamang ang nailabas ng Kulê bunsod ng panggigipit ng administrasyon ng UP sa pondo nito. Sa nasabing surplus kinakaltas ang taunang deficit ng bawat termino matapos ni Castro. Ngunit hindi naman panghabangbuhay ang nasabing surplus. Sa pagtatapos ng kasalukuyang termino, tinatayang P1,822 na lamang ang matitira sa nasabing pondo (sumangguni sa Table 3).
At sa gayon, wala nang pagkukunan pa ng karagdagang pondo ang susunod na mga termino upang ipangtapal sa kakulangan sa koleksyon.

“Kung hindi tayo kikilos, sino ang kikilos? Kung hindi tayo kikibo, sino ang kikibo? Kung hindi ngayon, kailan pa?” – Abraham “Ditto” Sarmiento, punong patnugot, 1975-1976
Bunsod ng ganitong sitwasyon, naging pangunahing tunguhin ng kasalukuyang termino na agad na ayusin ang pinansya ng Kulê. Sa harap ng kakarampot na pondo, humanap kami ng imprentang makakayang maglathala ng colored na dyaryo sa presyong mas mababa pa kaysa dati. Naglunsad din kami ng iba’t ibang fund-raising events upang madagdagan ang pondo ng pahayagan.
At sa gayon, nagpanukala ang kasalukuyang termino na muling itaas ang sinisingil na Collegian fee, mula sa kasalukuyang P40 tungong P72, sapat lamang upang maibalik sa P40 ang inflation-adjusted value nito.

Sa panukalang P72 na Collegian fee, makakakalap ang Kulê ng mahigit P3 milyon kada taon, sapat upang maibalik sa regular na bilang ang isyu ng Kulê at maitaas muli ang sirkulasyon nito tungong 18,000 o higit pa. Maaari na ring maitaas ang sahod ng mga kontraktwal na empleyado ng Kulê, na kasalukuyang tumatanggap ng sahod na mas mababa sa miminum wage.
Upang maipatupad ang panukalang pagtaas, kinakailangang makakalap ng suporta ang publikasyon mula sa inyo, mga estudyante ng UPD, sa USC at sa Office of the Student Regent. Matapos nito, dadaan ang panukala kay Chancellor Caesar Saloma, at kung maaaprubahan ay aakyat ito sa Board of Regents upang pagdesisyunan.
Kung tutuusin, may iba pa ngang paraan upang maiwasang magtaas ng Collegian fee – nariyang hilingin sa administrasyong na pondohan na lamang ang Kulê, o ‘di kaya’y tumiklop na’t tumanggap ng paid ads. Maaari ring palagiang magdaos ng fund raisers. Ngunit bukod sa walang kasiguruhan ang mga opsyong ito, hindi rin masisigurong walang kalakip na pabor ang ganitong mga pamamaraan.
Malaki ang magiging epekto sa kalayaan ng Kulê ng pagpapahintulot ng ibang pagkukunan ng pondo gaya ng administrasyon ng UP o ‘di kaya’y mga negosyante. Halimbawa, paano tututol ang Kulê sa administrasyon ng UP sakaling magpatupad ito ng anti-estudyanteng mga palisiya kung ang pahayagan mismo ay pinopondohan ng administrasyon? Gayundin, paratiang malalagay sa iba’t ibang kompromiso ang pahayagan bunsod ng kawalang-katiyakan sa pondo nito, at sa kalauna’y maaaring magbunsod ang ganitong sitwasyon ng unti-unting pagguho ng tradisyon ng tapang, talas at talab ng Kulê.
Sa gayon, lumalapit ang Kulê sa inyo, aming mga mambabasa at tagapaglathala, upang masusing mapag-aralan ang panukalang pagtaas. Sa susunod na mga linggo, magdaraos ang kasapian ng Kulê ng mga konsultasyon sa inyong mga kolehiyo. Ang iba sa amin ay maaaring kumatok sa inyong mga silid-aralan at magpaliwanag hinggil sa panukalang pagtaas.
Nawa’y maging bukas ang inyong isipan hinggil sa P32 dagdag singil. Batid naming dagdag na gastusin ito – isang araw na pamasahe o ‘di kaya’y pangmerienda na rin ito. Ngunit nakasalalay dito ang patuloy na pag-iral ng 89 na taong pahayagan.
Sa pagpapatuloy ng malayang pamamahayag,
Marjohara Tucay
Punong Patnugot



