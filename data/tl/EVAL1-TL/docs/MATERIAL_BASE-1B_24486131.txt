EDUKASYON TUTUTUKAN NI MAYOR REX

MABUTI naman at pagtutuunan na nang pansin ni Mayor Rex Gatchalian ng Valenzuela City ang pagbibigay ng mataas na kalidad ng edukasyon para sa mga kabataan sa kanilang lungsod.
Ang anunsiyo ay ginawa ni Mayor Rex sa kanyang kauna-unahang State of Education Address, kung saan ay sinabi rin niya na maglalaan siya ng P300 milyon na gagamitin para sa programa ng pagtataas ng kalidad ng edukasyon sa kanyang nasasakupan.
Ang nasabing halaga ay gagamitin, aniya, sa tinatawag niyang “360-degree” education investment program.
Ang aksyon ay ginawa ni Mayor Rex matapos makarating sa kanya ang mga ulat na 9 sa bawat 10 Grade 6 na estudyante sa Valenzuela City ay nahihirapang magbasa at umintindi ng kanilang binabasa at iyong iba naman ay talagang hindi marunong magbasa.
Hindi niya rin nagustuhan ang resulta ng mga nakaraang National Achievement Test (NAT) kung saan ay bumagsak ang average nila mula sa 71.93 porsiyento noong 2010 sa 59.13 porsiyento noong 2011 at 60 porsiyento noong 2012.
Nakapaloob sa kanyang programa ang pagdaragdag ng curriculum at gayundin ang dagdag na suporta at incentive sa mga estudyante para mahikayat silang mag-aral na mabuti.
Bibigyan din ng incentive ang mga magulang at guro base sa mga itinakdang pamantayan at ganoon din naman ay magpapagawa pa ang pamahalaang lungsod ng mga bagong school building para maging mas inspirado ang mga mag-aaral doon.
Maganda ang ginawa ni Mayor Rex na lutasin agad ang problema sapagkat hindi natin maaasahan na makatapos kahit man lang ng high school ang isang estudyante, kung hindi siya marunong umintindi ng kanyang binabasa.
At siyempre kung hindi na mag-aaral ang isang bata ay malamang na mabagsak siya sa hanay ng mga istambay, na kadalasan ay nagiging sakit ng ulo hindi lamang ng kanilang mga magulang kundi maging ng kanilang komunidad.
Kaya naman napapanahon ang hakbang ni Mayor Rex dahil naiintindihan niya ang kahalagahan ng edukasyon bilang sandata, lalo’t higit ng mga kabataang mahihirap para makaahon sa kahirapan at kawalan ng kinabukasan.
Sa halip na balewalain ay nagpatupad siya agad ng mga konkretong hakbang para bigyang-pansin ang problema kaya naman masasabi ko na mahusay talagang punongbayan si Mayor Rex.
Sana nga lang ay gayahin siya ng iba pang pinuno natin at huwag puro daldal at porma lang sa media ang ginagawa na minsan ay sinasamahan pa ng pandarambong sa kaban ng bayan.
Mabuhay ka, Mayor Rex Gatchalian!



