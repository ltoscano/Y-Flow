MAR ROXAS, TODO NATO?

HINDI na mapipigilan ang ambisyon ni Interior Secretary Mar Roxas na maging pangulo ng bansa.
Mantakin mo, umupa pa ng dayuhan na political strategist, si Paul Bograd, para baguhin, pabanguhin at isulong ang kanyang imahe sa taumbayan?
Anyare sa iyo Mr. Palenge aka Boy Padyak? Nawalan ka na ba ng tiwala sa iyong PR team? Tambak sila sa paligid mo, puro inutil na ba?
Kung sabagay, kaya mong gastusan si Bograd na ang presyo ng serbisyo ay multi-milyon. Isang ani lang sa inyong tubuhan o isang buwan na singil sa mga umuupa sa inyong palengke sa Cubao ay sobra pa.
Bilang mahirap na tao, nanghihinayang ako sa iyong uubusin na pondo kay Bograd. Maraming mapapakain na mahihirap at nagugutom ang pera mo. At kung gagamitin mo para sa kanila ang perang iyan, hindi mo kailangan ang serbisyong papogi ni Bograd at mga PR men.
Sayang ang bango mo noon sa taumbayan. Natural at normal. Mabenta ka noon bilang Mr. Palengke kahit na peke lang. Alam mo naman ang masang botante, makamayan lang at mangamoy isda, panalo na. Tingnan mo si ERAP. Kung hindi pa nga “tinalo ng hocus PCOS” noong election 2010, president siya now.
Unang nagsimula ang galit sa iyo ng mga botante nu’ng rally sa Makati City nang murahin mo as in matalas na mura, si dating pangulong Gloria Macapagal-Arroyo (pGMA). Galit man kasi sila sa kanya noon, hindi siya bilang pangulo kundi sa isyu ng korapsyon.
Marami pa Mar. Ang huli ay ang iyong “pamamahala” sa mga biktima ng bagyong Haiyan o Yolanda. Ipinakita mo kung sino ka bilang lider. Isang inutil na lider na kinikilala ang kapangyarihang pulitikal kaysa sa paglilingkod ng walang kulay sa sambayanan.
Sa kagustuhan mong bumango ay lalo kang bumabaho. Pati ba naman kasi teritoryo ng National Housing Authority (NHA) gusto mong papelan, eh. Wala ka namang kongkreto pa na nagagawa sapul ng maupo kayo ng barkada mong si Benigno Aquino III. Wala talaga Mar. Puro kuwento lang na walang kuwenta.
At, at, Mr. Roxas. Ito ang tiyak, sa darating na presidential election sa 2016. Maniwala ka at hindi, bahala ka sa buhay mo. Hindi ka susuporthan ng angkan ng Cojuanco-Aquino. Maaaring pakunwari ay isulong ka ni Noynoy pero alalahanin mo ang eleksyon noong 2010 – NOYBI!
Walang malaki na halaga ang makakatulong sa iyong ambisyong pulitikal sa 2016 Mar. Walang eksperto, lokal man o dayuhan ang makapagsusulong, makakapagbago sa iyong imahe sa madlang pipol. Ikaw at ang iyong ugali’t pagkatao, IKAW lang ang makagagawa niyan.
Todo nato Mar?



