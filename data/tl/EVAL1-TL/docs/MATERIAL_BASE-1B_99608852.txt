Speed limits ipatutupad sa Kidapawan City

January 12, 2016

LUNGSOD NG KIDAPAWAN, North Cotabato, Ene. 12 (PIA) â€” Ipatutupad na rin sa lungsod ng Kidapawan sa North Cotabato ang speed limit sa mga sasakyang bumibiyahe sa mga pangunahing kalsada sa lungsod. Batay sa City Ordinance No. 15-1061 na may pamagat "An Ordinance Enacting the Kidapawan City Public Safety, Security, Peace and Order Code of 2015" nililimitahan ang bilis ng takbo ng anumang sasakyan na bumabiyahe sa lungsod sa 30 hanggang 80 kilometro kada oras. Tatlumpung kilometro kada oras ang speed limit mula Landmark hanggang Crossing Balindog, Pinantao, Estanol Subdivision sa Sudapin at Magsaysay. Animnapung kilometro kada oras naman ang speed limit mula Crossing Pinantao hanggang sa boundary ng Sibawan, Crossing Estanol hangggan Ilomavis, Crossing Magsaysay hanggang Junction; at Crossing Balindog hanggang Kilometer 114 sa Paco. Mula Kilometer 144 hanggang Barangay Patadon hindi dapat lumampas sa 80 kilometro kada oras ang bilis ng sasakyan. Sakop ng ordinansa ang lahat na uri ng sasakyan mula motorsiklo hanggang trak at bus. May multang Php1,000 ang paglabag sa nasabing ordinansa. Php5,000 naman ang multa kung ang paglabag sa speed limit ay nagdulot ng aksidente. Layunin ng ordinansa sa speed limit na mabawasan ang mga aksidente sa mga kalsadang nasasakupan ng lungsod. Ayon sa Traffic Management Unit ng Kidapawan agad nilang ipatutupad ang speed limit ordinance sa pagdating ng mga speed gun na binibili ng pamahalaang panlungsod. Sa SOCCSKSARGEN Region, unang mahigpit na nagpatupad ng speed limit ang bayan ng Tupi sa South Cotabato. (DEDoguiles-PIA 12)



