Pahayag ng pagpanig

Dalawang bagay ang hindi mawawala sa pagdiriwang ng isang anibersaryo: ang pagbabalik-tanaw sa tamis at pait ng nakaraan, at ang pagdedeklara ng paninindigang magtataguyod sa isang tradisyong nasimulan.
Sa pagbubukas ng ika-90 taon ng Philippine Collegian, bitbit nito ang pangakong maging higit pa sa isang panandang pangkasaysayan. Sa pagtunton sa nakaraang siyam na dekada, mahihinuhang nakasalabid ang salaysay ng Collegian sa kasaysayan ng UP at ng bayan. Hindi maikakaila ang naging ambag ng Collegian sa pagkamit ang ilan sa pinakamahahalagang pagbabago sa lipunan.
Kung gayon, ang mamahala sa Collegian sa taong ito ay hindi lamang isang tungkulin — isa itong mabigat na responsibilidad, isang pribelihiyo’t isang oportunidad upang ipagpatuloy ang tradisyon ng radikal at mapanuring pamamahayag na nagtataguyod sa karapatan ng mga mag-aaral at ng kalakhang bilang ng mamamayan.
Sa kasalukuyan, katambal na ng pangalan ng Collegian, o Kulê, ang karangalan bilang isa sa pinakamahuhusay na pahayagang pangmag-aaral sa bansa. Tinitingala ang Collegian hindi dahil pinili nitong matulad sa laksa-laksang publikasyon na may postura ng obhetibo at walang kinikilingan — prestihiyoso ito dahil pinipili nitong bumalikwas sa nakasanayan at pumili ng panig na kakampihan.
Ngunit hindi sa lahat ng pagkakataon ay pumili ng iisang tindig na kakatigan ang Collegian. Ilang termino rin ang nagpasyang umayon sa diwa ng peryodismong pluralista’t “bukas sa lahat ng panig.” Ito ang mga bahagi ng kasaysayan ng Collegian na hindi singtingkad, hindi singtalas ng mas mahaba’t mas matapang na mga yugto ng pahayagan.
Kaya’t higit sa pagpapatibay sa prestihiyong naging marka ng Collegian, muling ididiin ng patnugutan at mga kawani ang isang paninindigan: sa ika-90 taong pag-iral ng pahayagan, patuloy nitong imumulat ang mga mambabasa sa tunay na kalagayan ng lipunan.
Higit na kinakailangan ang pagtangan sa ganitong prinsipyo ng katapangan sa kasalukuyan, kung kailan nagsulputan ang mga iskemang nagpapanggap na demokratiko, mga panibagong uri ng paninikil na mas mapanganib sapagkat may mapanlinlang na katangian.
Dito sa unibersidad, higit na pinahigpit ang pagpapatupad sa Socialized Tuition and Financial Assistance Program (STFAP), isang programang dinisenyo upang maging abot-kaya umano ang edukasyon sa UP para sa lahat ng karapat-dapat na mag-aaral. Nagmimistula mang pantay-pantay ang lahat sa socialized na iskemang ito, naninindigan ang Collegian na ang STFAP ay isa lamang paraan upang bigyang katwiran ang 300 porsyentong pagtaas ng matrikula noong 2006, at ang pababang subsidyo ng pamahalaan para sa sektor ng edukasyon.
At bilang sagot sa malalim na suliranin ng problema ng edukasyon, ipinatupad ng pamahalaang Benigno Aquino III ang programang K-12 na magdadagdag ng tig-isang taon sa elementarya at hayskul upang lalo umanong mapaghusay ang kabataang Pilipino. Ngunit hindi sa pagdadagdag ng taon mareresolba ang suliranin ng sistema ng edukasyon sa bansa, lalo pa’t maipapatupad ito sa mga silid-aralang kulang sa pasilidad, sa mga aklat, guro at iba pang aspeto ng pagkatuto sa paaralan.
Sa mga susunod na araw, asahan ding matutunghayan sa mga pahina ng Collegian ang magiging proseso’t resulta sa nakaambang pagpili ng bagong Punong Mahistrado sa bansa, matapos mapatalsik si dating Chief Justice Renato Corona. Itinuturing man na isang tagumpay sa paggiit ng pagiging bukas at tapat ng mga tao sa pamahalaan, nananatili pa rin ang panawagang maging mapagbantay upang mapangalagaan ang naging pag-unlad na dulot ng makasaysayang kaganapang ito.
Labas man sa tarangkahan ng unibersidad, lumalagos pa rin sa UP ang epekto ng mga usaping ito kaya patuloy itong masasaksihan sa mga pahina ng Collegian. Sapagkat ang pahayagang ito ay higit pa sa isang lunan ng mga ulat at balita—sisidlan ito ng mga piraso’t bahagi ng kasaysayan ng paglaban ng mamamayan.
Patuloy na ilalakip ng Collegian sa mga pahina nito ang tinig na hindi maririnig sa mga karaniwang peryodiko, ang mga boses ng mamamayang pinatatahimik at hindi pinakikinggan ng gobyerno. Ngunit hindi ito titigil sa paglathala ng mga isyung tumutunggali sa naghaharing uri at sumasalungat sa nakatakda. May mga laban din itong ilulunsad sa labas ng mga pahina ng dyaryo, na higit na mabigat ang implikasyon lalo’t ipinagdiriwang nito ang kanyang ika-90 taon.
Sa semestreng ito ilulusad ng Collegian ang kampanya upang itaas ang singil para sa publication fee ng dyaryo. Dulot ng tumataas na halaga ng papel, ng tinta, at ng iba pang gastusin upang maitaguyod ang pahayagan, naging mahirap para sa Collegian na mapagkasya ang pondong nalilikom nito taon-taon mula sa student fund ng mga mag-aaral ng UP. At ang kampanya upang taasan ang pondong ang laban na inaasaha’y magbibigay-pahintulot upang maipagpatuloy ang 90 taong tradisyon ng tapang, talas at talab ng pamamahayag ng Collegian.
Ngayong taon, sa kabila ng mga banta sa patuloy nitong pag-iral, asahan ang isang Collegian na hindi lamang maninindigan para sa karapatan ng mga mag-aaral at mga mamamayan. Asahan ang Collegian na higit pa sa pag-uulat at pagbabalita, aktibo itong lalahok at makikibahagi sa mga laban at tagumpay ng sambayanan.



