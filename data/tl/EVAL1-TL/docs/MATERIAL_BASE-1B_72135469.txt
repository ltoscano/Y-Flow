
UTAK PULBURA

ANG pagiging utak pulbura ang ugat nang pananambang ng New People’s Army kay Mayora Ruth de Lara Guingona, maybahay ni dating Bise Presidente Teofisto Guingona Jr., at mga kasama nito noong nagdaang Sabado sa Misamis Oriental.
Dalawa sa mga bodyguard ni Gng. Guingona ang namatay samantalang ang may edad na ginang mismo ay nasugatan sa pangyayari. Sa kabila ng paghingi nang paumanhin ang komunistang grupo ay parang nilagyan nito ng kalamansi ang sugat dahil sinisi ng NPA ang mga pinagbabaril at namatayan sa pangyayari. Sinagasaan daw umano kasi ng mga biktima ang kanilang checkpoint kaya nila binistay ng bala ang mga ito.
Kahit ano pa ang inyong gawing paghingi ng tawad ay hindi na ninyo maibabalik pa ang buhay ng mga nasawi. Bakit kayo hihingi ng tawad kung tama ang inyong ginawa? Malaki ring kabawasan sa tiwala ng bayan ang malinaw na kawalan ng disiplina ng inyong mga sandatahan. Dangan kasi ay ayaw pang tanggapin na paso na ang inyong estratehiyang nakabatay sa armadong pakikibaka kundi man mismo ang idolohiyang nagluwal dito.
Isa pa, dapat ay hindi kayo nangingikil sa daan, tinuturing pa naman ninyo na kayo ay rebolusyunaryo. Aba! kung salat sa pondo ang inyong kilusan dahil sa pagmamantine ng hukbo ay huwag pangingikil ang gawin ninyong paraan para makakalap ng pondo. Maging malikhain kayo. Hindi sana nangyari ang barilan kung hindi armas ang saligan ng inyong kilusan.
Ang bawat pagkilos ay yugto-yugto. Isinasabay sa kahilingan ng pa-nahon ang uri ng pagkilos. Malinaw na sa yugtong ito ng ating kasay-sayan, ang armadong pakikibaka ay hindi napapanahon. Dahil mali na ang batayan kaya mali na rin ang tugon.

Tama na mariing kinondena ng kilusang komunista ang pagsadsad ng barko ng mga Kapitalistang Amerikano sa Tubattaha Reef, isang wildlife sanctuary, pero bakit nananatiling tahimik ang mga ito sa pagsadsad naman ng barko ng mga Komunistang Tsino sa nasabi ring lugar. Hindi tama na mapili ang inyong pagkondena dahil hindi mapili ang paglilingkod sa bayan.
Kapansin-pansin na itong mga komunistang organisasyon ay tanging sa mga Kapitalistang Amerikano lamang nakatuon ang pansin at galit gayong andyan ang mga Komunistang Intsik, mga Malaysian, Hapones, Koreano, Australyano, at mga Arabo na kabi-kabila ang pang-aabuso sa ating mga kababayan. Bakit pagdating sa mga lahing ito ay hindi kasing-sigla ang pagkilos at panunuligsa ng kilusang komunista tulad ng ipinakikita ninyo sa tapat ng U.S. Embassy?
‘Yan ang sinasabing selective protest actions. Mababaw at lihis sa tunay na adhikain ng tunay na lingkod bayan. Mabuti pa sigurong magtanim na lamang kayo ng kamote at tiyak ko na makatutulong pa ito sa inyong sarili. Bistado na kayo ng mulat na sambayanan. Tanging ang mga mangmang na lamang ang inyong mapaglalalangan o mahihikayat na sumapi sa inyong paso kundi man reaksyonaryong kilusan.
Kung ibig ninyong maligo sa isang pribadong hot spring ay pumunta kayo sa Infinity Resort, Indigo Bay Subdivision, Barangay Bagong Kalsada, Lungsod ng Calamba. Malapit lamang ito sa Metro Manila at mula rito ay tanaw ninyo ang banal na Bundok Makiling.



