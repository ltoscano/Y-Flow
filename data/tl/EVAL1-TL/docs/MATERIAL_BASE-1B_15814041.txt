Prinsesa

ni Kel Almazan
Lumaki ako sa kasabihang hindi kailanman maikakasal ang mga dalagang napagliligtan ng plato.
Minsan, kumakain kami ng kaibigan ko nang napagligpitan ko siya nang hindi sinasadya. “Naku, ikaw ang sisisihin ko kapag hindi matuloy ang same sex marriage sa Pilipinas,” sabi niya sa akin.
Hindi ko lubos mailagay ang sarili sa kalagayang mga pinggan at iba pang kasangkapan sa bahay ang magiging batayan ko sa pag-ibig. Sa panahon ngayon, hindi naman mahalaga kung sino ang napagligpitan basta ba’y maganda o gwapo, mabait at matalino—at siyempre, dapat pasok sa sexual preference.
Kung tutuusin, wala naman akong karelasyon. Masaya naman ako na ganito pero sabi nila, mas masaya raw umibig. Siguro hindi lang talaga ako pasok sa opisyal na rubrics ng pag-ibig, o baka hindi ko pa lang talaga natatagpuan ang The One.
Ang paghahanap sa The One ay parang paghahanap ng perfect match sa iyong natatanging DNA pattern. Siya ang maalamat na nilalang na naatasan kang hanapin sa mundong ibabaw. Ngunit taliwas sa ideyang espesyal, natatangi at nag-iisa ang The One ng bawat isa, sa katunaya’y may pagkakatulad ang mga pantasya natin ng romansa.
Nitong mga nakaraang araw, muling nabuhayan ang lupon ng kababaihan sa kasalang Zoren at Carmina. Sino ba naman ang may ayaw ng production number at cherry blossoms sa isang wedding proposal? Sa gabing iyon, nagmistula silang prinsipe’t prinsesa na magsasama at mag-iibigan habambuhay. Dahil napa-ibig din nila ang sambayanan sa kanilang kwento, muling humigpit ang rubrics para sa pag-ibig na tunay at wagas.
Hindi nalalayo sa mga kinalakhan kong Disney fairy tales ang kuwento ng mga prinsesang inililigtas ng kanilang mga prinsipe. Dito, nakasuot ang mga kababaihan ng magagarbong damit habang naghihintay sa kani-kanilang tore. Samantala, ang mga prinsesa naman ng Studio Ghibli ay abala sa pagtatanggol sa kani-kanilang mga kababayan.
Sa huli, babalik pa rin tayo sa mundong nakagisnan natin kung saan ang pag-ibig ay may badyet at ang forever ay may hangganan. Ang kahulugan ng pag-ibig ay patuloy na hinuhubog ng mass media at nilalako sa ating mga pantasya.
Pero paano ang “happily ever after” para sa dalawang prinsipeng nagmamahalan? Magpapahaba na lang ba sila ng buhok sa tore at maghihintay sa kung sinong magngangahas na umakyat dito? Ang kasal nga ba ang patunay ng tunay at wagas na pag-ibig?
Marami-raming pinggan pa ang kailangan basagin. Magiging maingay, hindi lamang ang mass media kundi pati ang mismong kongreso sa daing ng pagpapalaya sa pag-ibig. Tila nagpapatong-patong na ang mga palisiya tulad ng Divorce Bill at RH Bill na daig pa ang pace ng mga telenobela sa pagproseso.
Sa mundong magulo at masalimuot, patuloy lamang ang paghahanap sa kahulugan ng pag-ibig. Bagamat marami ang nabibiktima nito at umuuwing sawi, patuloy pa ring umiibig ang mga tao. Patuloy na may bumubuhay sa salitang pag-ibig na kailanma’y hindi magagapos sa “happily ever after.”



