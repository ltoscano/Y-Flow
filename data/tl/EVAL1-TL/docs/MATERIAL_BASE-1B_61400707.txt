
BALIK SA DATING GAWI

WALA na yata talagang pag-asa na tumino pa ang daloy ng trapiko sa National Capital Region lalong-lalo na sa Makati, Quezon City at Maynila.
Nitong nakaraang gabi ng Martes ay kalbaryo at mala-impiyernong trapiko ang naranasan ng libo-libong mga motorista sa maraming pangunahing kalsada sa NCR.
Walang bagyo subalit dahil sa biglaang pag-ulan ay automatic na biglang tumigil ang daloy ng trapiko kaya maraming pasahero at motorista ang na-stranded sa mga kalsada.
Karamihan ay inabot ng halos apat na oras ang biyahe mula sa Makati patungong Quezon City at ‘di kaya ay iyong mga patungong timog at norte ng NCR.
Samantala, napag-uusapan na rin lang ang trapiko, kapansin-pansin na balik na naman sa dating gawi ang sitwasyon ng trapiko sa Maynila.
Kung gaano kaginhawa ang pagbiyahe sa mga kalsada ng lungsod noong mga unang araw ng pag-upo nina dating Pangulo at ngayon ay Mayor Erap Estrada at Vice Mayor Isko Moreno ay siya namang sikip ulit ng trapiko roon ngayon.
Pangisi-ngisi tuloy ngayon iyong mga dating mga grupo na namamahala ng mga kolorum at iligal na terminal dahil back to normal ang negosyo nilang tongpats at tong collection.
Alaskado pa nga sa kanila sina Erap at Isko dahil feeling nila ay nagpakilala lang ang mga ito at nagpataas lang ng presyo.
Walang pakundangan kung magbaba at magsakay at mag-antay ng pasahero ang mga jeepney driver sa mga hindi awtorisadong lugar gaya ng kanto ng Taft at P. Faura, Taft at Pedro Gil st., Taft at Vito Cruz, Tayuman st. at Avenida Rizal at marami pang iba.
Balik din ang mga iligal na terminal sa kahabaan ng Recto Avenue at Morayta st., Nicanor Reyes at España malapit sa PRC at marami pang lugar.
Maliban pa rito, wala namang pakundangan ang mga bus at kuliglig sa pagkuha at pagsakay ng pasahero kahit saan-saan.
Buhay na naman ang mga iligal na terminal sa Lawton na balita ko ay pinatatakbo ng mga tauhan ng isang opisyal ng barangay roon.
Sa madaling salita, back to normal na naman ang matinding trapiko sa Maynila at gaya ng dati, tulad din ng mga naunang namuno sa Maynila ay ningas-kogon lang ang pasiklab nina Erap at Isko.
Hay naku!
Kawawa naman talaga tayong mga Pinoy!



