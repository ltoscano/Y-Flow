3 komite sanib-puwersa sa concert deaths By Bernard Taguinod June 6, 2016 Magsasagawa ngayong araw na ito ng imbestigasyon ang tatlong komite sa Mababang Kapulungan ng Kongreso para alamin ang ugat ng pagkamatay ng limang katao sa Close-Up Forever Summer Concert kamakailan sa Mall of Asia (MOA) parking lot.
Ayon kay House Committee on Metro Manila Development Chairman Winston Castello, isa sa pagtutuunan umano ng kanilang imbestigasyon ang posibleng kakulangan sa seguridad na ipinatupad sa nasabing concert kaya may nakapagbenta ng droga.
“We have to look into the security measures implemented to determine possible security lapses,” ani Castelo. Sinabi ng mambabatas na ang lumalabas na nagpatupad umano sa seguridad sa nasabing concert ay ang Activation Advertising Inc., kaya nais nilang malaman kung saan nagkulang ang mga ito.
“No one will be exempted. The State will go after them. The full force of the law will be implemented to give justice to the victims for their negligence,” ayon pa sa mambabatas.
Magugunitang limang katao ang namatay sa nasabing concert at kasunod nito ay kumalat sa social media na posibleng may kinalaman sa droga ang ikinamatay ng mga ito.
Kailangang maipaliwanag umano ng organizer at maging ang kanilang kinuhang security group kung papaano nagkaroon ng bentahan sa droga, kung totoo ang kumakalat sa social media, sa kanilang concert venue.
“Every organization involved in the tragic event will be given ample time to explain their specific roles, particularly the agency tasked to secure every point of entry of the event ground,” banggit pa ni Castelo.



