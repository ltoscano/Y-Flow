
Murang singil sa kuryente inaasahang matatamasa ng mga taga Gensan ngayong 2016

January 30, 2016

LUNGSOD NG HENERAL SANTOS, Enero 30 (PIA) – Murang singil sa kuryente ang inaasahang matatamasa ng mga taga lungsod ngayong taon sa pagbubukas ng isang planta na magsusuplay ng dagdag 70 MW na elektrisidad sa mga lugar na sakop ng South Cotabato II Electric Cooperative (SOCOTECO II). Ito ay base sa ulat ng City Public Information Office (CPIO) matapos ang isang pampublikong pagpupulong na isinagawa ng SOCOTECO II at Sarangani Energy Corporation (SEC) nitong nakaraang dalawang linggo ukol sa “power synchronization” kung saan susubokan ang takbo ng suplay ng elektrisidad sa iba’t-ibang linya ng kuryente at “feeder” sa buong lungsod. Ang SEC ay isang 105MW na planta na nakabase sa Maasim, Sarangani at gumagamit ng uling upang makagawa ng elektrisidad na mas mura ang halaga kumpara sa krudo. Ayon umano kay Crisanto Sotelo, ang general manager ng SOCOTECO II mahal ang singil ng kuryente sa lungsod dahilan sa krudo ang ginagamit ng mga Independent Power Producers (IPPs) na kasalukuyang nagbibigay ng kuryente sa mga kabahayan at establisemento sa lugar. Kinontrata ng SOCOTECO ang naturang mga IPPs upang mapunan ang kakulangan sa suplay ng kuryente sa gitna ng krisis sa enerhiya sa lungsod noong taong 2012 at 2013.

Dagdag pa sa ulat, noong Hulyo 2015 umakyat sa P8.35 bawat kWh ang singil sa kuryente dito sa lugar subalit inaasahang bababa ito sa humihigit kumulag P5 bawat kWh ngayong taon sa pagsisimula ng operasyon ng SEC bilang IPP ng SOCOTECO II. Nilinaw din nito na ang Energy Regulatory Commission (ERC) pa rin ang mag dedetermina ng pinal na singil sa kuryente ngayong taon. Samantala, ipinahayag ni Mayor Ronnel Rivera na pangunahing prayoridad ng administrasyon nito ang matatag na suplay ng enerhiya sa lungsod para sa maayos na pagnenegosyo. Sinabi ng mayor na hindi umano tayo makakaakit ng mga mamumuhunan kung hindi masisiguro ng lungsod na masusuportahan nito ang kanilang establisemento kung kaya’t nakikipagtulongan ito sa SOCOTECO II para patuloy na makapagbigay ng matatag na suplay ng kuryente sa lungsod.

(PGFruylan/PIA-Gensan)



