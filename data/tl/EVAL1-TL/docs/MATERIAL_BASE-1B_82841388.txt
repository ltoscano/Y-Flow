Fil-Austrian skier target maging PH bet sa Winter Games
By Ramil Cruz July 5, 2016
Isang magki-15-anyos sa darating na Disyembre 16 na Filipino-Austrian sa katauhan ni Marco Imbang Umgeher na astig sa alpine skiing ang nangangarap katawanin ang bansa sa mga international competitions, kasama ang 23rd Winter Olympic Games 2018 sa Pyeongchang, South Korea.
Siniwalat niya ito kahapon ng umaga sa presscon na pinatawag ng kanyang mga magulang na si Austrian Hannes Umgeher at tubong Sebaste, Antique na si Gemma Imbang Umgeher, at ate na si Jessica sa City Garden Suites Manila sa Ermita.
“My vision is to create a perfect symbiosis of professional ski racer, mountain and snow with my successful experiences in skiing. I want to be the one who will attend international skiing competitions and also the Olympic Games under the Filipino flag,” pahayag ni Marco, na kaga-graduate lang ng high school sa New Middle School Alland. May 10 taon na siyang skier na sinusuportahan lang ng kanyang parents, kasama ang ang walong taon (2009-16) — sa pagsali sa mga kumpetisyon na rito’y naka-10 championship na siya, siyam na second place at 18 third places.
“Passion talaga ng anak ko ang ski kaya maski mahal sinusuportahan namin siya,” wika ni Gemma, na naging kabiyak si Hannes matapos pumunta para maging turista at magkatrabaho sa Austria kung saan may mga kamag-anak siya. “Sana ma-recognize din ang mga hirap at sacrifice ng anak namin na pangarap ngang makalaro para sa Pilipinas.”
Giant Slalom at Super G ang mga nilalaro ni Marco. Ang unang event ay sinalihan na rin ng Pinas sa pamamagitan nina Ben Nanasca at Juan Cipriano sa 11th WOG 1972 sa Sapporo, Japan na rito’y tumapos ang una sa 42nd at ang huli’y nag-DNF. Ika-71 pwesto naman sa GS din ng 16th WOG 1992 sa Alberville, France si Michael Teruel.



