Antipolo City, handa na sa Semanta Santa

March 01, 2016

LUNGSOD NG ANTIPOLO, Rizal, Marso 1 (PIA) --Masusing pinaghahandaan ng Pamahalaang Lungsod ng Antipolo ang Oplan Semana Santa. Tinalakay ang mga hakbang na gagawin upang matiyak ang seguridad, kaligtasan at kaayusan ng libu-libong debotong dadagsa sa Antipolo sa darating na Marso 21-27. Kilala ang Antipolo bilalang Pilgrimage Capital of the Philippines na kung saan nakaluklok ang Birhen ng Kapayapaan at Mabuting Paglalakbay. Nakatutok ang pamahalaang lokal sa re-routing, parking, daloy ng trapiko, serbisyong medikal at pagtatakda ng mga kapulisang iikot at magbabantay sa mga kalsada. Magtatalaga din ng mga command post at 7 public assistance centers at mga ambulansya sa mga lugar na matao. Nagsanib-pwersa ang iba’t ibang opisina ng pamahalaang lokal gaya ng Office of the Public Safety and Security (OPSS), City Disaster Risk Reduction and Management Office (CDRRMO), City Health Office (CHO), General Services Office (GSO), City Procurement Office, City Social Welfare and Development Office (CSWD) at Public Information Office (PIO) upang maghatid ng serbisyo publiko sa mga deboto. Katuwang din sa pagbibigay ng tulong ang Antipolo-PNP, Bureau of Fire Protection (BFP) at iba’t ibang non-government organizations (NGOs) gaya ng Philippine Red Cross, VIPER Inc., ACTIVE at World Citi Colleges. “Ito (Semana Santa) po ay isa sa mga malalaking kaganapan dito sa Antipolo, kaya naman mahigpit pong pinapanatili ng pamahalaang lokal ang kapayapaan at kaligtasan ng mga debotong dadagsa dito sa ating lungsod, “ pahayag ni Mayor Jun Ynares 2016 sa naganap na pagpupulong noong Pebrero 19, 2016 sa Antipolo City Hall. Pinaigting din sa pagpupulong ang pagbuo ng contingency plan kung sakaling magkaroon ng sakuna gaya ng lindol, sunog, pagbaha at iba pa. (ANTIPOLO-PIO)



