
DAR namahagi ng lupa sa mga magsasaka sa Caraga region

June 20, 2016 Jennifer P. Gaitano

BUTUAN CITY, Hunyo 20 (PIA) - Sa ginanap na ika-24 anibersaryo ng Comprehensive Agrarian Reform Program (CARP) sa Caraga region kamakailan, may kabuuang 241 Certificate of Land Ownership Award (CLOA) ang ipinamahagi ng Department of Agrarian Reform (DAR) sa rehiyon sa may 212 agrarian reform beneficiaries.
Ayon kay DAR Caraga regional director Julita Ragandang, may malalaking programa na ipinapatupad ang kanilang departamento kabilang na ang land acquisition and distribution na nagbibigay tenurial security sa mga magsasakang walang lupa; agrarian justice kung saan nagbibigay sila ng libreng serbisyong-legal sa mga magsasaka; at ang support services kung saan nagbibigay anya sila ng ibat-ibang suporta sa mga magsasaka at benipisyayro na magkaroon nang mas magandang pamumuhay.
Dagdag pa ni director Ragandang, may 282,226 ektarya ng agricultural lands ang naipamagi na, at may mahigit sa 128,450 na ang naging landowners ngayon, na naging malaking tulong din sa kani-kanilang pamilya at maging sa kanilang organisasyon.
Namahagi rin ang DAR Caraga ng mahigit sa P43-milyon sa mga farmer organizations na binubuo ng mahigit 900 ARBs sa probinsya ng Agusan del Norte, Agusan del Sur, Surigao del Norte, at Dinagat Islands. Ito ay sa pamamagitan ng Agrarian Production Credit Program (APCP).
Isa anya ito sa mga programa ng DAR kasama ang Department of Environment and Natural Resources (DENR) at Landbank of the Philippines (LBP) na nagkakaloob ng cash loans para sa mga farmer organizations sa pinakamababang interest taon-taon. Sa panayam kay Wenifredo Maldo, isa sa mga benepisyaryo ng CARP at kasalukuyang chairman ng Baleguian Organic Farmers Irrigators Association sa bayan ng Jabonga, Agusan del Norte, napakalaking tulong anya ang naibigay ng dar sa pamamagitan ng carp sa paglago ng kanilang asosasyon.
Kasabay rin sa nasabing okasyon, tumanggap ang mga ARBs ng Insurance Indemnity Claims sa ilalim ng Agrarian Production Credit Program ng DAR sa tulong din ng Philippine Crop Insurance Corporation (PCIC). Sa pamamagitan nito, may magagamit umano ang mga magsasaka sakaling datnan sila ng kalamidad at pest and disease infestation kung saan maaapektuhan ang kanilang pagsasaka.

Samantala, kinilala rin ng DAR Caraga ang 21 farmer organizations sa rehiyon at binigyan ng ibat-ibang special awards. (JPG/PIA-Caraga)



