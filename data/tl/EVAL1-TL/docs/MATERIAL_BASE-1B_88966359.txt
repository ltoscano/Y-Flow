Pagmumuni-muni

ni Marianne Rios
Anila, kapag gusto mo ang isang bagay, maraming paraan. At kapag ayaw mo naman, maraming dahilan. Ganyan ang pananaw ni Jose Antonio Vargas, isang award-winning Filipino-American journalist na namuhay sa Amerika nang ilang taon bilang isang undocumented immigrant.
Noong mabasa ko ang kuwento ng buhay niya, nalaman kong nagsumikap siya para maging isang legal na mamamayan ng Amerika. Bago niya ito makamit, hindi biro ang kanyang mga napagdaanan, mga pagsubok na mas lalo pang nagpatibay at nagpatatag sa kanya.
Iniwan siya ng kanyang nanay sa kanyang lolo noong bata pa siya. Maraming kumpanya ang tinanggihan siya bilang empleyado. Hindi siya agad nakapag-aral sa kolehiyo, at hindi natanggap ng kanyang lolo ang kanyang kasarian kaya napilitan siyang umalis at lumayo.
Sa kabila ng marami pang pagsubok, hindi siya sumuko. Nagsumikap siyang sagutin ang lahat ng mga katanungan at pagdududa sa kanyang buhay. At nang makamit niya ang matagumpay, nagpapasalamat siya sa mga taong tumulong sa kanya at hindi siya pinabayaan, sa mga kaibigan na naging totoo sa kanya at hindi siya iniwan.
Hindi nalalayo ang buhay ko sa buhay ni Jose. Marami rin akong paghihirap na hinarap. Kabilang na rito ang paghihiwalay ng aking mga magulang. Bilang panganay, sinalo ko ang mga obligasyon ko sa mga kapatid ko. At dahil pinag-aaral kaming magkakapatid ng aming mga kamag-anak, hinihiling kong huwag naman sanang dumating ang panahon na isumbat sa amin ito.
Alam kong maswerte pa ako na meron pang nagpapa-aral sa akin. At ngayon huling taon ko na sa kolehiyo, kailangan ko nang matapos ito para wala silang masabi at matulungan ko na agad ang mga kapatid ko.
Ngayon, nami-miss ko na ‘yung sabay-sabay kami kumain, magsimba at magbonding bilang pamilya. Ngayon ko pa lang din nararamdaman na mahirap pala talaga ang buhay kapag hiwalay ang mga magulang.
Masaya naman talaga kami dati kaya hindi ko alam kung bakit ba ito nangyayari sa amin. Pagiging makasarili ba ‘yung sabihin na sana magkabalikan na lang sila kahit alam ko naman na hindi na sila masaya sa isa’t isa? Makasarili ba kung gusto kong pilitin nilang magsama kahit para lang sa amin?
Tila pinagdaraanan ko rin ang pinagdaanan dati ni Jose. Ang dami ko pang tanong pero alam ko naman na hindi ko ito agad masasagot. Basta ang alam ko, may dahilan kung bakit ito nangyayari. Hindi ko man alam ang sagot, naniniwala akong lahat ng bagay sa mundo ay may dahilan at hindi ka naman bibigyan ng problema kung hindi mo naman ito kakayaning lam!!pasan.
Ani nga nila, weather-weather lang ‘yan.



