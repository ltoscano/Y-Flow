Ryan Agoncillo nakipag-miting pa sa mga bossing, tatanggihan din naman pala ang show

SANGA-SANGANDILA Ni Veronica R. Samio

May halong pagtatampo ang news na narinig ko sa radyo na ibinabalita ng isang katulad kong entertainment writer. Sinabi kasi nito na matapos makipagmiting ni Ryan Agoncillo sa ilang mga bossing ng TV5 na kung saan ay pinag-usapan ang maraming mahalagang bagay na may kinalaman sa pagbabalik ng programang Talentadong Pinoy sa ere, kasama na ang magiging talent fee niya at saka naman biglang nagback-out sa show ang nakasanayang host nito.
Sinabi kong may tono ng pagtatampo kay Ryan ang pagbabalita lalo’t marami ang nagsasabi na parang imposible na matuloy ang programa kapag hindi si Ryan ang magiging host nito. Naniniwala ang nagbabalita na hindi ang host ang tinangkilik sa programa kundi mismong ang programa. At kahit aminado siya na nakatulong din naman ang kahusayan ni Ryan sa pagiging TV host sa show, hindi naman ito indispensable sa programa. At kahit sinong host na may kakayahan ay maiaangat din ang programa. (Lalo’t kung totoong si Edu Manzano na ang magiging bagong host ng Talentadong Pinoy. Akin na ito at hindi sa nagbabalita).
Para maging ‘totoong’ artista, Julian gustong subukan lahat
Hindi alam ni Julian Trono kung tuluyang magiging mabait ang character niya sa Niño bilang kaibigan ni Miguel Tanfelix o magiging salbahe ito. Pero anuman ang kahinatnan ng character niya, game siyang gampanan ito, kahit pa maging kontrabida siya. Walang big or small role para sa 16 taong gulang na binata.
“I’ll take it as an experience. Gusto ko naman talagang maging totoong aktor. Pati nga’ yung pinaka-gusto kong pagsasayaw will have to take a back seat dahil aarte muna ako. I want to explore and try something new,” sabi niya kaya siya tumanggap ng role sa isang indie film na kung saan ay gumaganap siya bilang rebeldeng anak ni AiAi delas Alas.
“Okay si Miss AiAi. Hindi niya ipinaramdam sa amin na malaking artista siya. Sobrang professional siya,” papuri niya sa komedyana.

Samantala, itinanggi niya na nanliligaw siya kay Bianca Umali. “Friends lang kami. Masyado pa kaming bata para magligawan. We’re all friends in the show,” dagdag pa ng walang ka-love team na bagets.
Jeepney TV nakakadismaya, mga palabas hindi tinatapos
Galit na galit din ako sa Jeepney TV habang tinitipa ko ang column na ito. Paano ba naman, hindi na naman natapos ang pinapanood kong Meteor Garden. Nawala na naman kasi sa ere ang palabas at nang bumalik ito, iba na ang palabas. Ang tagal tagal ko pa namang hinintay ang rerun o rewind na ito ng Chinese telenovela tapos kundi nawawala ang video ay completely off screen ito. Eh, patapos na ang teleserye. Feeling ko nadadaya ako at ang maraming manonood ng istasyon.
Bakit ba hindi nila ito inaayos? This is not the first time. Madalas itong mangyari na pakiramdam ko ay nagpapabaya ang sinumang nasa likod ng istasyon o palabas kapag ganitong oras na. Akala ba nila palalampasin na lang ito ng mga manonood dahil disoras na? Ako, hindi dahil nga nagpupuyat ako. But it seems wala silang pakialam ke maayos man o hindi ang magiging panoood namin. ‘Yung May Bukas Pa na sinusundan ko rin ay hindi na magkakasunod. Kung ano lang yata ang maisipan nilang ilagay ay yun na.
Alam kaya ito ng management? Kung hindi ay sana nagbabasa ang mga kinauukulan ng mga reklamo ng kanilang manonood. Para magawan naman nila ng paraan para mapabuti ang kanilang telecast. Huwag ‘yung pawarde-warde. Dahilan ba nila ay tutal gabi na at ‘yung mga bossing nila ay tulog na?



