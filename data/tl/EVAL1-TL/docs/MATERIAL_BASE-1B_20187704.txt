ISPORT LANG: Nietes aakyat na?
June 5, 2016 Matutuloy na kaya ang pag-akyat ng timbang ni Donnie ‘Ahas’Nietes, pinakamatagal na Pinoy boxer na world champion?
Kung hindi nagkakamali ang Isport Lang! dalawang beses na niya itong sinasabi (pag-akyat ng timbang).
Ang huli ay matapos niyang dispatsahin si Raul Garcia sa 6th round stoppage sa Bacolod City dalawang linggo na ang nakalilipas. Matapos ang laban kay Garcia, sinabi ni Nietes na plano na niyang mag-flyweight (112lbs). Ito ang ikalawang stoppage na panalo ni Ahas sa apat niyang pagdepensa sa titulo noong 2015 at ngayong taon.
Pero ang malaking katanungan ay kung papayagan siya ni Michael Aldeguer, presidente ng ALA Promotions.
Sakaling payagan ni Aldeguer, hindi magiging madali kay Nietes ang pumasok sa ibang teritoryo na namumutiktik ang magagaling na boksingero. Unang-una nariyan si Ring Magazine pound-for-pound king Roman Gonzalez ng Nicaragua na may record na 45-0, 38 knockouts, pinakamagaling na flyweight sa buong mundo sa ngayon.
Si Gonzalez ang boksingero na pinulbos ang dibdib ni Brian Viloria sa sagupaang tumagal ng 9 rounds noong October 2015. Ang pagkakamali ni Viloria ay sinabayan niya si Gonzalez na isa palang tactical puncher.
Kung sabagay sa lightfly (108 lbs) tila wala ng worthy opponent ang 34 years old na si Nietes sa kabila na puwede niyang subukan ang Japanese na si Ryoichi Taguchi (24-1, 11Kos) ,ranked no. 1 at ranked no. 3 Pedro Guevarra ng Mexico na ang record ay 26-2-1, 17 Kos.
Pero bago niya harapin ang dalawang ito, kailangan muna niyang tapusin ang ranked no.10 na si Moises Fuentes ng Mexico (24-2-1 may 13 knokcouts) sa Setyembre.

Anyway, kung aakyat si Nietes ng dibisyon, siguro kailangan muna niyang talunin ang dalawang nasa mataas na rank sa flyweight bago humarap kay Gonzalez para ayos ang buto-buto.



