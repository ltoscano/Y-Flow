
ITO WALANG PRENO, ETC.

ISANG aksidente na naman ang nangyari sa may Edsa-Magallanes noong Huwebes ng umaga kung saan anim ang namatay at marami ang sugatan. Ang dahilan ng drayber ng bus, nawalan ng preno.
Totoo man o hindi, sa akin ay iisa lang ang puwedeng sisihin sa mga aksidenteng ganito bukod sa tsuper ng bus. Ang napakahusay at napakagaling na Land Transportation Office.
Ang ahensiya ng gobyerno na mahilig sa lagay at pati bulag ay nabibigyan ng lisensya. Bakit kamo? Naging saksi na po ako sa ginagawang practical examination diyan sa LTO. Paandarin ang sasakyan, atras, abante, patayin ang makina, aprub! Tapos na po ang exam. Tapos sa written exam ay may kodigo na.
Ngayon, paanong nabibigyan ng lisensya ang mga hindi karapat-dapat na magmaneho sa ating kalsada? Kaching! Pera lang ang katapat.
Walang katapusang kalakaran sa LTO ito.
Kaya patuloy pa rin ang mga aksidente dahil sa mga inutil na mga drayber, mahirap man o mayaman, bulok man o bago ang sasakyan.
Pati ang pag-check-up ng sasakyan ay hindi naman nila talaga ginagawa. Hindi ba kaya taon-taon ay may isinasagawang registration ay para malaman din kung ang isang sasakyan ay road-worthy pa?
O, e paanong narehistro ang mga bus na walang preno? Drayber man o talagang depekto ng sasakyan ay LTO pa rin ang may pagkukulang. Opinyon ko ‘yan.
Kayo mga kabayan, sino ang dapat sisihin? Sino ang dapat baguhin? Marami pang buhay ang masasayang hangga’t korap ang mga tao sa ahensiyang iyan.
o0o
Huling araw po ngayon ng Manila Auto Salon sa SMX Convention Center sa Pasay City at Ang Motorama naman ng Chevrolet Philippines na huling araw rin ngayon sa ice-skating rink ng SM Mall of Asia.
Bata man o matanda ay matutuwa po sa dalawang car show na ito. Magkalapit pa.
Maligayang Kaarawan kay Lee Junia ng Nissan Motor Philippines, Jun-jun Cambe, at Amina Rillo ng MyCars.ph.



