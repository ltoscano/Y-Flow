
Quality Control

(Unang nalimbag ang akdang ito sa isyu 2 ng Philippine Collegian noong 20 Hunyo 2012.)
ni Justine Orduñia
Dibuho ni Ysa Calinawan
Mula sa mga door knob, aparador at padlock, hanggang sa vacuum cleaner at ceiling fan, samu’t saring kagamitang pambahay at materyales pangkonstruksyon ang makikita sa loob ng warehouse ng Co Ban Kiat Hardware, Inc. (CBKHI), sa Quirino Avenue, Parañaque City.
Bilang tagasuplay ng 70 porsyento ng materyales sa ACE Hardware Philippines, Inc. at mga construction company gaya ng D.M. Consunji, Inc., hindi malayong nagmula sa warehouse ng CBKHI ang mga ginamit na materyales sa ilang naglalakihang gusali at iba pang imprastruktura.
Gayuman, sa mismong labas ng warehouse, hindi matatayog na gusali o naggagandahang mga bahay ang makikita. Bubong na yari sa yero at plastic, haliging gawa sa kahoy na pinalibutan ng iba’t ibang placard at mga tolda—ito ang kasalukuyang nakatirik sa bungad ng warehouse. Sa piket line na ito nagwewelga ang mga manggagawa ng CBKHI laban sa panggigipit ng kumpanya.
Kinumpuning karahasan
Sa loob ng walong oras na trabaho ng mga manggagawa, ipinagbabawal sa kanila ang umupo, uminom ng tubig o makipag-usap sa kapwa obrero. May kaukulang parusa para sa sinumang lumabag sa alituntunin ng kumpanya. Kung hindi man pagkatanggal sa trabaho, maaaring madestino ang isang manggagawa na magtrabaho sa labas na bahagi ng warehouse na kung tawagin nila ay “Dubai.” Sa “Dubai,” nagtatrabaho ang mga manggagawa sa ilalim ng mainit na sikat ng araw. Kapag nauhaw, tanging ang tubig na nakalagay sa sirang vacuum cleaner ang maiinom nila.
Bukod sa marahas na mga parusa, ginigipit din ang mga manggagawa sa pamamagitan ng pagpapatupad ng kumpanya ng 5-5-5 o ang ilegal na labor-only-contracting, kung saan nagtatagal lamang nang hanggang limang buwan ang kanilang kontrata.
Bagaman may direktang relasyon ang mga gawain ng mga manggagawa sa operasyon ng CBKHI, ipinapasailalim pa rin sila sa isang contractor o subcontractor. Apat na ahensya diumano ang nagrerekluta ng mga kontraktwal na manggagawa para magtrabaho sa CBKHI. Higit pa rito, nanganganib ring mailipat maging mga regular na manggagawa sa mga nabanggit na ahensiya at maging kontraktwal na lamang.
Mayroon ding mga manggagawang tinatanggal nang walang lehitimong batayan at hindi pinadadaan sa tamang proseso. Kabilang dito ang mismong pangulo ng Co Ban Kiat Warehouse Workers Union (CBKWWU) na si Regie Lumauag na tinanggal sa kumpanya simula noong Abril 30 dahil diumano sa “dishonesty” noong “nag-undertime” siya noong Abril 27.
Ipinaliwanag ni Lumauag na naaprubahan ang pag-“undertime” niya bago pa man ang mismong petsa sa isang panayam sa Pinoy Weekly, isang alternatibong pahayagan. Maliban sa inalis ng kumpanya ang karapatan ng mga manggagawang magkaroon ng kasiguraduhan sa kanilang trabaho, itinanggi rin nito ang kakayahan nilang mag-organisa, ani Roger Soluta, secretary-general ng Kilusang Mayo Uno.
Kung kaya mang tanggalin ng pamunuan ng CBKHI ang mga manggagawa nito ng walang batayan, nagagawa din nilang bawasan ang dagdag-sahod nang walang maayos na paliwanag. Nagpatupad lamang ng P1 dagdag sahod noong Hunyo 2011 ang kumpanya dahil sa malalaking buwis na kailangan pa nito bayaran. Gayunpaman, hindi nagpakita ng konkretong kalkulasyon ang kumpanya hinggil sa halagang binawas, ayon sa KMU.
Tumatanggap pa rin ang karamihan sa mga manggagawa ng minimum wage na P426 kahit na sampung taon na sila sa kumpanya, dagdag ng KMU.
Bunsod ng mga kondisyong ito, napagdesisyunan ng mga manggagawa na bumuo ng unyon. Kinailangang bumuo ng samahan ng mga manggagawa dahil sa patuloy na pagpapatupad ng mga palisiyang nanggigipit, ani Diego Anciano, Pangalawang Pangulo ng CBKWWU.
Pagbuo at pagwasak
Sa pagkakaroon ng unyon, nagkaroon ng pag-asa ang mga manggagawa na maipaglaban ang kanilang mga karapatan.
Natukoy ng kumpanya ang unyon nang lumahok ang ilan sa mga kasapi nito sa kilos protesta noong May 1. Idineklarang company holiday ang Mayo 2 at kinabukasan, bigla na lamang tinanggal sa trabaho nang walang maayos na batayan ang 98 na agency worker at limang regular worker noong Mayo 3. Kasabay ng pagkatanggal sa mga manggagawa ang paglabas ng Department of Labor and Employment ng mga dokumentong kumikilala sa CBKWWU bilang isang lehitimong unyon. Bunsod nito, una silang bumuo ng picket line at nagwelga noong Mayo 9 hanggang 11.
Naging matagumpay naman ang pagwewelgang ito nang naparalisa ang operasyon ng kumpanya at naibalik sa trabaho ang mga tinanggal na manggagawa sa isang kasunduan sa pagitan ng pamunuan at unyon.
Sa kabila ng kasunduan, biglang tinanggal ang 14 na regular na manggagawa noong Mayo 23 dahil tapos na diumano ang kanilang kontrata.
Kung kaya muling bumuo ng piket line ang unyon bilang tugon sa hindi pagkilala ng kumpanya sa mga napagkasunduan. Noong Mayo 28, naghain ng Temporary Restraining Order (TRO) sa Parañaque Regional Trial Court (RTC) si Johnny Cobankiat, may-ari ng CBKHI, para mabuwag ang piket line ng mga manggagawa at pagbayarin sila ng P1 milyon para sa mga pinsalang naidulot ng welga nila.
Bagaman naibasura ang TRO noong Hunyo 1, laking gulat na lamang ng mga manggagawa nang maglabas ng TRO ang Parañaque RTC Branch 257 noong Hunyo 6 na ipinatitigil ang panibagong pagwewelga. Nagsimula noong Hunyo 11, epektibo ang TRO ng 20 na araw. Ito ang nagbigay kapangyarihan sa 70 na miyembro ng Philippine National Police at Special Weapons and Tactics at maging ang isang trak ng bumbero para buwagin ang welga sa labas ng hardware.
Gayunpaman, mananatiling matatag ang kagustuhan ng mga manggagawang ipaglaban ang kanilang karapatan sa unyon, kasiguraduhan sa trabaho, sapat na sahod at disenteng kondisyon sa trabaho ilang beses man itong sikilin ng CBKHI, ani Elmer Labog, chairperson ng KMU.
Nailatag na pundasyon
Kung tutuusin, kakaunti lamang ang hinihingi ng mga manggagawa kumpara sa kinikita ni Cobankiat na tinagurian nang milyonaryo.
“Gumagamit si Cobankiat ng panlilinlang, pandarahas at pananakot sa tulong ng gobyerno para maipagpatuloy niya ang pagkamal ng milyun-milyong piso sa pamamagitan ng pagsasamantala ng mga manggagawa,” ani Labog.
Hindi na umano bago kay Cobankiat ang lumabag sa batas para makakuha lamang ng mas maraming kita. Matatandaan na noong 2009, naibalitang nagtatago umano ng “smuggled goods” na nagkakahalagang P100 milyon si Cobankiat.
Gayunpaman, walang batas na pumipigil kay Cobankiat para gawing kontraktwal ang mga manggagawa ng CBKHI. Ayon sa KMU, bagaman nakasaad sa Department Order No. 18-A na gawing regular ang mga kontraktwal na manggagawa matapos ang anim na buwan, hindi naman nito pinipigilan ang pagtatapos ng kanilang mga kontrata bago pa man sila maging regular. Nagdudulot lamang ito ng pagkatanggal ng mga kontraktwal na manggagawa sa trabaho, ani Soluta.
Mula noong matanggal ang mga manggagawa sa trabaho, dalawang piket line na ang binuo. Ilang beses man itong buwagin ng kumpanya, ilang beses mang gamitan ng dahas ang manggagawa, susulpot at susulpot ang mga piket line, tanda ng patuloy na paggiit ng mga manggagawa sa kanilang mga karapatan sa gitna ng karahasan. ●



