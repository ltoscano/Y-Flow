125 ward ng patients, benepisaryo ng 3rd annual gift-giving Batangas Press Club

February 24, 2016

LUNGSOD NG BATANGAS, Pebrero 22 (PIA) --May 125 pasyente sa ward unit ng Batangas Medical Center( BMC) ang naging benepisaryo sa isinagawang annual gift-giving activity ng Batangas Press Club noong Pebrero 19, 2016. Ang gift-ay activity na nasa ikatlong taon ng ginagawa ng naturang media organization na binubuo ng local print, radio at TV sa lalawigan ng Batangas ay layong makapagbigay ng kaunting tulong para sa mga mahihirap na pasyente ng BMC Batangueno man o hindi. Sinabi ni Dr. Ramoncito Magnaye, hepe ng BMC, na malaki ang pasasalamat nila sa mga organisasyong tulad ng BPC dahil nakakapagbigay ito ng tulong kahit sa maliit na paraan lalo na at karamihan sa mga pasyente ay may kakapusang pinansyal kung kaya’t anumang tulong na ipinaaabot sa mga ito ay napakalaking bagay para sa kanila. “Natutuwa ako at sa ikatlong taon ay patuloy ang walang sawang pagtulong ninyo sa ating mga pasyente. Hindi naman lingid sa kaalaman ng lahat na halos lahat ng pasyente lalo na sa ward unit ay walang kakayahang pinansyal kaya’t malaking bagay sa kanila ang mga tulad ng BPC na nagkakaloob ng tulong na kusa at bukal sa kalooban”, wika pa ni Magnaye Sa panayam sa isa sa mga bantay ng pasyente na si Aling Lanie, sinabi nito na nagagalak sila sapagkat hindi nawawala ang mga tao o samahang tulad ng BPC na sa maliit na paraan ay ipinakikita ang bukas loob na pagtulong sa mga katulad nilang kapuspalad. (Bhaby P. De Castro-PIA Batangas)



