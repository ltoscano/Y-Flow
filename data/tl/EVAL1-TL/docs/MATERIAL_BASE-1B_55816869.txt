
Pulis Tarlac, mas pinalawig ang paghahanda para sa mapayapang halalan sa Mayo

February 09, 2016 Lorie Gene C. Cruz

LUNGSOD NG TARLAC, Peb.9 (PIA) -- Mas pinalawig ng Tarlac Provincial Police Office ang mga paghahanda nito para sa pagdaraos ng mapayapang halalan sa Mayo. Ayon kay Provincial Director PSSupt. Alex Sintin, malawak na election security coverage ang gagawin ng kapulisan upang matiyak ang ligtas at malinis na eleksyon. Aniya, asahan ang maximum deployment ng mga pulis sa 42 community checkpoints sa Tarlac. Kasalukuyan ding ipinapatupad ng kapulisan ang province-wide gun ban bilang bahagi ng kanilang election security measures.

Iniulat ni Sintin na 86 baril na ang kanilang nakumpiska simula nang umpisahan ang checkpoint operations para sa Safe and Fair Elections o SAFE noong Enero 10. Bagamat nakapagtala sila ng zero election-related incident noong 2013 elections, tutukuyin pa rin ng kapulisan ang mga posibleng election watchlist areas sa lalawigan. Katuwang ni pulisya sa SAFE campaign ang Hukbong Sandatahang Lakas ng Pilipinas. (CLJD/LGCC-PIA 3)



