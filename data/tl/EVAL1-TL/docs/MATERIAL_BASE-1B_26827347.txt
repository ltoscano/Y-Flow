
Bagong high school building sa Corcuera, Romblon pinasinayaan na

June 22, 2016 Dinnes M. Manzo

CORCUERA, Romblon, Hunyo 22 (PIA) --- Pinasinayaan na kamakailan ang bagong gusali na may dalawang silid-aralan sa Mauricio F. Fabito National High School sa bayan ng Corcuera sa pangunguna ng mga opisyal ng LGU at DepEd. Ang naturang gusali ay proyektong pang-imprastraktura ng pamahalaang nasyunal na KALAHI-CIDSS o ang Kapit Bisig Laban sa Kahirapan Program – Comprehensive Integrated Delivery of Social Services sa naturang bayan. Sinabi ni Mayor Rachel M. Bañares na mabilis na natapos ang nasabing proyekto dahil sa pagkakaisa ng lokal na pamahalaan, Department of Social Welfare and Development, Department of Education at pakikipagtulungan ng mga residente dito. Ang pagtatayo ng silid-aralan ay tulong ng DSWD para magamit sa implementasyon ng K-12 Program ng DepEd at malaking tulong ito para sa mga mag-aaral ngayong pasukan. Ang bagong gusali ay puwede ring gamitin na evacuation center kung sakaling may kalamidad o sakunang dumating sapagkat matibay ang pagkakagawa nito. Inaasahan na sa susunod na buwan ay matatapos na rin ang isa pang school building na ipinatatayo ng DepEd na nasa pangangasiwa ng Department of Public Works and Highways (DPWH). (DM/PIA-IVB/Romblon)



