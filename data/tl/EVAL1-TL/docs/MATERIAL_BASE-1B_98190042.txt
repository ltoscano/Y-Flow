Mga gurong aplikante sa ARMM, dumaraan sa masusing proseso

June 10, 2016

LUNGSOD NG KUTABATO, Hunyo 10 (PIA) –Abot sa 933 na mga guro ang kinakailangan ng department of education sa Autonomous Region in Muslim Mindanao (DepEd-ARMM) ngayong taon para sa senior high school.
Kaugnay nito, 1, 216 na mga gurong aplikante ang isinailalim ng ahensiya sa English Proficiency Examination noong Hunyo 1.
Maliban pa sa nasabing pagsusulit, dadaan pa sa ibang proseso ang mga aplikante tulad ng teaching demonstration, panel interview at masusing pagsisiyasat sa kanilang nga dokumento gaya ng transcript of records at iba pa.
Ang mga makakapasa ay maitatalaga sa mga schools divisions ng Maguindanao I at II, Lanao del Sur I at II at Marawi City.
Ayon sa kalihim ng DepEd-ARMM, Dr. John Magno, sa pamamagitan ng mga prosesong ito ay magagarantiya na mga mabubuting guro ang mga makukuha na makakatulong upang magkaroon ng magandang kinabukasan ang mga mag-aaral ng rehiyon.
“Kailangang pasado sila sa Licensure Examination for Teachers (LET),” sambit ni Magno.
Aniya, ang kanilang ranking ay batay sa DepEd’s criteria for evaluation and selection process.
Dagdag ng kalihim, sinusunod ng ahensiya ang general guidelines para sa hiring at placement ng mga napiling aplikante.
Makakatanggap ng buwanang sahod ang mga guro sa halagang P19, 940 hanggang P39, 493.
Noong nakaraang buwan ng Abril taong 2016, mahigit 560 na mga guro para sa elementarya at sekondarya ang pumirma ng kanilang appointment papers and deployment orders sa mga probinsya ng Maguindanao at Lanao del Sur.(IBEroy/PBChangco-PIA Cotabato City)



