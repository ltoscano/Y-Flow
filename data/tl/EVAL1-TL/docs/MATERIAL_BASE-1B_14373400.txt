LIONS MAS MABANGIS
By Elech Dawa July 19, 2016
Dalawang beses hindi nakapaglaro si Dan Sara sa San Beda dahil sa natamong injury sa daliri, pero nanatiling walang dungis ang Red Lions matapos ang apat na laro sa 92nd NCAA men’s basketball tournament. Makakapaglaro na si team captain Sara kaya mas lalong mabangis ang Red Lions.
Nakatakdang magharap ang last year’s runner-up San Beda at Perpetual Help Altas mamaya sa The Arena sa San Juan.
“It’s going to be a great match for sure,” saad ni San Beda coach Jamike Jarin.
Para kay Perpetual Help coach Jimwell Gican, masusubukan ang kakayahan ng kanyang team laban sa San Beda.
“We’re looking forward to that match because it will be a test of the team’s character,” wika ni Gican.
Target din ng Mapua Cardinals na manatili sa unahan pero paniguradong dadaan sila sa butas ng karayom bago makuha ang panalo kontra mapanganib na Arellano University Chiefs.
Banggaan ang Mapua at Arellano pagkatapos ng Letran-San Sebastian match sa tanghali.

Isa sa mga liyamado para sa titulo ang Arellano dahil nabisto ang kanilang tikas ng magpanalo ang mga ito sa pre-season tournaments bago nagsimula ang NCAA.
Maganda ang ipinakikitang laro ng Cardinals dahil kay reigning MVP Allwell Oraeme pero wala pang kasiguruhan kung makakalaro ang 6-foot-9 import kontra Arellano.
Binangko si Nigerian Oraeme sa panalo ng Cardinals laban sa Emilio Aguinaldo Generals, 70-67.
Hindi naman nagsalita si Mapua coach Atoy Co tungkol sa pagka-bangko ni Oraeme.
Puntirya ng defending champion Letran na sungkitin ang pang-apat na sunod na panalo para makadikit sa tuktok.
Nasa pangatlong puwesto ang Knights sa 3-1 card.



