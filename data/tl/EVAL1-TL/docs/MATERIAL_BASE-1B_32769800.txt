
TIKLOP

NGAYONG panahon ng gun ban, nakatagpo ako ng bagong dibersiyon at ito ang pagbibisikleta.
Natuwa kasi ako noong may nakita akong mga grupo ng nagbibisikleta na ang gamit ay hindi yung pangkaraniwang mountain bike o racing bike kundi ‘yung mga maliliit at detiklop na bisikleta na kung tawagin ay folding bike.
Napakaganda ng konsepto ng folding bike sapagkat maaari mo itong isilid sa trunk o storage space ng iyong sasakyan at kapag naisipan mo mag-bike ay madali lang itong ilabas.
Sa pamamagitan nito, maaari mong iparada ang iyong sasakyan kapag medyo matindi ang trapik ay magbibisikleta ka na lang sa iyong pupuntahan.
Maaari mo rin itong bitbitin (halos wala pang 13 kilo ang bigat ng isang bisikleta) at isakay sa dyip, sa bus o dili kaya ay sa MRT at LRT (yes folks, pinapayagan na itong ipasok sa mga tren) at magbisikleta ka na lang patungo sa iyong huling destinasyon. May mga nagbebenta na nga rin ngayon ng bag upang dito mo isilid ang bisikleta para mas madaling bitbitin.
Naisip ko na siguro, kung buhusan ng ating pamahalaan ng suporta ang pagbibisikleta sa halip na waldasin ang salapi ng bayan para mapaunlad ang bulsa nitong ating mga politiko, darating siguro ang panahon na napakalinis na ng hangin, lalong-lalo na sa Kamaynilaan at napakagaan din ang daloy ng trapiko sa ating mga lansangan.
Mas lulusog din marahil ang marami sa ating mga kababayan at sa halip na gumastos sila ng limpak-limpak na salapi upang makapag-ehersisyo sa mga mamahaling gym ay magbisikleta na lang. Tipid sa pamasahe at mas lalakas pa ang iyong katawan.
Ang tanging problema ng mga nahihilig ngayon sa bisikleta ay ang kanilang kaligtasan sa ating mga lansangan.
Napakarami kasing mga barumbadong driver, lalong-lalo na ‘yung mga tsuper ng mga pampasaherong dyip at mga bus na walang pakundangan kung magmaneho.
Bagama’t may mga bayan na gaya ng Marikina at Quezon City na naglalagay na ngayon ng bike lane sa kanilang mga pangunahing lansangan, hindi pa rin nito napagdudugtong ang mga pangunahing siyudad upang sana ay mahikayat pa lalo ang karamihan sa atin na maging bimodal (ibig sabihin ay sasakay ka sa tradisyonal na sasakyan at magba-bike) na rin sa pamamaraan ng kanilang pang araw-araw na biyahe mula sa kanilang bahay patungo sa kanilang trabaho o dili kaya ay paaralan.
Ito sana ang isa sa mga dapat pag-isipan ngayon ni Metro Manila Development Authority Chairman Francis Tolentino lalo pa’t napakabilis na ngayon ang pagdami ng ating mga kababayang nahihilig sa bisikleta, lalo na ang folding bike.
Sa katunayan, napakaaktibo ngayon ng grupong Tiklop Society of the Philippines na pinamumunuan ni Pio Fortuno Jr. sa kanilang layunin na palawigin ang paggamit ng folding bike bilang alternatibong sasakyan.
Naniniwala ang TSP na sa pamamagitan ng paggamit ng folding bike, magiging malinis ang hanging nilalanghap natin at magiging mas malusog ang ating mamamayan.
Maliban dito, napakarami ring mga gawaing pangkawang-gawa ang TSP na binuo ng napakaliit na grupo noong 2009.
Noong nakalipas na linggo lang ay kasama ako sa mga kapanalig sa TSP na pumadyak mula sa Pa-say (Mall of Asia) hanggang Ta-gaytay at pabalik! Halos hindi ako makapaniwala na nakayanan ko ito. Ngayon, libo-libo na ang miyembro ng TSP at kamakailan ay napasali na rin ang Bigwas sa grupong ito. Napakaganda nga ng konsepto ng folding bike kaya’t walang ibang pupuntahan ang TSP kundi ang lalo pang paglawak nito.
Thanks for the great ride guys.



