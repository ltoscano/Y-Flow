Pagmonitor sa mga ipinamahaging punla sa Kidapawan City, itinataguyod

January 19, 2016

LUNGSOD NG KIDAPAWAN, North Cotabato, Ene. 19 (PIA)--- Itinataguyod ngayon dito sa lungsod ang mahigpit na pagmomonitor sa mga ipinamahaging punla sa mga magsasaka kaugnay sa epektong dulot ng tagtuyot. Ito ay matapos nadiskubre ang ilang mga nakatambak na cassava planting materials sa isang barangay sa lungsod.
Sinabi ni City Acting Agriculturist Nesmero Espejo, na noong nakaraang buwan ay sinimulan nang ipinamahagi ng El Niño Task Force ng lungsod ang mga materyales na maaaring magamit ng mga magsasaka.
Kabilang rito ang mga binhi ng gulay at mga tangkay ng dilaw na kamoteng kahoy na mainam na alternatibong pananim at mapagkukunan ng pagkain sa panahon ng tag-init. Isa sa mga barangay sa lungsod na lubos na apektado ng El Niño ay ang Barangay Onica kung saan halos tatlong buwan nang hindi nakakapagtanim ng kanilang mga produkto ang mga magsasaka.
Isinailalim na rin kamakailan ang naturang barangay sa state of calamity. (SJDuerme-PIA12)



