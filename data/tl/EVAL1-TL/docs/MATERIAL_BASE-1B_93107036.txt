
DepEd-Palawan handa na sa pagbubukas ng senior high

May 30, 2016 Orlan C. Jabagat

PUERTO PRINCESA, Palawan, Mayo 30 (PIA) ---- Handa na ng Department of Education (DepEd)-Palawan sa pagbubukas ng senior high school ngayong school year 2016-2017. Ayon kay DepEd-Palawan Assistant Schools Division Superintendent Roseline P. Vicente nasa 99.9% na ang kanilang kahandaan sa pagpapatupad ng K to12 program sa Palawan. Ani Vicente, sa kabila ng hindi pa tapos ang mga silid aralan na gagamitin ng mga senior high school ay handa naman ang kanilang ahensiya para sa pagbubukas ng pasukan sa Hunyo 13. Iniulat ni Vicente sa Kapihan sa PIA kamakailan na limang school building pa lamang ang natatapos at ang iba ay inaasahan na matatapos ng Department of Public Works and Highways (DPWH) sa mga buwan ng Hulyo hanggang Setyembre ngayong taon kung kayaâ€™t nakipag-ugnayan na ang DepEd-Palawan sa lahat ng mga lokal na pamahalaan na malapit sa mga paaralang mag-ooffer ng senior high na pansamantalang magamit ang mga covered gym o multi-purpose hall para sa senior high hanggang sa matapos ang konstruksiyon ng mga school building na ginagawa ng DPWH. Nasa proseso naman ng deployment ng nasa 552 mga bagong guro ang DepEd-Palawan na syang magtuturo sa senior high school.
Walongpu na pampubliko at 10 pampribadong paaralan ang mag-ooffer ng senior high sa Palawan, hindi pa kasama dito ang mga paaralan sa lungsod gn Puerto Princesa. Sa kasalukuyan, humigit kumulang sa 15,000 estudyante kasama na ang mga out of school youth (OSY) ang naitatala ng DepEd-Palawan na papasok ng Grade 11 at maari pa itong madagdagan bago ang Hunyo 13, ayon kay Vicente. Sakali man na hindi na makapag-enrol sa pampublikong paaralan ang magsi-senior high ay maaari naman umano silang mag-enrol sa mga private school at sa pamamagitan ng subsidy mula sa pamahalaan ay magiging libre o kaya ay mabawasan ang matrikula ng estudyanteng papasok sa mga private school. Inanunsiyo na rin ng DepEd-Palawan na magsisimula ang Brigada Eskwela sa Mayo 30 hanggang Hunyo 4. Ang aktibidad na ito ay bilang paghahanda para sa pasukan ng mga estudyante. Ang Brigada Eskwela at pagtulungan ng mga magulang, guro at mga pribadong sector na linisin at pagandahin ang mga paaralan bago ang pasukan.

(OCJ/LBR/PIA4B/Palawan)



