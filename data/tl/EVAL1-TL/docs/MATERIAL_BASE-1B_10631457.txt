Pacquiao: Nalalapit na ang pagreretiro ko

Ni RCadayona/ATan (Pilipino Star Ngayon) | Updated May 14, 2015 - 12:00am

MANILA, Philippines - Bilang na ang mga araw ni Filipino boxing superstar Manny Pacquiao sa ibabaw ng boxing ring.
Ipinaramdam kahapon ni Pacquiao ang kanyang napipintong pagreretiro sa boxing scene kung saan siya nanalo ng walong korona sa walong magkakaibang weight division.
“Alam n’yo naman, malapit na ‘yan. Thirty-six years old na ako, mag-37 na ako this coming December,” sabi ni Pacquiao.
Pero isang bagay na pakikiramdaman niya bago magdesisyon kung tuluyan na niyang isasabit ang kanyang boxing gloves ay ang inoperahang kanang balikat.
“Ang focus ko muna ngayon ay magpagaling. Magaling naman ang doctor na nag-opera sa akin. Kapag gumaling na ay saka ko masasabi kung magreretiro na ba ako o hindi,” dagdag ni Pacman.
Pero kung ang may-bahay niyang si Jinkee ang tatanungin, dapat nang magpahinga ang kinatawan ng Sarangani Province.

Tinuran pa ni Jinkee na magbibitiw na rin siya sa pagiging vice governor ng Sarangani sa 2016 para mabigyan na ng panahon ang kanilang limang anak.
Noong 2013 naupo bilang vice governor si Jinkee at bagama’t suportado niya ang patuloy na paninilbihan sa bayan ni Pacquiao, idinadalangin naman niya na magbitiw na ito sa pagbo-boxing dahil wala na siyang dapat na patunayan pa sa ring.
Hindi naman ito ang unang pagkakataon na nagsabi ni Jinkee ng pagnanais na magretiro na ang asawa.
Maski si Pangulong Noynoy Aquino III ay iminungkahi kay ‘Pacman’ na magretiro dahil sapat na ang naibigay nitong karangalan para sa bansa sa larangan ng boxing.
Lumitaw din ang usapin hinggil sa kanyang paghahangad na maging Pangulo ng Pilipinas.
“Wala sa isipan ko iyan. You see, God’s plan is higher than our plans. His thoughts are higher than our thoughts. We can’t say,’’ wika ni Pacquiao.
“My focus is on my job as a Congressman. It’s still a year from elections and there are still so many things that I can do for my constituents.’’
Nasa kanyang huling termino si Pacquiao bilang kinatawan ng Sarangani sa Kongreso.
Siya ang Congressman na may pinakamaraming absent na ginawa sa House of Representatives noong 2014 kung saan pitong beses lamang siya nakadalo sa 70 session days mula Enero 20 hanggang Disyembre 17, 2014.



