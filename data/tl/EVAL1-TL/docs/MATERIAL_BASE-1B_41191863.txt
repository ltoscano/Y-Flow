Negosyo Center bubuksan sa Isulan

May 24, 2016  LUNGSOD NG KORONADAL, South Cotabato, May 24 (PIA) – Ilulunsad bukas, Mayo 25, sa bayan ng Isulan, sa lalawigan ng Sultan Kudarat ang pinakabagong Negosyo Center ng SOCCSKSARGEN Region. Ang nasabing Negosyo Center ay nakatayo sa loob ng municipal compound ng Isulan at magkatuwang na itinataguyod ng Department of Trade and Industry 12 at lokal na pamahalaan ng Isulan. Ang pagtatayo ng Negosyo Center sa bawat probinsya, lungsod at bayan ay ipinag-uutos ng Republic Act 10644 o “Go Negosyo Act.” Pinakalayunin nito ang tumulong sa mga micro, small and medium enterprises na magsimula at magpalago ng negosyo. Kabilang sa mga ayudang ibinibigay nito ang tulong sa pagpaparehistro ng negosyo, gabay sa pagpapatakbo at pagpapalago ng negosyo at pagsasanay at impormasyon. Noong Mayo 18, binuksan din ng DTI 12 ang Negosyo Center sa Cotabato City. Nauna nang binuksan ang mga Negosyo Center sa General Santos City, Alabel sa Sarangani, Kidapawan City at Tacurong City. Pangungunahan ni DTI Sultan Kudarat Office head Felisa Sinobago, kasama sina Isulan Mayor Diosdado Pallasigue at kanyang kabiyak, Mayor-elect Maritess Pallasigue, ang paglulunsad ng Negosyo Center sa Isulan. (DEDoguiles-PIA 12)



