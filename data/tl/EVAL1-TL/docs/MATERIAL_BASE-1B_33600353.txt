
Miyerkules, Mayo 15, 2013

Uwian Na!

Uwian Na! (Jn. 16: 5-11) Napansin nyo po ba na yung mga bata habang sila ay papasok sa paaralan sila ay naglalakad pero kapag uwian na sila ay tumatakbo? Ang dahilan nito ay sapagkat ang mga batang ito ay masaya na sila ay uuwi na sa kanilang tahanan. Lahat tayo naghahangad na pagkatapos nang maghapon ay meron tayong tahanan na mauuwian. Hindi lamang bahay ang ating hinahanap. Ang gusto natin ay yung mga taong kasama natin sa bahay. Ang totoo nyan ay sila ang nagpapaligaya sa atin kaya gusto nating umuwi.

Si Hesus pagkatapos nang kanyang misyon sa mundo ay uuwi na din sa kaharian nang Diyos. Hindi ito madali para sa mga alagad sapagkat nakasandal na sila kay Hesus para sa mga gawain. Pero ang sabi ni Hesus: “…makabubuti sa inyong umalis ako sapagkat kung hindi ako aalis, hindi makakarating sa inyo ang Tagapagtanggol.” Babalik pala siya sa Ama upang isugo ang banal na Espiritu na gagabay sa mga alagad upang sila din ay makabalik sa Ama. Pagod ka na ba sa buhay mo? Di mo ba alam kung saan ka pupunta? Nalilito ka ba kung anong gusto mong mangyari sa buhay mo? Naghahanap ka ba nang kapahingahan? Magpaakay sa Banal na Espiritu.

Magbalik ka na sa Ama. Hinihintay ka na niya…



