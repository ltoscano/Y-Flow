TAHIMIK ANG MALAKANYANG SA PROBLEMA SA SABAH

BAKIT tahimik ang Palasyo ng Malakanyang sa isyu ng Sabah?
‘Yan ang itinatanong ng ating uzi nang malaman nito sa Senado na mayroon umanong kahilingan si PNoy na tumahimik sa usaping Sabah ang mga senador.
Kanino ba talaga ang Sabah? Hindi ba’t ito ay tunay na pag-aari ng Pinas?
Bakit kailangang tumahimik?
Mayroon bang itinatago?
NABAWI NA SANA NG PINAS
Iniiwasan ba ni PNoy na mapag-usapan ang Sabah dahil malaki ang kinalaman ng kanyang amang si dating Sen. Ninoy Aquino kaya ito hindi nabawi ng Pinas?
Naaalala pa ba ninyo, mga Bro, ‘yung Jabidah Massacre kung saan umabot sa 200 katao ang pinatay ng militar para lang pagtakpan ang tangkang pagbawi sana ni dating Pang. Ferdinand Marcos sa Sabah na napunta sa Malaysia?
Nagpuputak sa Senado si Ninoy Aquino at ibinuko ang OPLAN MERDEKA na nagsasanay sa mahigit 200 Moro na gagamitin sana para bawiin ang Sabah.
UBUSIN PARA WALANG TESTIGO
Dahil sa pagpuputak ni Ninoy Aquino, napilitang ubusin ang mga trainee para walang tumayong testigo sa Senado na maglalagay sa kahihiyan sa buong bansa.
Inaasahang mababawi sana ng Pinas ang Sabah dahil kasalukuyang mas nakaaangat ang sandatahang lakas ng Pinas nang kasalukuyang isinasagawa ang OPLAN MERDEKA.
PINONDOHAN NG MALAYSIA
Nang magkawindang-windang ang OPLAN MERDEKA, bigla na lang lumabas ang samahan ng mga Moro na nagalit umano sa pamahalaan ng Pinas dahil sa pagkamatay ng kanilang mga kasamahan.
Pero ang totoo… Ito raw umano ay pinondohan ng Malaysia para guluhin ang Pilipinas at mabaon sa limot ang ating pagbawi sa Sabah.
BAKIT CHINA HINDI MALAYSIA
Bakit natin pinag-iinitan ang China sa usapin sa Spratlys at Scarborough Shoal samantala, mas malinaw na pag-aari ng Pinas ang Sabah ‘di ba?
Alam naman nating wala tayong laban sa China pero pilit nating iniinis ang natutulog na higante.
Pero hetong katabi natin na harapang inagaw ang pag-aari ng bansa ay pinagkikibit-balikat lang ng Palasyo. Bakit?
BAKIT NAGTAGO SI DEL ROSARIO
Kasalukuyang hindi mahagilap si DFA Sec. Del Rosario sa isyu ng Sabah.
Bakit? Dahil wala raw itong interes sa usapin.
Anong interes? Sa interes ba ng Philex Oil na pangunahing may interes sa West Philippine Sea?
Paki paliwanag lang po Sec. Del Rosario.
UZI TEXT
Bigyan naman po natin ng puwang ang mga nabubuwisit na sa iba’t ibang sistema sa ating lipunan.
POLITIKONG ILLEGAL LOGGER
Good am. I just want to comment about some of our politicians who are illegal loggers! Sila ang dapat na managot sa baha at landslides! More power to remate! Ok ang sense of humor ni Poo-roy.
UGNAYAN KAY PNOY
Ang kailangan lang talaga ay ang Pangulo ang direktang makipag-ugnayan sa mga tambayan sa pamamagitan ng isang programa sa tv o radyo upang makausap ang Presidente kahit sa phone lamang. Every Sunday lang puwede na ‘di ba? Ang pamagat dapat ay ganito! ANG PANGULO AT ANG MGA TINIG NG MAMAMAYAN… kung boss nga niya tayo.
CAYETANO VS ENRILE
Dapat huwag padalosdalos si Sen. Alan Cayetano kay Sen. Juan Ponce Enrile sapagkat wala pang nagagawa si Sen. Cayetano sa bayan at sa taumbayan kung ikumpara kay Sen. Enrile. ‘Di pa sana naibalik ang TUNAY NA DEMOKRASYA sa PILIPINAS kundi dahil kina Sen. Enrile, Gen. Ramos at ang mga tumulong sa mga ito gaya ni Sen. Greg Honasan. Malaki ang utang na loob natin kay Sen. Enrile at walang ginawa ito kundi para sa kapakanan ng taumbayan. Saludo kami sa iyo, Manong Johnny. Senior Citizens at Filipino Youth Movement.
TINANGAY SA GUAM
Ang mga tao na lumoko at tumangay ng pera ng mga aplikante na papuntang Guam ay ang agency na Javier International Manpower Services. Hawak ito nina Cecille Yabot alyas Cez Tan, Leony Laforteza ng Tondo, Manila at ang kanilang boss na sina Allan Chua Garboso. Sana ay patuloy pa rin ang pagtugis sa mga taong ito na mga salarin at walang konsensya. Nangangalap at nanghihikayat ang mga ito na makaaalis kami ngunit hindi natupad. Pakibigyan ng ultimatum ang mga nakalalayang suspek sa panggagantso. Help plz.
UKOL KAY CARABUENA
Malaking kamalian ang ginawang desisyon ng korte pabor kay Robert Blair Carabuena. Kitang-kita sa sikat ng araw ang krimen na ginawa ni Carabuena na traffic violation, public insult, physical injury at assault sa agent of an authority. Malaking kahihiyan sa parte ng Metro Manila Development Authority ang ginawang krimen ni Carabuena pagkatapos ay kinampihan pa siya ng korte. Ito ang problema sa Pilipinas sapagkat ang mga husgado kung minsan ay kakampi ng mga kriminal. At dito lang sa Pilipinas nangyayari ito. Kaya hindi imposible na lumalawak ang krimen at dumami ang mga kriminal sa Pilipinas. EHP ng Indigenous Peoples ng RP.
SI PNOY
G. Antiporda, tinext ko na sa iyo na hangga’t si PNoy ang nasa Malacañan, ang Pilipinas, mula Aparri hanggang Jolo ay patuloy na makararanas ng mga kalamidad.



