
BANGKAROTE NA, MAY BONUS PA

SAAN ka nakakita ng isang korporasyon na nalulugi na e, nagagawa pa ng mga opisyal nito na bigyan ng bonus ang kanilang mga sarili?
Hindi ba’t kailan lang, e, sinabi ni Pangulong Banoynoy, este, Noynoy na paubos na ang pondo ng Social Security System kaya nangangailangang itaas ang kontribusyon ng mga miyembro nito para maisalba sa pagkalugi ng nasabing government-owned corporation?
Ang kakapal ng mukha ng mga opisyal ng SSS na magbiyakan sa tinatayang P10 milyon bilang bonus gayong nababangkarote ang ahensya.
Ang masaklap, isinabay pa ni SSS President Emilio de Quiroz Jr. ang pag-aanunsiyo na simula sa Enero ng susunod na taon, itataas na ang kontribusyon ng mga kasapi ng ahensiya.
Saan ba kumuha ng kapal ng mukha itong si De Quiroz at mga kasamahang opisyal para sabihing ang bonus na kanilang kinuha ay dahil sa aniya’y “good performance” nila sa pagpapatakbo sa SSS. ‘
‘Yan ba ang “good performance”, e, hirap ang SSS na pagbigyan ang hiling ng mga retiradong miyembro na dagdagan ang kanilang buwanang pensiyon dahil ito raw ay nalulugi.
Animal din itong mga opisyal ng SSS. Inuna pa ang kanilang milyones na bonus bago ang barya-barya lang namang hinihingi ng pensiyonado. Wala na ngang increase, perhuwisyo pa ang ibibigay sa miyembro dahil magtataas ng kontribusyon.
Pukaw na n’yo! Kagaya kayo ng mga politiko at mga taga-Malakanyang na kanya-kanya ng sistema sa pagseguro ng mga makukulimbat! Pansarili lang ang iniisip n’yo!

Masyado nang nakalulungkot ang nangyayari sa kawawa nating bayan. Tuloy-tuloy lang ang mga hayop sa gobyerno sa pagnanakaw sa pera ng bayan. Mistula tayong mga baka na kanilang ginagatasan.
Kaliwa’t kanan ang mga politiko at opisyal ng pamahalaan sa pangungulimbat sa salaping bayan na mula sa ating buwis. Wala tayong makita na maayos na serbisyo.
Sa aming lugar sa Kyusi, may kalyeng isinemento pero hindi tinapos. Kalahati lang ang ginawa. ‘Yung kalahati ay ibang kontratista raw ang tatapos.
Kailan pa? Maliit lang ang kalsadang ginawa pero tiyak na mil-yon-milyon ang ginastos.
Tiyak din na may nakapagbulsa sa pondong ipinanggastos. Masyadong nakabuburat ang mga pinaggagawa ng politiko at mga opisyal ng bayan sa atin.
Parang utang na loob pa natin na sila’y kumikilos. ‘Yun nga lang, sa konting kilos nila ay malaking pera ang kanilang nahaharbat.



