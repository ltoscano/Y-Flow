
Martial Law sa Sulu, inayawan ni PNoy By Boyet Jadulco June 16, 20161
Ikinonsidera ni Pangulong Benigno Aquino III na magdeklara ng Martial Law sa Sulu upang mahuli ang mga miyembro ng Abu Sayyaf tatlong linggo na ang nakararaan, subalit hindi ito itinuloy sa takot na dumami pa ang kalaban ng gobyerno.
Sa isang ambush interview sa Jolo, Sulu, natanong si Pangulong Aquino kung ikinonsidera niya ang pagpapairal ng Martial Law sa lalawigan ng Sulu.
Ipinaliwanag naman ni PNoy kung bakit hindi niya ipinairal ang Martial Law sa Sulu. “Ang dami nating puwersang gagamitin just to implement Martial Law here which might… walang guarantee na magkakaroon ng positive results, baka magkaroon pa ng negative results, baka magkaroon ng dagdag na simpatiya dun sa mga kalaban,” paliwanag ni Pangulong Aquino.
Nagtungo si Pangulong Aquino sa Jolo upang personal na alamin ang update sa isinasagawang operasyon laban sa Abu Sayyaf matapos na pugutan ng ulo ang Canadian na si Robert Hall.
Matapos ang situation briefing, ipinabatid ng Pangulo na nagpatupad ng mga refinements ang military at police sa kanilang operasyon laban sa ASG para sa tagumpay na pagsagip sa natitirang bihag.



