
70 lider-kabataan, dumalo sa pagsasanay sa Calapan

June 12, 2016

CALAPAN, Oriental Mindoro, Hunyo 12 (PIA) – Nagsagawa ng leadership training at values enchancement ang City Education Department ng pamahalaang lokal ng Calapan, na dinaluhan ng 70 piling student leaders. Ang nasabing pagsasanay ay pinangunahan nina Dr. Maria Amabella Cuasay at Atty. Mildred Ople ng Department of Budget and Management bilang resource speakers. Layunin ng nasabing aktibidad na mahubog ang potensyal ng mga nagsidalong kabataan at maipakita ang kanilang kakayahan na maging lider na may kabutihang asal bilang mga tinaguriang pag-asa ng bayan. Pamumunong may kabutihang asal at simulan ang pagbabago – ito ang mga pag-uugaling ikinikintal ngayon ng pamahalaang lungsod ng Calapan sa isipan ng mga kabataan. Samantala, binigyang-diin ni Mayor Arnan C. Panaligan na hindi sapat ang maluklok sa isang posisyon dahil kailangan din dito ang wastong pag-uugali na dapat taglayin ng isang pinuno at ang kanyang katatagan sa anumang krisis o pagsubok ng kanilang organisasyon.

(CIO/LTC/PIA-Mimaropa/Calapan)



