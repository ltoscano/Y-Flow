F2 dinakma ang finals ticket By Elech Dawa August 7, 2016
Winalis ng F2 Logistics sa tatlong sets ang Petron, 25-18, 25-15, 25-13 kahapon upang sumampa sa Finals ng Philippine Super Liga All-Filipino Conference sa The Arena San Juan City.
Hahamunin ng Cargo Movers ang naghihintay na Foton para sa titulo simula sa Huwebes sa best-of-three finals sa nasabing venue. Nagtala si Kim Dy ng nine attacks at dalawang blocks habang tumulong si Cha Cruz ng anim na attacks, tatlong service aces at isang block para sa F2.
“Kailangan ko tulungan mga teammates ko kaya dapat pumuntos agad ako,” wika ni Dy.
Halos walang kahirap-hirap na tinumba ng Cargo Movers ang Tri-Activ Spikers na ikinatuwa ni coach Ramil de Jesus.
“Natutuwa ako sa team kasi lumabas ‘yung maturity kaya happy ako.” saad ni De Jesus. “Itong finals na ito lahat gagawin namin para manalo.”
Nag-ambag naman si Kim Fajardo ng 22 excellent sets habang may 12 digs si Dawn Macandili para sa F2 Logistics.
Unang nakakuha ng ticket sa finals ang Tornadoes matapos kaldagin noong Huwebes ang RC Cola-Army, 21-25, 25-19, 25-15, 25-21.
Malinis sa tatlong laro ang Foton sa second round habang may 2-1 karta ang F2 Logistics. Magtutuos naman ang Army at Tri Activ Spikers para sa third place.

Samantala, sasagupain ng Cignal ang Generika para sa battle for fifth matapos nilang patalsikin ang Standard Insurance-Navy, 25-19, 25-19, 25-21, sa isang classification match.



