MASBATE 4P’S IMBESTIGAHAN; RIZAL PNP PATONG KAY SOLA

BASAHIN mo ito, DSWD Sec. Dinky Soliman!
Malungkot ang nakaraang Pasko para sa marami nating kababayan sa Masbate, partikular ang mga taga-Brgy. Bacolod, Milagros na miyembro ng Conditional Cash Transfer (CCT) o mas kilala sa tawag na 4P’s (Pantawid Pamilyang Pilipino Program).
Ang dahilan, maraming buwan na ang nakararaan ay nahinto ang pagdating sa kanila ng halagang dati na nilang tinatanggap mula sa nasabing programa ng pamahalaan.
Ang masakit, wala man lang silang alam na dahilan o paliwanag mula sa DSWD kung bakit biglang natigil o wala na silang natatanggap.
Ang tanging alam nitong mga kawawang 4-P’s member ay tinanggal na umano sila sa listahan dahil napag-initan sila ng kanilang group leader!
Matanong lang natin ang kasalukuyang namumuno ng MSWDO sa bayan ng Milagros na si Mrs. Ruth Rosero Sia.
Ligal ba o opisyal ang naganap na pagtanggal sa nasabing 4P’s members? Ano ba ang basehan ng pagtanggal sa kanila?
Sino ba ang nag-alis ng kanilang pangalan mula sa listahan ng beneficiaries? Sa matagal na panahong wala na silang natanggap, ang pera ba ay nasa DSWD pa rin o nasa ibang bulsa?
Kung totoo ang mga ulat na ang pera na nauukol para sa kanila ay nakatengga lang ngayon doon sa “contractor” na namamahala sa fund releases, kanino nagmula ang
utos para mangyari ito?
Hindi kaya pinagkakakitaan lang ng nasabing contractor o idinagdag sa puhunan sa 5/6 ang perang dapat sana ay matagal nang naipantawid-gutom ng ating mga kawawang kababayan?
Inaasahan ko, Mrs. Ruth Rosero Sia, na sa lalong madaling panahon ay aasikasuhin mo ang problema . . . bago ko personal na mabitbit ang isyung ito sa tanggapan ni Sec. Dinky Soliman!
-o0o-
Dahil sa hindi matinag na operasyon ng “Bookies” ni Bong Sola sa buong lalawigan ng Rizal, marami ang naghihinala na totoo nga ang ipinangangalandakan nito na may basbas siya ni PNP Provincial Director S/Supt. Rolando Anduyan!
Ano ba, Kernel, ang katotohanan, may bendisyon mo nga ba ang operasyon ni Bong Sola? O ikaw ang winiwisikan niya ng bendisyon tuwing Biyernes?
Ano na ba ang nangyari sa “no take policy” ng PNP?
Sa ganito, parekoy, kalantad ang operasyon ng iligal na sugal sa isang probinsya, saan maaaring magsumbong ang taumbayan?
Sa Regional Director? Rekta na sa PNP chief? O sa mismong Secretary ng DILG?
Hmmm, paano na lang kung lahat sila ay nawiwisikan ng bendisyon?



