HUWAG ISNABIN

MAHALAGA para sa akin ang Baranggay election, kaya tuwing ganitong panahon ay aktibo ako sa paghikayat sa mga tao na pumili ng maayos at bumoto para sa mga lider ng barangay.
Malapit na naman ang Barangay election.
Kaya muli ay ipinagdiriinan ko ang kahalagahan ng halalan ngayong Oktubre 28, 2013.
Kung dati ay hindi masyadong pinapansin ng ilan sa atin ang halalan na ito, ngayon ay dapat seryosohin na at huwag na isnabin.
Dapat ay mahalaga sa ating lahat dahil may sariling budget ang barangay galing sa kaban ng bayan at makapangyarihan na ang mga opisyal nito.
Kailangan hindi lang istambay at mga alaga ng politiko lamang ang tumakbo, kundi mga propesyunal na tao at may galing na mapatutunayan.
Bilang dating konsehal ng lungsod, pinagmamalaki ko lagi ang Barangay Roxas ng Quezon City.
Mabigat ang mga kandidato ng barangay officials dito.
Matindi ang kwalipikasyon kaya maganda ang laban sa halalan.
Ang kapitan ay abogado, si Kap. Marcos Estrada.
Ang mga kagawad ay puro propesyunal katulad nina Doktora Tata Gotladera, Engr. Clarence Lopez, Atty. Mar Lalin, Businessmen Nonay Salumbides at Monette Salazar.
Pinakabatang kagawad din dito ang isang Atty. Niño Casimiro.
Bilib ako sa batang kagawad na ito.
Bagama’t sa kanyang credentials ay maaari siyang pag-agawan ng malalaking law offices ay mas pinili niyang magsilbi sa barangay nila.
Ang Roxas ay laging nasa news kapag bagyo dahil sa madalas bahain ang mga kalye rito na malapit sa ilog.
Kung ang mga namumuno sa barangay ay katulad ni Atty. Niño Casimiro may pag-asa tayo na mabubura ang korapsiyon sa level pa lang ng barangay.
May pag-asa tayo ng magandang pamamahala sa barangay level pa lamang.
Kaya, mga reader, sana sa ating mga barangay, may mga itaguyod tayo na katulad ni Atty. Niño Casimiro.
Mahalaga ang barangay at dapat na ang ilalagay natin ay mga taong pagkakatiwalaan, mahusay at may paninindigan.



