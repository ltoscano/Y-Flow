Monday, July 23rd, 2012 | Posted by Philippine Collegian

Mali nga ba ang magalit?

ni Victor Gregor Limon
Bisyo kong isiping mahinahon akong tao. Una, nakakapagod kasi ang magalit sa mga buwisit sa mundo at pahirap sa buhay. Ikalawa, ipinagpapalagay ng mga tao na ang pagiging mahinahon ay tanda ng katalinuhan o kakayahang lumutas ng anumang suliranin.
Pero siyempre, sino nga bang niloko ko? Sa totoo lang, mas labis pang nakapangsasaid ng lakas ang manatiling mahinahon sa kabila ng napakaraming dahilan para magalit, at hindi rin naman ibig sabihing kapag nagalit ay pinanawan na ng katwiran.
Sa napipintong State of the Nation Address (SONA), tiyak na ibibida ni Pangulong Benigno Aquino III na halos P700 bilyon ang gugugulin ng pamahalaan sa mga programa nito kontra-kahirapan sa susunod na taon (therefore, may malasakit ang administrasyon sa mga maralita), kaya na nating magpautang (therefore, hindi na tayo dukhang bansa), impeached na si Chief Justice Renato Corona (therefore, walang puwang ang katiwalian sa gobyerno), at iba pang mga bagay na inaaasahan niya yatang paniwalaan at/o ipagpasalamat natin sa kanya.
Kaya kasabay ng talumpati ng pangulo sa Batasan, maglulunsad naman sa kalsada ng sariling SONA ang iba’t ibang sektor ng lipunan para ilantad ang tunay na kalagayan ng bansa—magtataas ng mga kamao, magwawagayway ng mga pulang bandila, isisigaw ang mga panawagan.
Pero, sigurado, hindi pa rin maiiwasang marami ang magtatanong: May napapala ba naman sa pagrarally? May maipapanalo ba talaga kung magagalit sa gobyerno? Lehitimo namang mga agam-agam ito, pero halos wala ring pinagkaiba sa sarili kong bisyo: na isiping madadaan ang lahat sa mabuti at mahinahong pakikipagpaliwanagan.
Para sa gobyernong inaasahang dapat ay hindi na pinakikiusapan pang makinig sa boses ng pinaglilingkuran nito, ang paglahok sa kilos-protesta ang pinakamapangyarihang paraan para angkinin ang karapatang maging mapagpasya sa tunay na kahulugan ng “daang matuwid.”
Dahil kung tutuusin, nabubuhay tayo sa panahong hindi mapayapa: patuloy ang mga paglabag sa mga karapatang pantao, patuloy ang pagtaas ng mga presyo ng bilihin, patuloy ang kawalan ng sapat na batayang serbisyong panlipunan. Sa gayon, ang hamon sa mga panahong tulad ngayon ay kumawala sa mapanlinlang na ideya na madadaan ang lahat sa mabuti at mahinahong usapan, ang huwag maging abala sa paghahanap na lamang ng “iba pa at alternatibong porma ng aktibismo.”
Paulit-ulit nang pinatunayan ng kasaysayan na pinakamabisang pamamaraan pa rin ng kolektibong aksyon ang kilos-protesta—mula sa rebolusyong nagpatalsik sa diktaduryang Marcos noong 1986 hanggang sa malawakang mga strike ng mga mag-aaral laban sa budget cuts ngayong taon.
Sa huli, hindi mali ang magalit at ipakita ito sa pangulong kasabwat sa paglikha mismo ng mga kondisyon para mawala ang tiwala sa mga pangako ng tunay at makabuluhang pagbabago. Mas kahihiyan ang manatiling kimi. Mas kasalanan ang mabatid na may mali ngunit maghintay na lamang ng mga pagkakataong mapakinggan at mapagbigyan sa hinihinging pagbabago.



