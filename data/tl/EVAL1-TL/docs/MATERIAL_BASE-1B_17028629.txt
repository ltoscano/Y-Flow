
Unang Tanauan City POC meeting ngayong taon, matagumpay na naidaos

February 24, 2016

LUNGSOD NG TANAUAN, Batangas, Pebrero 24 (PIA) –Matagumpay na naisakatuparan ng pamahalaang lungsod ng Tanauan ang kauna-unahang “City Peace and Order Council” (CPOC) meeting para sa taong 2016 noong nakaraang Huwebes, Pebrero 18. Sa isang pambihirang pagkakataon, dumalo sa nasabing pagpupulong, na pinangunahan nina Tanauan City mayor Antonio C. Halili at Konsehal Benedicto C. Corona, bilang tagapangulo ng Peace and Order Committee ng SangguniangPanlungsod, si Batangas PPO Officer-In-Charge Senior Superintendent Arcadio Ronquillo upang ibahagi ang mga direktiba mula sa pambansang kapulisan. Pangunahing paksang tinalakay sa naturang pagpupulong ang mga paghahanda para sa ikatatagumpay ng isang malinis at mapayapang halalan sa darating na Mayo. Binigyang-pansin din dito ang mga hindi otorisado at wala sa tamang lugar na mga “campaign materials” gaya ng posters, tarpaulins, at mga billboards, alinsunod na rin sa kautusan mula sa Commission on Elections (COMELEC). Malugod namang pinuri ni OIC-PD Sr. Supt. Ronquillo ang pamunuan ng pamahalaang lungsod at ang lokal n akapulisan matapos makapatala ang Tanauan City ng mas mababang “crime rate” sa buong lalawigan. Paritikular niyang tinukoy ang malawakan at epektibong kampanya ng lungsod laban sa kriminalidad, lalo’t higit sa droga. Samantala, isang resolusyon ang pinagtibay ng mga miyembrong CPOC para sa agarang paglilinis at pagbabaklas ng lahat ng hindi naaayong campaign materials sa buong kalungsuran. Isang “task force” na pangungunahan ng lokal na kapulisan sa pamumuno ni Supt. Carlos E. Barde, OIC Police Chief, ang naatasan upang bumalangkas ng plano at manguna sa nasabing operasyon. Dumalo rin sa nasabing pagpupulong sina ABC President Polmark E.

Fajardo, DILG Officer Marissa Marasigan, City Administrator Atty. Herminigildo G. Trinidad Jr., Emiliano Malabanan ng Mayor’s Anti-Crime (MAC) Group, ilang Department Heads, Dr. Maximo Custodio ng DepEd-Tanauan, Marco Amurao (mula sa pribadong sektor) at mga pinuno at kinatawan ng iba pang mga tanggapan ng pamahalaang nasyonal gaya ng Bureau of Jail Management and Penology (BJMP) at Bureau of Fire Protection (BFP). (Gerard Laresma-CIO Tanauan)



