
HERODES AT PARAON SA SABAH AT POLITIKONG TAMEME

HABANG may nagaganap na bakbakan sa Sabah ang mga Filipino at puwersang militar at pulis ng Malaysia, may naalaala tayong malalagim na istorya sa Biblia.
Ukol ito sa panggigipit sa panahon ni Herodes at isang Paraon sa Ehipto.
SI HERODES
Kilala si Herodes sa panggigipit sa mga bata nang mabalitaan niyang may ipinanganak na magiging hari ng Israel.
Natakot si Herodes na mawalan siya ng puwesto bilang hari sa nasabing bansa noon.
Kaya nag-utos siya ng pagpatay sa lahat ng mga batang lalaki na may edad dalawa upang matiyak na malilipol ang sinomang ipinanganak na papalit sa kanya sa trono.
Minalas nga lamang siya at naitakas noon si Hesus papuntang Ehipto.
Nabigo si Herodes na lipulin ang tribo ng mga bata, lalo na si Hesus na nagba-lita ng kaligtasan mula sa mga mapanggipit o mapanupil sa kanyang panahon.
ANG PARAON
Noong panahon naman ni Moises, Paraon o Pharaoh ang tawag sa mga hari ng Ehipto noon.
Dinanas din ng mga bata, lalo na ang mga lalaki, noon ang kautusan ng isang Paraon na tigbakin ang lahat ng mga batang Israelita o Hebreo o Hudyo, ang lahi nina Moises at Hesus.
Ninais lang ng Paraon na mapigilan ang pagdami ng mga Israelita o Hebreo at naging remedyo nito ang pagpuksa sa mga batang lalaki na kapag nag-asawa ay lalong dahilan ng kanilang pagdami.
Natakot noon ang Paraon na kung dumami ang mga lalaking lipi ni Moises ay darami rin ang mga magrereklamo sa kanyang pang-aalipin at pagpapahirap sa mga Israelita o Hudyo.
Sa malas ng Paraon, ang kanyang anak na Prinsesa mismo ang nakapulot kay Moises sa ilog at itinuring itong tunay na anak.
Gaya ng alam na ng lahat, si Moises ang gumiya ng pagtakas at paglaya ng mga Israelita mula sa Ehipto.
BASTA PINOY
Dahil naman sa pagpasok ng royal army ng Sultanato ng Sulu sa Sabah upang subuking ibalik ang nasabing lupain sa sakop ng Sultanato at sa Pilipinas na rin, mayroon ngayong malawakang panggigipit sa mga Filipino roon.
Sabi ng mga ulat, basta Pinoy, pinagdududahan na kung kakampi o hindi ng royal army ng Sultanato.
Kaya napauulat ngayon na dumarami ang mga hinaharas na mga Pinoy.
‘Yun bang hindi na lamang sa lugar ng Lahad Datu nakakonsentra ang mata ng mga Malaysian kundi sa mga lugar na malalayo rito.
At sinasabing may balak ang Malaysia na pabalikin na lang sa mahal kong Pinas ang maraming Pinoy sa Sabah kahit doon na sila tumanda, nag-asawa, nagkaapo at naghahanapbuhay.
ULAMA PINATAY
May ulama nang pinatay ng mga Malaysian sa suspetsang kasama ito sa mga kumukupkop sa royal army ng Sultanato.
Nauna rito ang pagpatay rin ng mga Malaysian sa ama ng tahanan na sinuspetsa nilang simpatisador ng royal army o nagpatuloy sa mga ito.
Naging dagdag ang pagpatay bilang isang anyo ng panggigipit sa mga Filipino roon.
Sa pakiramdam ng mga Malaysian, may Hesus o Moises na nakasingit sa mga Fili-pino sa Sabah kaya naman lahat na lang ay kanilang pinagdududahan, ginigipit at pinapatay.
MALA-HESUS. MALA-MOISES
Dahil sa nangyayari, napauulat din na biglang dumami tuloy ang mga kakampi ng royal army.
At may mga sumama na umano sa mga ito upang magdala ng armas at lumaban na rin.
Iba pa ang mga naglayag umano na galing sa Palawan at Mindanao para pumasok sa Sabah bilang mga martir sa pagpapabalik ng Sabah sa Pilipinas o sa Sultanato kaya.
Sa nagaganap, parang bumalik sa Sabah at sa Pinas na rin ang kalagayang mala-Hesus at mala-Moises.
‘Yun bang sa halip na mapuksa ang kilusang pinasimulan ng Sultanato, lalo itong lumagablab at lumalawak ang lagablab nito.
Maaalalang lumakas ang Kristiyanismo at lumakas ang kilusang Israel nang gipitin at pagpapatayin sina Hesus at Moises noon.
HINDI PABOR SA GIYERA

Hindi tayo pabor sa giyera bilang paglutas sa problema sa agawan sa teritoryong Sabah.
Alam natin na may mapayapang paraan gaya ng pagdadala ng problema sa United Nations.
Ibig kong sabihin, pupuwedeng lutasin ang problema sa ligal na paraan at ang UN ang posibleng magiging hukuman sakaling idulog natin ito roon.
Kaya nga, tinatanong natin ang pamahalaan kung ano na ang gagawin nito.
Lalo’t nababahiran na ng dugo at kamatayan ang agawan sa Sabah.
Sa ating paningin, hindi hopeless case o cause o walang pag-asa ang pagpapabalik ng Sabah sa Pilipinas gaya ng sinasabi ng iba riyan.
Pero anoman ang kahantungan nito, maganda na ring idulog sa UN ang problema gamit ang mga posisyong pinanghahawakan noong panahon ni Apo Marcos at ng Sultanato ng Sulu.
Hindi rin sapat na magpamalas tayo ng “humanitarian o mercy mission” sa mga nagigipit o nagugutom o nahihirapan ngayong mga Filipino sa lugar.
KANDIDATO TAMEME
Nakapagtataka nga lang na halos walang mga politiko ngayon ang nagsasalita ukol sa usapin.
‘Yun bang — salita na may gawa. Kung meron man, pawang mga pahaging o consuelo de bobo lang.
Pati ang mga tumatahak ng tuwid na daan ay biglang natameme samantalang napakaiingay ang mga ito sa pulitika at sila pa naman ang nagsasabing ala-Moises at Hesus sa ating panahon.



