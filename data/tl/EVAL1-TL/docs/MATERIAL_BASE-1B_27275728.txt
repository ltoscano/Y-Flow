Pamahalaang Duterte, inaasahang makatutulong sa mga Ilokano

May 11, 2016 BEN PACRIS

VIGAN CITY, May 11 (PIA) - Inaasahan ng mga Ilokano na sa pamamagitan ng pamahalaang Duterte, mas marami pang proyekto at programa ang maipapatupad lalo na ang pagtuluy-tuloy ng Republic Act 7171 o “Excise Tax Law” para mapaunlad ang pamumuhay sa binansagang “Solid North”.
Ito ang idiniin ni Gobernador Ryan Singson sa naganap na press conference sa Kapitolyo pagkatapos na idineklara ng Comelec ang mga nanalong kandidato.
“Naitsamba natin ang ikinandidato sa pagka-presidente kaya mas maraming tulong para sa ating mga kababayan ang inaasahang darating sa pamamagitan ng Duterte Administration,” iginiit ni Singson.
Hiniling ng gobernador sa mga kapuwa Ilokano ang pakikipagtulungan at pakikiisa sa Duterte Administration para makamit ang pambansang mithiin na kaunlaran ng bansa.
“Pawiin na natin ang politika at panahon na para magkaisa, anumang partido o ideolohiya sa politika para umabante ang bansa sa bagong pamahalaan,” idinagdag niya.
Sinabi ni Singson na hihilingin niya sa bagong Presidente ang pagpapaunlad at pagpapalawak ng Vigan airport para lalong dumami pa ang dayuhan at lokal na turista sa lalawigan lalo na sa Heritage City ng Vigan na napabilang na sa “New 7 Wonder Cities of the World.”
Maliban sa airport, makakatulong din ang pag-angat ng ekonomya at malilikha ang marami pang trabaho kung maitatayo ang Economic Zone sa Salomague Port sa makasaysayang bayan ng Cabugao, Matatandaanng naipasa na noon ang panukalang ito sa Kongreso sa pamamagitan ni Congressman Ronald Singson ngunit hindi naaprubahan noon ng Senado.
“Sana sa bagong administrasyon at bagong Kongreso dahil marami rin tayong mga kaibigan na nanalong Kongresista at Senador, maaprobahan na rin ang Eco-Zone Bill sa lalawigan para makatulong sa ekonomiya at maraming hanap- buhay para sa mga Ilokano,” sinabi ng gobernador.
Prayoridad din ng gobernador sa kanyang administrasyon ang upgrading ng mga government hospitals tulad ng Gabriela Silang General Hospital sa Vigan sa pakikipagtulungan ng Department of Health alinsunod sa Universal Health Care Program, kabilang na ang agrikultura, edukasyon, turismo, at social services. (VHS/ BPP/PIA-1/ Ilocos Sur)



