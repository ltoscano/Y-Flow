
Ilocos Sur Convention Center, maitatayo na sa Heritage City

May 15, 2016 BEN P PACRIS

LUNGSOD NG VIGAN, Mayo 15 (PIA) – Maitatayo na ang modernong Ilocos Sur Convention Center dito na inaasahang makatutulong sa pag-unlad ng turismo at ekonomya na mabibiyayaan ang mga Ilokano.
Dahil dumadami na ang mga nagaganap na provincial, regional, national at international seminars sa Heritage City na kabilang na sa “New 7 Wonder Cities of the World”, ang proyekto ay makatuwiran lamang.
“All systems go,” idiniin ni Gob. Ryan Singson sa pakikipanayam ng media sa Kapitolyo nang idineklara ng Comelec ang mga nanalong kandidato sa naganap na local at national elections kabilang din ang kanyang “running mate” na si Bokal Jeremias Singson.
Ayon kay Gob. Singson naaprobahan na ang plano at “Memorandum of Agreement” para sa pagsisimula na ng konstruksyon ng naturang gusali kabilang na ang maitatayong Government Center na dito na mag-opisina ang mga national government agencies na parang “One Stop Shop”.
Bagama’t may naitayo ng Vigan Convention Center malapit sa City Public Market,kapag nagkasabay-sabay ang mga malalaking seminars o trainings ng mga empleyado o opisyal ng gobyerno, local government units (LGU’), nongovernment organizations (NGO’) at pribadang institusyon sa bansa at ibayong dagat, ang gusali ay hindi sasapat.
Maliban sa Convention Center at Government Center, sinabi ni Singson na maitatayo rin dito sa Barangay Tamag ang isang Hotel na may 200 rooms dahil may tatlong hotel chains ang interesado na magtayo ng negosyo sa Heritage City .
“Kung may okasyon o festival sa Vigan City o Heritage Province ng Ilocos Sur, may pagkakataon na kulang na kulang ang mga hotel at resorts kaya pati pribadang tahanan ay nauupahan,” dagdag niya.
Maitatayo pa ang business hub dito tulad ng mga restaurant kabilang na ang call center para makalikha ng mas marami pang trabaho lalo na ang mga “fresh graduates “ na tumutugma na rin sa plano ng gobyerno na “decongestion” ng Metro Manila at mailunsad ang “countryside development”, sinabi ni Singson. (VHS/ BPP/PIA-1-Ilocos Sur)



