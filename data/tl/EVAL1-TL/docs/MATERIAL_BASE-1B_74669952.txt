Illegal terminal sa Edsa sanhi ng matinding trapik

ANONG cash-unduan mayroon ang Metro Manila Development Authority (MMDA), Quezon City Police –District Traffic Enforcement Unit (QCPD-TEU), Department of Public Order and Safety (DPOS) ng Quezon City sa isang grupo ng mga FX Transport na gumagawa ng kanilang iligal na terminal sa may EDSA/Muñoz sa lungsod Quezon City?
Ang iligal na terminal na pag-aari umano ng grupo ng Christ the King Commuters Carrier, Inc. ay nagdudulot ng matinding trapik sa may kahabaan ng EDSA dahil ito ay nasa kahabaan mismo ng EDSA malapit sa may simbahan ng Iglesia ni Kristo.
Ang dahilan umano ng pagka-buhol-buhol ng trapiko sa nasabing lugar ay dahil sa mga nakaparadang FX sa iligal na terminal.
Ayon sa reklamo na nakarating sa Lily’s Files, hindi umano hinuhuli ng mga tauhan ng MMDA, DPOS at ng QC-DTEU ang mga FX transport na naghihintay ng mga pasahero sa nasabing lugar.
Magkano kaya ang naging cash-unduan dito para malayang makapaglagay ng iligal na terminal ng FX transport sa EDSA ang nasabing grupo na ayon sa ating source ay pinamumunuan umano ng anak ng isang Congressman?
Eh, kaya naman pala malayang nagagawa ng nasabing grupo ang kanilang gusto dahil ginagamit ng mga ito ang impluwensiya ni Mr. Tongressman.
Sinasabing nagpakita umano ang nasabing grupo ng isang papel na sila ay binigyan ni Brgy. Chairman Fermalino ng permit para maglagay ng terminal sa may kahabaan ng EDSA.
Ayon sa nakuhang dokumento ng Lily’s Files, mahigpit na itinanggi ni Barangay Chairman Eduardo Fermalino, ng Brgy. Ramon Magaysay, na siya ay nagbigay ng permit sa Christ the King Commuters Carrier, Inc na maglagay ng terminal ng kanilang mga FX Transport sa EDSA.
Sa nasabi pa ring dokumento ay napag-alaman na ang One Pull Community Transport Services lang ang binigyan ni Brgy. Chairman Fermalino ng permit para maglagay ng kanilang terminal sa may EDSA/Muñoz, Brgy. Ramon Magsaysay, Quezon City.
Sa kabila umano ng mga reklamo ng mga commuter sa tindi ng trapik sa nasabing lugar ay parang walang nakikita ang mga tauhan ng MMDA, DPOS at QCP-DTEU .
Nakabubulag at nakabibingi ba talaga ang “PERA” at binabalewala lang ng mga nasabing tanggapan ng pamahalaan ang reklamo ng mga commuter?
MMDA, DPOS at QCP-DTEU, magkano ba ang naging cashunduan ninyo rito para maglagay ng iligal an terminal ng FX Transpoprt sa may kahabaan ng EDSA sa may tapat ng Iglesia ni Kristo.



