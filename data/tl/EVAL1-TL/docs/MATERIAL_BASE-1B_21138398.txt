Limang pinalapad na tulay ng Labangan sa Calumpit, pinadadaanan na

May 31, 2016 Shane F. Velasco

CALUMPIT, Bulacan, Mayo 31 (PIA) -- Lumuwag na nang bahagya ang daloy ng trapiko mula sa pagbaba ng tulay ng Labangan 1, mas kilala bilang Bagbag, hanggang sa kanto ng Mac Arthur Highway at Calumpit-Pulilan Road sa bayang ng Calumpit. Nadadaanan na kasi ng lahat ng uri ng sasakyan ang limang mga tulay ng Labangan na itinaas at pinalapad. Ayon kay Benedict Matawaran ng Department of Public Works and Highways First Engineering District, bagamat tapos na ang mismong istraktura ng Labangan bridge 2, 3, 4, 5 at 6, hinahaplit naman ngayon ang ginagawang pagtataas ng Mac Arthur Highway na nagkakabit sa nasabing magkakasunod na mga tulay. Target matapos ito bago ang tuluyang pagpasok ng panahon ng tag-ulan na sasabayan ng pagbabalik eskwela. May halagang 158 milyong piso ang ginugugol dito. Taong 2011 nang hilingin ni Gobernador Wilhelmino Sy-Alvarado kay Pangulong Benigno S. Aquino III na itaas ang nasabing mga tulay upang magsilbing pangharang sa pagragasa ng tubig sa Calumpit mula Candaba, Pampanga. Matatandaan na nang bumayo ang bagyong Pedring noong Setyembre 2011, pinalubog nito ng dalawang Linggo ang bayan ng Calumpit. Naulit ito nang humagupit ang Habagat noong 2012, at sa tuwing babagyo mula 2013 hanggang sa bago mag-Pasko noong 2015, palaging nalulubog sa baha ang bayang ito.(CLJD/SFV-PIA 3)



