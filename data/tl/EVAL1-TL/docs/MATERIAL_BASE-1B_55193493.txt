Kaligtasan ng mga kalahok sa 2016 NSPC siniguro ng kapulisan

February 22, 2016 LUNGSOD NG KORONADAL CITY, Peb. 22 (PIA) â€” Siniguro ng Koronadal City PNP na ligtas ang mga lalahok sa 2016 National Schools Press Conference sa Koronadal City. Sa isang pulong-balitaan, inihayag ni Police Senior Inspector Jomero Sentinta na upang masigurong ligtas ang mga bisita mula sa 17 rehiyon sa bansa, magtatalaga ang City PNP ng dalawang pulis at apat na miyembro ng barangay peacekeeping action team kada billeting quarter. Magtatalaga rin sila ng mga pulis na magbabantay sa mga lugar kung saan magaganap ang mga paligsahan tulad ng Notre Dame of Marbel University - Integrated Basic Education campus at South Cotabato Gymnasium and Cultural Center. Tutulong din na magbigay ng karagdagang tropa ang 27th IB Philippine Army, dagdag ni Sentinta. Nilinaw ni Sentinta na ang kanilang mga ipinatutupad na hakbang ay normal na gawain lamang sa pangangalaga ng mga bisita ng lungsod at di nangangahulugang mayroong anumang alert level na ipinatutupad. Pareho namang binigyang-diin ni DepEd 12 OIC Regional Director Arturo Bayocot at Koronadal City Mayor Peter Miguel na mapayapa ang Koronadal City at South Cotabato. Sa katunayan, nitong nakalipas na taon, dito sa Koronadal ginanap ang CIOFF International Folklore Festival na dinaluhan ng mga cultural performer mula sa Russia, Mexico, Sri Lanka, Indonesia, Turkey, Poland, Chinese Taipei, Slovenia, Indonesia, Japan at Pilipinas. Dito rin gaganapin ang 2016 Natinal Private Schools Athletic Association (PRISAA) Meet sa Abril. (DEDoguiles-PIA 12)



