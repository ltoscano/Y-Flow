
50 magsasaka sa Sarangani na apektado ng El Nino nabigyan ng trabaho

February 18, 2016 LUNGSOD NG KORONADAL, South Cotabato. Peb 18 (PIA) â€” Limampung mga magsasaka na miyembro ng Tapon-Padidu Irrigators Association, Inc. sa Glan, Sarangani ang nabigyan kamakailan ng trabaho ng Department of Labor and Employment 12 at Technical Education and Skills Development Authority 12. Ang mga naturang magsasaka, ayon sa DOLE 12 ay nawalan ng pagkakakitaan dahil sa ilang buwang tagtuyot. Sa pamamagitan ng Tulong Panghanapbuhay sa Ating Disadvantaged Workers Program (TUPAD), naging trabahante ang mga magsasaka sa tinatayong dike sa kanilang lugar na naglalayon magbibigay patubig sa abot 50 ektaryang sakahan sa lugar. Ayon kay TESDA 12 Regional Director Zeus Ampuyas, bago ipinasok sa trabaho sa tinatayong dike ang mga magsasaka, isinalilalim muna sila sa pagsasanay sa masonry at carpentry. Isinailalim rin sila sa seminar hinggil sa ligtas na paggawa at kalusugan, Binigyan din sila ng personal protection equipment tulad ng hard hat, vest, glove, mask at boots. Dagdag pa ni Ampuyas, kung nanaisin ng mga magsasaka maari silang lumipat ng ibang pangkabuhayan dahil maari silang kumuha ng NC II certification sa masonry at carpentry. Layon ng TUPAD na mabigyan ng pansamantalang pagkakakitaan ang mga mangagawang nawawalan ng trabaho dahil sa krisis pang-ekonomiya, kalamidad at kaguluhan.

Katuwang ng DOLE at TESDA sa pagpapatupad ng TUPAD sa Glan, Sarangani ang National Irrigation Administration at lokal na pamahalaan. Batay sa ulat ng Office of the Provincial Agriculturist ng Sarangani, abot na sa 2,400 sakahan sa Saarangani ang apektado ng tag-init. (DEDoguiles-PIA 12)



