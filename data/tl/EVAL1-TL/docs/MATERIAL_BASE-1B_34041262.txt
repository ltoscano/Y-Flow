Bagong taon, bagong buhay

ni Mar Rios
Maraming kahilingan, pangarap at pag-asa ang nabubuo sa isipan natin sa pagpasok ng bagong taon. Mula radyo, TV, hanggang Facebook, maririnig natin ang iba’t ibang angas ng halos lahat ng taong gusto ng pagbabago sa mga buhay nila. At siyempre, pansin na pansin din sa mga kalsada, sa mga nakapaskil na tarpaulin, at maging sa mga tulay o creek ang iba’t ibang deklarasyon ng pangako’t pangarap na may kaakibat na naglalakihang mukha at pangalan ng mga taong tatakbo ngayong eleksyon.
Nito lang nakaraang pasko at bagong taon, kaliwa’t kanan ang mga pagbati ng “Maligayang Pasko at Bagong taon” sa tapat ng bahay namin. Nakakabadtrip nga kasi pare-parehong mga mukha lang ang bumabati nang paulit-ulit sa lahat ng sulok at kanto sa barangay.
Todo ngiti ‘yung mga ate na nag-aabot ng pagkain sa bawat bahay. At kapag napansin nila sa mukha mo ang pagdududa, sasabihin nilang “Galing po ito kay Ma’am Chururu, magpasalamat ka na lang.” Kaloka, obligado pa akong magpasalamat? Pero sige, salamat na rin sa libreng pagkain.
Kahit ‘yung maayos na kalsada na binubungkal na naman, may nakasulat sa gilid na “Pasasalamat kay Chururu.” Kahit sa loob ng tricycle, mananalamin ka na nga lang, kukunin pa ‘yung espasyo para sa buong mukha mo ng sticker ng isang pulitiko—kasama ang pamilya niya sa litrato, ultimo apo sa tahod. Kulang na lang, palitan na rin nila ang mukha ni Rizal sa piso.
Akala mo naman, walang nakakaalam na sa bawat project na ini-sponsor nila sa kalye, may kanya-kanyang porsyento sila ng pera na naibubulsa. At ang iba, wala nang pagpapanggap kung ibalandra ang mga mukha nila sa TV. Kanya-kanyang komersyal ‘yan o isyu para lang mapag-usapan. Kahit nga walang kinalaman sa kampanya nila, makalabas lang sa TV, solb na.
Sana ipinambili na lang nila ng grocery at ipinamigay sa mga pamilya ‘yung ipinambayad nila sa printing ng poster, ‘di ba? Hindi naman ako kontra sa mga diskarte nila para makilala sila ng publiko, pero minsan talaga, OA na.
May mga kamag-anak din ako sa probinsya na tatakbo sa darating na eleksyon. Minsan, iniisip ko, bakit pa nila kailangang tumakbo para lang makatulong sa kapwa? Pero siyempre, sino ba naman ako para makipagtalo sa kanila. May sarili din siguro silang dahilan kung bakit gusto nilang umupo sa isang posisyon sa gobyerno—hindi ko lang alam kung ano ‘yun, o kung tiyak nga bang mabuti ang kanilang intensyon.
Tuwing parating na kasi ang eleksyon, mahirap nang mahalata kung sino ‘yung mga sinsero at sino ang mga nagpapanggap lang. Paano, ang daming bumabait at kulang na lang pag-alayan ang bawat botante ng pansit gabi-gabi na parang santo. Aamuhin nila tayo ng matatamis na mga salita, papangakuan ng mga bagay na matagal na namang dapat nasa atin. At kahit alam nating wala rin namang malaking pagbabagong naganap noong mga nakaraang taon, hindi pa rin natin matanggihan ang mga regalong ibinigay nila tuwing panahon ng kampanya.
Masyado na nga siguro tayong nasanay sa ganitong gawi. Sabi nga nila, bahagi na ng kultura natin itong kultura ng pasikatan, sulutan ng boto, at pakikinig sa mga pangakong tiyak naman tayong hindi matutugunan ng pagkapanalo ng kahit sinong kandidato. Pero kahit naman ang kultura, maaari ding magbago. Darating din sa puntong hindi na tayo makakapagpigil at magsasawa rin tayo.



