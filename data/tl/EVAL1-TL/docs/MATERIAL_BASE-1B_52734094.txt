
Nag-aapoy na Tukso (Unang labas)

ISINAMA si Melvin ng pinsan na si Willy sa bahay ni Mrs. Smith upang ipasok na personal driver at bodyguard.
Iniwan niya ang pagtatrabaho bilang taxi driver dahil sa patuloy na pagtaas ng gasolina.
Luging-lugi na sila dahil hindi naman bumababa ang boundary at sa halip ay patuloy na tumataas. Napagtiyagaan niya ito noon dahil ang konsolasyon niya, binata pa siya at walang pamilya.
Beinte-singko anyos na siya ngunit hindi pa sumasagi sa isip niya ang pag-aasawa. Mataas ang ambisyon niya sa buhay. Ibig niyang matapos ang kursong sinimulan. Nais niyang maging isang engineer kaya nag-iipon siya ng pera upang muling makapag-aral.
Nakadalawang taon na rin kasi siya sa kolehiyo.
“Kung maghanap ka na lang kaya ng sugar mommy ‘insan,” pabirong wika ni Willy sa pinsan na pormang-porma. “Mas mukha kang callboy kaysa sa driver/bodyguard.”
“Wala akong balak makipagrelasyon sa mga may-edad na babae higit sa may mga asawa.”
Seryosong sagot ni Melvin. “ Higit akong maliligahayan kung ang bunga ng tagumpay ay pinaghirapan at galing sa marangal na paraan.”
“Insan, kalimutan mo na ang ganyang panuntunan sa buhay. Hindi na ‘yan uso ngayon.”
Sansala ni Willy. “Kailangang maging mautak ka ngayon sa lahat ng bagay. Kung ako sa iyo, pupuhananin ko ang gandang lalaking ‘yan sa pag-aasenso sa buhay.”
Muli sanang kokontrahin ni Melvin ang sinasabi ng pinsan ngunit hindi niya naituloy.
Napatitig siya sa babaing lumabas mula sa silid patungo sa salang kanilang kinaroroonan.
Napakaganda nito at napakaseksi. Kaagad gumapang ang kakaibigang init sa kanyang katawan sa lakas ng sex appeal nito. Itutuloy



