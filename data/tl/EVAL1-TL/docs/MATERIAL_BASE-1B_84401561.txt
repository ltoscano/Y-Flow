NAPAPANAHON NA BA ANG SNAP ELECTION?

MARAMI ang nagsasabi na napapanahon na para magpatawag ng isang snap election si Pangulong Noynoy Aquino sa lahat ng posisyon sa bansa, kabilang na ang kanyang hinahawakang puwesto bilang pinuno ng estado dahil malinaw na nadungisan na rin ang kanyang pangalan at kredibilidad matapos ibulgar ni Senador Jinggoy Estrada na nagpamudmod ito ng P50 milyon kada senador na bumoto para sa impeachment ni dating Chief Justice Renato Corona.
Mukhang ito ngayon ang damdamin at pulso ng nakararaming mamamayan ng ‘Pinas na nananatiling naghihirap dahil halos lahat na yata ng ahensiya at sangay ng pamahalaan ay nabahiran na ng dungis at mantika ng korapsyon na ikinabagsak ng kredibilidad nito sa taong bayan.
Halatang wala na ring tiwala ang tao sa lahat ng opisyales ng pamahalaan, maging ito man ay halal o appointed dahil bukod sa finding ng COA sa sandamukal na paglulustay ng pera ng bayan ay naglalaglagan na rin ang mga ito sa plenaryo ng Senado noong nakaraang linggo.
Sa panig ng Senado at Kamara, bumagsak ang imahe at paggalang ng tao sa ating mga mambabatas dahil sa bilyon-bilyong pork barrel scam na kinasasabitan ng malaking porsiyento ng mga kasapi nito.
Unang pumutok ang pangalan nina Sen. Juan Ponce Enrile, Jinggoy Estrada, Bongbong Marcos at Bong Revilla sa mga sangkot sa pork barrel scam, gamit ang NGO ni Janet Lim-Napoles, tinaguriang pork barrel queen.
Hindi naman pumayag si Jinggoy na sila lang ang masabit kaya ibinulgar din nito ang ilan pa niyang kasamahan na sangkot din sa pork barrel scam na sina Manny Villar, Allan Cayetano, Kiko Pangilinan, Miriam Defensor Santiago.
Sa findings din ng Commission on Audit o COA, sandamukal na kongresista ang lumustay rin sa pera ng bayan, gamit din ang mga pekeng NGO. Nabulgar din ang P6M Jollibee ni Cong. Neptali Gonzales ng Mandaluyong na isa sa mga lider ng Liberal Party sa Kamara at ang pagbibigay ni dating Kongresista Bem Noel, kinatawan ng partylist na An Waray at isa sa kumilos sa impeachment ni dating Chief Justice Renato Corona ng P25 milyon sa Mandaluyong City gayong kilala ang lungsod na mayaman o nakasasagana.
Pinalala ang sitwasyon ang pagkuwestiyon ng mga kongresista na kaanib sa bloke ng Makabayan ang paggugol ng Palasyo sa Malampaya Fund na umabot sa daang bilyong piso.
Halalan ang sagot sa kawalang-tiwala sa lider ng estado at ‘yan ang nararapat dahil ang “Tuwid na Daan” ni PNoy ay nagmistulang baluktot nang daan dahil sa mga anomalya.



