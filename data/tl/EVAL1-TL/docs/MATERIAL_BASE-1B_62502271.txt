KAAGAPAY NG MASA, KAAGAPAY NG SAN MATEO

SALAMAT kay Mayor Joseph Estrada at Vice Mayor Isko Moreno at pinagbigyan ang hinaing ng mga deboto ng Immaculate Heart of Mary sa Binondo, Manila na huwag nang ituloy ang paglipat ng isang Marian Monument sa Plaza San Lorenzo Ruiz sa ibang lugar.
Ang mga deboto ay pinamunuan nina Brgy. 287 Zone 27 Chairman Pascual Dizon at 1st Kagawad Wilson Chua na nagbigay ng buong suporta nila rito. Nanindigan ang mga ito na huwag mailipat ang imahen. Maraming salamat po sa inyo.
May plano kasi dapat ang City Development & Planning Office ng Manila na pagandahin ang naturang plaza sa tapat ng Binondo Church. Meron daw willing mag-sponsor ng gastos ng pagpapaganda pero ang kondisyon ay ilipat ang Marian Monument na itinayo roon nina Msgr. Josefino S. Ramirez at mga opisyal ng Grupo Da Imaculada (GDI) noong Hunyo 1999.
Ang imahen ng Mahal na Ina ay regalo pa ni Sister Lucia Dos Santos sa ating bansa noong siya ay nabubuhay pa. Si Sister Lucia ang isa sa tatlong batang bisyonaryo na pinagpakitaan ng ating Mahal na Ina noong Mayo 13, 1917 hanggang Oktubre 13, 1917 kada ika-13 ng buwan sa loob ng anim na buwan.
Ang Marian Monument naman kung saan naka-enthrone ang imahen ay naka-patent pa at pare-pareho ang hitsura ng iba pang Marian Monuments ng Grupo Da Imaculada sa buong mundo.
Kahit saan ka magpunta, pareho ang hitsura ng mga ‘yan.
Kaya hindi ito basta-bastang grotto lang. Sa ngayon, 16 na ang GDI monument dito sa ating bansa: Binondo, Marikina at Novaliches sa Metro Manila; Sto. Niño de Molino Church, Binakayan Church at Tagaytay Highlands sa Cavite; St. Polycarp sa Cabuyao, Laguna; Virgen delos Remedios sa Pampanga; Sacred Heart Parish at Our Lady of Remedios Parish sa Cebu; St. Joseph at St. John the Baptist Parish sa Guimaras; San Lorenzo Ruiz Parish sa Ozamiz; Our Lady of Nativity sa Calbayog; at Our Lady of the Most Holy Rosary Parish sa Cagayan de Oro. May 10 pang bagong monumento na itatayo sa ating bansa. Abangan ito sa Iloilo, Boracay, Batanes, Busuanga, Baguio, Subic, Clark, atbp. Maraming salamat kay PIO chief Diego Cagahastian sa pagtulong niya sa atin.



