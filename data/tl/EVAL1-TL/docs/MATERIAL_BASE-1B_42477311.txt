Eya Laure bagong darling ng Tigresses
By Robin Mendoza August 13, 2016
Isa pang Laure ang nagpapakitang gilas para sa University of Santo Tomas sa kampanya nito sa Shakey’s V-League Season 13 Collegiate Conference.
Ang nakababatang kapatid ni EJ Laure na si Eya ay nag-uumpisa nang makakuha ng kanyang sariling mga taga-hanga nang bulagain ang mga manonood sa kanyang debut sa college level.
Nagtala siya ng 17 puntos sa kanyang unang laro para sa Tigresses kontra sa San Beda, 27-25, 25-18, 20-25, 25-18, at naging consistent siya sa sunod na laro para gumawa muli ng 18 marka sa panalo nila sa College of St. Benilde, 25-20, 25-17, 25-27, 25-17. Masaya si UST coach Kungfu Reyes sa ipinapamalas na gilas ng kanyang high school star.
“Maganda ang ipinapakita ni Eya dito, halos siya at ‘yung isa pang high school na si Maji (Mangulabnan) ang nagdadala sa team, magandang experience ito para sa kanila,” saad ni Reyes.
Pagkatapos naman ng tatlong taon ay muling nagkasama ang magkapatid na Laure matapos nilang bitbitin ang UST girls’ volleyball team sa UAAP championship noong Season 76.
“Super happy at una na talaga na excite ako makasama siya, kasi kahit papaano ilang years kaming hindi nagsama, so nung nagkasama kami so happy po,” pahayag ng 17-anyos na si Eya.
Kahit naman lahat ng mata ay nakatuon sa kanya at sa kanyang kapwa high school player na si Maji Mangulabnan ay hindi naman sineseryoso ni Eya ang pressure na mula sa mga fans.
Para sa kanya nag-eenjoy lamang siya at sinasamantala ang makalaro sa mas mataas na level kaysa sa high school na laban.
“Feeling blessed din po kasi kaming dalawa ni Maji ‘yung pinili ni coach para magka-exposure din po,” sabi ni Eya. “Masaya talaga na makasama din yung mga seniors na parang mga ate namin, basta masaya talaga.”

Kapag nag-umpisa na ang UAAP girls’ volleyball tournament sa Setyembre ay ipu-pull out na sila sa SVL.



