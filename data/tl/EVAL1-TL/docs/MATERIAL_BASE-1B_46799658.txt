
Bahagi ng MacArthur Highway sa Malolos tinitibayan, tataasan

February 05, 2016 Shane F. Velasco

LUNGSOD NG MALOLOS, Peb.5 (PIA) -- Sinimulan nang bakbakin ang mga lundong bahagi ng MacArthur Highway sa lungsod ng Malolos upang palitan ng bagong buhos na konkretong semento. Sa isang panayam, sinabi ni Benedict Matawaran ng Bulacan First Engineering District na ang ginagawa ng Department of Public Works and Highways o DPWH ay road upgrading sa pamamagitan ng tinatawag na concrete reblocking. Ito ang pamamaraan na binabakbak ang mga nakalundong bahagi ng kalsada na may biyak na sa ilalim. Hindi ito nakikita ng mata ng karaniwang pagtanaw pero kung pagbabasihan ang engineering aspect nito ay mapagtatantong mainam na paraan ito ng road quality preservation. Taong 2003 nang ipakilala sa Pilipinas, sa pamamagitan Metropolitan Manila Development Authority, ang konsepto ng concrete reblocking. Ibig sabihin, kapag may biyak na bahagi ng kalsada, hindi tagpi o tapal na aspalto ang solusyon kundi ang pagpapalit ng bagong konkretong semento mula sa kanyang road bed o road base.

Mula noon, maging ang DPWH ay sumunod na sa konseptong ito na pasado sa international standard. Sakop ng proyekto ang mula sa may hangganan ng barangay Tikay na babaybay sa kanto ng Sta. Isabel, kanto ng San Pablo, kanto ng Dakila hanggang makarating sa may tapat ng gate 1 ng Bulacan State University oBulSU. Itong bahagi ng MacArthur Highway sa Malolos ay noong 2004 pa huling nakatikim ng pagsasaayos kung saan nagsagawa ng asphalt overlaying mula sa hangganan ng Tabang hanggang sa may bandang Kapitolyo. Pagdating ng 2007 hanggang 2010, nilaparan ang dating dalawang linyang salubungang kalsada sa pagiging apat na linya. Konkreto na ngayon ang dating shoulder bilang ganap na kalsadang bahagi ng apat na linya. Ang binabakbak ngayon ay iyong dalawang linya sa gitna na orihinal noong salubungan pa ang Mac Arthur Highway. May bahagi na ng proyekto na nabuhusan na ng bagong konretong semento na malapit sa dating himpilan ng Radyo Veritas. May halagang 100 milyong piso ang ginugugol dito ngayon sa concrete reblocking. Pagsapit ng proyekto sa may bandang crossing hanggang BulSU, itataas ang MacArthur Highway ng isang metro bilang solusyon sa pagbabaha kaya't asahan ang matinding sikip ng trapiko sa bahaging ito hanggang Oktubre ngayong taon. (CLJD/SFV-PIA 3)



