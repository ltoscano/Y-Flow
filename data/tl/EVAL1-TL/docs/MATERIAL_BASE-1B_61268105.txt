Operation ‘Summer Tuli 2016’ isinasagawa na ng RHU-San Agustin

April 23, 2016 Dinnes M. Manzo

SAN AGUSTIN, Romblon, Abr 23 (PIA) --- Isinasagawa na ng mga health workers ng Rural Health Unit (RHU)-San Agustin ang pagsasakatuparan ng kanilang Operation 'Summer Tuli 2016' para sa mga kabataang lalaki sa lahat ng barangay nitong nasasakupan. Sinabi ni Municipal Health Officer Dr. Deogracias S. Muleta na ang free circumcision sa mga kabataang edad siyam hanggang 15 taong gulang ay kada taon nilang isinasagawa upang mabigyan ng ligtas, maayos at iwas impeksiyon ang mga batang nais sumailalim sa ganitong operasyon. Kapag bakasyon aniya ay kadalasang nagpapatuli ang mga bata dahil ayon sa paniniwala natin ay isa itong ritwal para sa pagbibinata kung kaya sa ganitong mga panahon nila inilulunsad ang operation tuli sapagkat makapagpapagaling ng maayos ang mga batang nagpatuli. Unang tinungo ng grupo ang Bgy. Long Beach upang magbigay ng serbisyo sa mga batang kalalakihan na sa kabila ng hapdi at sakit ay mababakas sa mukha ng mga bata ang kagalakan dahil sa libreng tuli at mga gamot na natanggap para sa kanilang medikasyon. Ang ganitong serbisyong medikal aniya ay nagdudulot ng marka sa mga kababayan lalo na ang mga walang kakayanang magbayad sa mga pribadong klinika dulot ng kahirapan. Kasunod namang tinungo ng RHU personnel ang mga barangay ng Buli, Bachawan, Camantaya at Hinugusan upang ipagpatuloy ang pagsasagawa ng operation tuli. Bago matapos ang bakasyon ay tiniyak ng pamunuan ng RHU San Agustin na kanilang mapupuntahan ang iba pang barangay na kinabibilangan ng Binongaan, Cabolutan, Cagboaya, Carmen, Cawayan, Dona Juana, Dubduban, Lusong at Sugod. (DM/PIA-IVB/Romblon



