POEA 12, muling nagbabala laban sa illegal recruitment

June 24, 2016

LUNGSOD NG KORONADAL, South Cotabato, Hun 24 (PIA) â€“ Muling nagbabala sa publiko ang Philippine Overseas Employment Administration laban sa mga illegal recruiter. Ayon kay POEA 12 Sr. Labor Employment Officer Emerita Germo, paulit-ulit silang nagpapaalala sa publiko na mag-ingat at huwag basta-basta makipagtransaksyon sa mga taong nangangako ng trabaho sa ibang bansa. Ani Germo, kailangang suriin mabuti ng mga naghahanap ng trabaho na lihitimo ang recruitment agency na kanilang lalapitan. Nagbabala din si Germo laban sa mga recruiter na gumagamit ng internet o social media para makahikayat ng mga mabibiktima na nais magtrabaho sa ibang bansa. Ipinaliwanag ng opisyal na mas mainam na sumali na lamang sa mga jobs fair kung saan may mga inaalok na overseas recruitment. Dagdag pa nito, dapat siguraduhin na may kontrata ang recruitment agency, may lagda ng Labor Attache ng bansang pagtatrabahuan ang kontrata at dapat dumaan sa POEA bago magbigay ng placement fee na hindi lalampas sa isang buwang sahod ng aplikante. Para hindi maging biktima ng panloloko, ipinayo ng POEA na alamin kung accredited sa POEA ang agency na makikita ang listahan sa kanilang website. Kung direkta namang mag-a-aplay ng trabaho sa dayuhang kumpanya, kailangan pa ring dumaan sa POEA at ipakita ang kaukulang papeles para makakuha ng Overseas Employment Certificate na magsisilbing proteksyon sa ibang bansa. (ORVRivera-PIA12)



