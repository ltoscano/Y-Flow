‘Early registration’ ipatutupad ng DepEd Romblon sa buong lalawigan

January 24, 2016 Dinnes M. Manzo

ROMBLON, Romblon, Enero 24 (PIA) --- Inanunsyo na ng pamunuan ng Deparment of Education (DepEd) Divison of Romblon ang pagsasagawa ng early registration para sa mga pampublikong paaralan sa buong lalawigan na itinakda sa Enero 30, 2016. Batay sa DepEd Romblon Advisory No.1, s. 2016 na nilagdaan ni OIC-Schools Division Superintendent Roger Capa, kanyang inaatasan ang lahat ng school heads sa mga pampublikong elementarya at high schools na ipatupad ang maagang pagpapatala ng mga mag-aaral para sa School Year 2016-2017. Ang naturang programa ay nakasentro sa maagang pagpapalista ng mga batang magsisipasok sa kindergarten, Grade 1, transferees at Grade 7 sa lahat ng mga pampublikong paaralan sa elementarya at sekondarya sa buong bansa. Sinabi ni Capa na maaga niyang inabisuhan ang mga school heads/principals sa 254 pampublikong eskwelahan sa buong lalawigan (219 public elementary schools at 37 public secondary schools) para malaman agad ang kabuuang bilang ng mga estudyanteng papasok sa darating na school year. Aniya, ang edukasyon ang isa sa mga pangunahing programang tinututukan ng kasalukuyang administrasyon upang mas lalong maisulong at mabigyan ng mas magandang kinabukasan ang bawat kabataang Pilipino. Ang maagang pagpapatala ay naglalayong makuha ng maaga ang datos at impormasyon sa dami ng mga mag-aaral upang maging basehan ng nasabing ahensiya sa posibleng pagdagdag ng bilang ng mga guro, maaaring kakulangan sa paaralan, kagamitan sa pagtuturo, aklat at iba pa na kailangang matugunan bago pa man sumapit ang pasukan. Nilalayon ng DepEd na maiwasan ang mga problema na maaaring kaharapin pagsapit ng pagbubukas ng klase sa buwan ng Hunyo.

Kinakailangan na malaman ng mga namumuno sa paaralan kung ilan ang kabuuang bilang ng mga papasok na estudyante upang makapaghanda ng maaga, makapagpatayo ng mga bagong silid aralan, mga silya at iba pang mga suliranin sa pagbukas ng klase sa susunod na school year. Ngayon pa lamang ay pinaaalalahanan na ng DepEd Romblon ang mga magulang ng mga batang edad limang (5) taon na papasok sa Kindergarten gayundin ang mga batang edad anim (6) na taon na papasok naman sa Grade 1 na ipatala ang kanilang anak sa gaganaping early registration gayundin yaong mga papasok sa Grade 7. Kinakailangang dalhin ng mga magulang o tagapangalaga ang sertipiko ng kapanganakan (birth certificate) ng mga batang ipapatala. Nakikipag-ugnayan na rin ang mga pinuno ng paaralan sa Local Government Units (LGUs), Parent Teacher Association (PTA), Barangay officials, Civic Organizations at Non Government Organizations (NGOs) upang hilingin ang partisipasyon at pakikipagtulungan ng mga ito para sa ikakatagumpay ng nasabing aktibidad. Sinabi rin ni Capa na sisimulan na sa susunod na pasukan ng 21 public secondary schools at 5 private secondary schools sa buong lalawigan ang pagpapatupad ng Senior High School. Bilang paghahanda aniya ay patuloy ang ginagawang konstruksiyon ng mga bagong silid-aralan sa mga paaralang magkakaroon na ng Senior School gayundin ang pagdagdag ng mga guro na magtuturo dito.(DM/LBR/PIA-IVB/Romblon)



