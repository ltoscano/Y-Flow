Kampanya kontra iligal na droga sa ilalim ng administrasyong Duterte, pinalalakas sa N. Cotabato

July 01, 2016

LUNGSOD NG KIDAPAWAN, North Cotabato, Hul. 1 (PIA)--- Lalo pang pinalalakas dito sa lalawigan ang mga inisyatibo laban sa iligal na droga kasunod ng mandato ng bagong Pangulong Rodrigo Duterte. Sa pangunguna ng Cotabato Police Provincial Office, lalo pang paiigtingin ang koordinasyon sa pagitan ng kapulisan at mga kawani ng bawat barangay sa probinsya. Palalakasin din ang pagsasagawa ng mga drug symposium sa mga paaralan maging ang information drive hinggil sa iligal na droga sa lahat ng komunidad. Nagsagawa na din ng pagpupulong sa lahat ng mga pinuno ng kapulisan sa bawat bayan upang ayusin ang listahan ng mga sangkot sa iligal na droga. Inihayag naman ni Cotabato Police Provincial Office director Sr. Supt. Emmanuel Peralta na planong ipatupad sa lalawigan ang ‘Oplan TokHang’ o Oplan Toktok Hangyo, isang kampanya kontra iligal na droga na kasalukuyang ipinatutupad sa Lungsod ng Dabaw. Samantala, abot na sa 130 mga drug user ang kusang sumuko sa pulisya kasabay ng sunud-sunod na anti-drug operations ng kapulisan sa lalawigan. Ang mga sumukong indibidwal ay nagmula sa iba-ibang mga bayan at lumagda ng kasunduan na sila ay titigil na sa paggamit ng iligal na droga at sa halip ay tutulong sa anti-drug campaign ng PNP. (SJDuerme-PIA12)



