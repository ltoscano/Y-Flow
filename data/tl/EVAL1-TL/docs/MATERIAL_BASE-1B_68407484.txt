Lakas tama: Ang kuwento ng pag-ibig ay kamusta at paalam*

ni RC Guerrero
“Pogi e,” sabi ng nanay ko nang tanungin ko kung bakit niya nagustuhan ang absentee kong tatay. “Tsaka malinis ang kuko sa paa.”
Nasa Pilipinas pa si Mama nang mapag-usapan namin ang love story nila ng tatay ko. Kuwento niya, nakita raw niya ang tatay ko sa isang bar sa Katipunan. Sinabi raw niya sa mga kaibigan niya na pogi “’yung lalaking may balbas” sa kabilang table, at bigla raw silang naghiyawang parang mga biik. Napansin ng kabilang mesa ang huntahan nila. Long story short, natapos ang gabi nang may ka-holding hands na si Mama.
Ayaw niyang sabihin kung paano nagtapos ang kanilang love story, o kung paano niya nalamang palalakihin niya ako nang mag-isa. “Basta alam ko lang. Gago ‘yun e.”
“Pero nagustuhan mo?”
“Pogi ang mga gago e,” sabi niya, sabay tawa, na nasundan ng pangaral na huwag na huwag daw akong magpapabuntis, gago man o hindi ang lalaki.
Maaga namang nagpakasal ang lolo’t lola ko, pero kahit si Mama, walang ideya kung paano sila nagkakilala. “Hindi ko sila tinatanong ng mga ganyan,” sabi niya.
Bata pa ako nang lumipat si Lolo sa bahay namin matapos mamatay si Lola. Noong mga panahong ‘yun, halos hindi gumagalaw si Lolo mula sa pagkakaupo niya sa sala, hawak-hawak ang maliit na jar kung saan nakalagay ang abo ni Lola. Hindi siya nagsasalita, hindi siya sumasabay sa amin kumain. Tinanong ko si Mama kung ganoon ba kamahal ni Lolo si Lola at ayaw niyang maghiwalay sila. Oo daw, sabi ni Mama. “Pero nambabae din ‘yan. Nagsisigawan din sila dati, akala lang nila walang nakakarinig.”
Masyado nga sigurong cynical ang nanay ko sa pag-ibig. At sa kasamaang palad, siya ang tangi kong role model pagdating sa mga ganitong bagay.
Hayskul pa lang, naiinis na ako sa mga kaklase kong nag-uusap tungkol sa mga crush nila. Lalo pang kumukunot ang noo kapag naririnig kong nagbibigay sila ng code name sa mga gusto nilang lalaki. May Eugene at Lee Shauran para sa mga pogi, at Majin Buu para sa mga medyo malaman.
Hindi naman sa pagiging ageist, pero dahil mga bata pa kami noon, nagpapanting din ang tenga ko sa mga magkarelasyon na magkaiba ang year level. Nakakatayo kaya ng balahibo kapag makarinig ka ng “I love you po.” Parang may mali. At kahit pa walang “po,” hindi ako naniniwala na posible ang tunay na pag-ibig sa pagitan ng mga babaeng nagsisimula pa lang tubuan ng suso, at sa mga lalaking pumipiyok pa ang boses.
Pero hindi ibig sabihin noon na wala akong mga nagugustuhan. Kahit galit ako sa mundo, hindi rin ako bato.
‘Yun nga lang, mahirap para sa akin na lunukin ang konsepto ng habangbuhay. Wala pa kasing kuwento ng pag-ibig ang nasaksikhan kong nagtagumpay sa totoong buhay. Para sa akin, may katapusan ang lahat—ang mga umagang iisang tao lang ang motibasyon mo para bumangon
 sa kama, ang mga gabing pakiramdam mo tungkol sa ‘yo ang lahat ng masasayang kanta.
“Kahit nga si Summer, umibig din bago natapos ang pelikula,” sabi sa akin ng isang kaklase, na naging ka-text, at ngayo’y constant na kasama sa mga lakad.
Siguro nga tama siya. Ngayong taon, sige, susubukan kong hindi matakot na magbakasakali.



