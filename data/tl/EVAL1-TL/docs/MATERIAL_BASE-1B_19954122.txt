
SI PNOY ANG PINAKAMALAKING TRAHEDYA SA PINOY

HANGGANG ngayon ay nanghihilakbot ako sa nangyari sa aking sinilangang Tacloban City.
Hanggang ngayon ay wala pa rin akong balita sa aking mga kaanak na nasalanta.
Dumadalangin ako na sana ay nakaligtas silang lahat.
Paano kung mangyari rin ito sa mas pinakamataong lugar? Halimbawa sa Metro Manila.
Walang makapagsasabi kung kailan mauulit ang nangyari sa Samar at Leyte pero inaasahan nating mangyayari ulit ito dahil sa malaking pagbabago sa ating klima.
Sabi nga, ang super typhoon Yolanda (Haiyan) ang pinakagrabe sa kasaysayan ng mundo.
Dapat tayong maghanda. Hindi lang maghanda kundi magdasal nang magdasal.
Ang bagyong “Yolanda” ay gaya ng mga naunang natural na kalamidad na hindi natin kayang iwasan na dulot ng ating malaking kasalanan sa kalikasan. Pero ang anomang kalamidad ay kaya nating paghandaan kung ating gugustuhin.
Ngunit paano tayong makapaghahanda sa malalakas na kalamidad kung itong gobyernong Noynoy Aquino na siyang “nangyaring pinakamalaking trahedya” sa Pilipinas ay nagpapakita ng kawalang kahandaan sa mga natural na sakuna sa bansa.
Matapos ang bagyong Yolanda, maraming nakitang patay subalit mas maraming nakaligtas na umaasa ngayon ng saklolo.
Marami pa ring survivors ang hindi pa nararating ng tulong na pagkain.
Nangangamba sila na matapos silang makaligtas kay Yolanda, baka hindi sila makaligtas sa trahedyang dala ng administrasyong ito na sobrang kupad, inutil at disorganisado sa paghahatid ng tulong dahil hinahaluan ng pulitika ang mga ginagawa.
Patuloy na namamayani ang palpak na sistema na nagdulot ng malawakang kagutuman sa ilang lugar na parang wala nang nakikitang pag-asa ang mga biktima ‘pagkat ang ating lider ay nakanganga at hindi alam kung ano ang gagawin.
Itong trahedyang ito na pagkakaluklok kay PNoy ay talagang nakapagpapadilim ng isip ng marami na halos mamatay na sa gutom, kawalan ng matitirhan sa gitna ng init at buhos ng ulan.



