Scholarship sa Japan para sa mga opisyal ng LGU, bukas na

February 11, 2016

CALAPAN, Oriental Mindoro, Peb 11 (PIA) â€“ Sa imbitasyon mula sa Japan Council of Local Authorities for International Relations (CLAIR) Singapore, inaanyayahan ang lahat ng mga interesadong opisyal ng lokal na pamahalaan na lumahok sa isang pagsasanay tungkol sa usapin sa kapaligiran na magsisimula sa Hulyo 1 sa Hiroshima, Japan at tatagal ng 60 araw. Sa Memorandum na ipinalabas ni Department of the Interior and Local Government (DILG) Secretariat Head Alfonso A. Maralli, Jr., nakasaad na bukas ang programa sa mga opisyal ng isang lalawigan mula sa Asya, munisipyo o anumang lokal na pamahalaan, may edad 20 hanggang 39 na taong gulang, at may kagustuhang makapagsanay sa Lungsod ng Hiroshima at may kakayahang gamitin ang mga kaalaman at kasanayang natutunan sa programa sa kanyang pagbabalik sa sariling bayan. Kinakailangan din na mayroong approval at recommendation mula sa kanilang mas nakatataas na opisyal upang makalahok sa dalawang buwang pagsasanay sa Japan. Sagot ng Hiroshima ang gastos sa pagsasanay, kabilang na ang round-trip international airfare, living expenses, training fees, at transportation expenses sa Japan.

Magiging pangunahing paksa sa pagsasanay ang environmental field, kabilang na ang waste management at iba pang mahahalagang paksa. Para sa mga interesadong aplikante, maaaring makipag-ugnayan at magsumite ng mga kinakailangang papeles bago mag-ika-15 ng Pebrero 2016 kay G. Robert B. Belisario, LGU Scholarship Coordinator, Local Government Academy (LGA), 8/F Agustin 1 Bldg., F. Ortigas Jr. Road, Ortigas Center, Pasig City. Maaaring tawagan ang mga numerong (02) 634-1883 at 631-3893 para sa iba pang detalye. (CPRSD/LTC/PIA-Mimaropa/Calapan)



