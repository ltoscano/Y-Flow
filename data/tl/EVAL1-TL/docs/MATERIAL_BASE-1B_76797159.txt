Ladies’ confessions

ni Mary Joy T. Capistrano

“Stepping out of the shadows” ang tagline ng sana’y pabalat ng tanyag na For Him Magazine (FHM) Philippines para sa kanilang isyu ngayong Marso. Sa ilalim ng malamlam na liwanag ng buwan, nakatambad ang katawan ng isang babaeng nagniningning sa kanyang kaputian, habang pinaliligiran siya ng ilang “black models.” Kaakit-akit ang perpektong hubog ng kanyang katawan na tila hiwaga para sa mga nakapaligid na modelo sa kanya.
Agad na pinalitan ang nasabing larawan sa pabalat matapos itong ulanin ng negatibong komento at tugon mula sa mga unang nakakita. Muling binuksan ng naudlot na pabalat ang malaon nang diskurso ng diskriminasyon sa mga api sa lipunan.
Sneak preview
Hindi pa man nailalabas ang sana’y pabalat ng FHM, inulan na ito ng batikos mula sa mga tao nang ito ay unang ilathala ng pamunuan ng FHM sa kanilang fanpage sa Facebook. Labis na ikinagalit ng karamihan ang mensahe umano ng diskrimasyon na dala ng pagpoposisyon ng mga maiitim na kababaihan sa paligid ng maputing sentro.
Tinuligsa ng marami ang larawan dahil ipinapakita nito ang isteryotipikong pagtingin sa lahing itim. Pinatampok daw ng pabalat ang mas mataas na pagtingin sa mga babaeng maputi kumpara sa mga hindi gaanong kaputian. Sa Pilipinas, isang bansang dumaan sa pananakop ng mga bansa sa Kanluran, tunay namang may bitbit na kasaysayan ang ganitong pagtingin.
“Nagborder talaga ang FHM sa pagiging racist,” payahag ni Roland Tolentino, dekano ng Kolehiyo ng Pangmadlang Komunikasyon. “Ayon sa klase ng staging of shots, mas pinaaangat ang kaputian ng babae sa pamamagitan ng paggamit ng tatlong African-Filipina – na babae din naman.”
Dagdag pa niya, ipinapakita sa nasabing pabalat na mababang uri ang mga babaeng maiitim kumpara sa maputi. Pinangingibabawan ni Bella Padilla, ang modelo, ang mga maiitim na modelo, na ipinalibot sa kanya upang magsilbing anino at lalo pang patingkarin ang kanyang kaputian. Sa simpleng usapin ng espasyo, malaon nang itinuturing na mas nakatataas ang mga nasa gitna kumpara sa mga nakapaligid dito.
Subalit hindi lamang usapin ng diskriminasyon batay sa lahi ang iniuugnay sa nasabing magazine. “Ang FHM ay kilala sa paggamit sa mga katawan ng kababaihan para bumenta,” ani Judy Taguiwalo, propesor sa Center for Women’s Studies. Pirming ipinapatampok ng FHM ang komodipikasyon sa mga kababaihan, maputi man sila o maitim.
Bestseller
Matagal nang nakilala ang FHM bilang isang magazine na ginagamit na instrumento ang mga kababaihan upang pagkakitaan. Pangunahin nilang produkto ang mga hubad na katawan at paglikha ng pantasya sa isip ng mga mambabasa na karamihan ay lalaki.
Dahil talamak ang prostitusyon sa Pilipinas, maraming kababaihan ang nagbebenta ng kanilang katawan upang mabilis na kumita ng salapi. Sa larangan ng showbiz, nakita ring naging dahilan ang paghuhubad upang sumikat, kahit sandali, at ilang artista na rin ang tumahak sa ganitong daan.
Pinupukaw ng larawan ng mga hubad na kababaihan ang makamundong damdamin ng mga lalaki, kaya naman itinuturing silang mga “sex objects.” Dahil sa ganitong turing, nagiging mababa ang pagtingin sa mga kababaihan sa lipunan. Naikukulong sila sa pagiging produkto at hindi naituturing bilang mga taong may karapatan ding nararapat igalang, bagay na pinapatindi at pinatitimo ng mass media.
Ang usapin ng diskriminasyon sa kababaihan ay tali at hindi maihihiwalay sa usapin ng lahi at uri, ayon kay bell hooks, tanyag na Amerikanong manunulat at peminista. Maiuugat ang ganitong pananaw sa panahon ng pang-aalipin, kung saan hindi lamang pagiging babae ang basehan upang maging alila, kundi pati na rin ang estado sa lipunan, lahing pinagmulan, at kulay ng balat. Dagdag pa niya, nagpapatuloy ang ganitong opresyon sa mga kababaihan sa kasalukuyan, kahit hindi na umiiral ang sinaunang konsepto ng pang-aalipin.
Ayon kay Tolentino, iba-iba ang uri ng pagiging api – maaaring nakabatay ito sa lahing pinagmulan o mula sa iisang uri din. Sa Pilipinas, matapos ang karanasang kolonya, ang pagkakaroon ng lahing Amerikano, Kastila o kaya’y Tsino ay nagsisilbing pribilehiyo para sa isang tao.
Tila sinusuportahan ng media ang ganitong mga tanaw sa pamamagitan ng pagpapalaganap ng mga stereotype, tulad ng kababaihang api o mga probinsyano – mga katutubo – na laging ipinakikita na may dalang tampipi, may punto kung nagsasalita, at nagtatrabaho bilang kasambahay.
Cover girl
Bukod sa pagtaguyod ng media ng mga stereotype sa mga grupong nasa laylayan, nagagawa rin nitong magtakda kung ano ba ang ideyal na pamantayan sa iba’t ibang usapin. Sa kahabaan ng EDSA, halimbawa, makikita ang mga naglalakihang larawan ng mga modelong artista na naglalarawan ng hitsura ng katawan na nararapat umanong tularan ng mga tao. Ang pagtatakda ng partikular na pamantayan ng kagandahan ay isang dambuhalang industriya.
Ayon pa kay Tolentino, karaniwang “racialized” ang katawang ipinapakita sa mga billboards o mas nakabatay sa pamantayan ng pamumuhay ng mga dayuhan, sa halip na “organic” katulad na lamang ng katawan ng mga magsasaka na putok ang kalamnan dahil sa pagtatrabaho sa bukid.
Gayunpaman, madaling isantabi ang pananaw na api pa rin ang lahi ni Maria Clara sa panahong ito. Madaling magbanggit ng mga personalidad na nagmarka sa mundo ng pulitika o negosyo bilang patunay umano na naigpawan na ng mga kabababaihan ang kanilang dating kondisyon. Ngunit sa kaso halimbawa ni Gloria Arroyo, na dating pangulo ng Pilipinas, o Wan Ling Martello, ang Filipina-Chinese na chief financial officer ng Nestle, pinapatunayan lamang nito na hindi tanging kasarian ang batayan ng pang-aapi sa ngayo’y masalimuot na lipunan.
Kung gayon, kung makitid ang representasyon ng media sa mga kababaihan, nararapat na hindi ito gawing hiwalay sa iba pang ugat ng pagsasantabi sa lipunan, ito man ay kasarian, lahi, o uri. Sa kaso ng FHM cover ni Padilla, naging malinaw na magkakaugnay ang mga daluyong ng opresyon. Hindi sapat ang tingi-tinging pagsipat sa mga sektor na sadyang patuloy na inaagawan ng espasyo’t kapangyarihan.



