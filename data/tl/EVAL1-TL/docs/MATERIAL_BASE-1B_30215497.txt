PRANGKAHAN: People Power sa Panatag shoal
By Ellen Tordesillas June 27, 2016 Sa susunod na linggo, inaasahan na ipalalabas ng United Nations Arbitral Tribunal ang desisyon sa kaso na isinampa ng Pilipinas laban sa China tungkol sa pinag-aagawan na isla sa Spratlys malapit sa Palawan at sa Panatag Shoal o Scarborough Shoal malapit sa Zambales.
Hindi sasabihin ng U.N. court na itong mga isla ay sa Pilipinas o ito ay pag-aari ng China. Hindi sakop ng korte na iyan ang pag-aari ng mga teritoryo sa karagatan.
Ang hiningi natin sa U.N.

Court noong isinumite natin ang kaso noong 2013 ay ideklara na illegal ang mapa ng China na tinatawag nilang nine-dash line na sumasakop ng halos buong South China Sea; ideklara na sakop ng 350 nautical miles continental shelf ng Pilipinas ang lahat na mga bato na lumilitaw lamang kapag malaki ang tubig; ideklara na ang 12 nautical miles sa paligid ng Panatag Shoal ay sakop ng 200 nautical mile Exclusive Economic Zone ng Pilipinas. Hindi sumali ang China sa kaso at sinabi niyang ilang beses na hindi siya susunod sa desisyon ng U.N.

Court kung ‘yun ay labag sa kanilang pinaninindigan.
Sa lektyur ni Senior Associate Justice Antonio T. Carpio sa mga mamamahayag na miyembro ng Philippine Press Institute noong Huwebes, sinabi niya na malakas ang posibilidad na aayunan ng U.N. Court ang Pilipinas. Paano ang mangyayari dahil sinabi ng China na hindi sila susunod sa desisyon ng korte kung ‘yun ay labag sa kanilang paninindigan?
Sabi ni Carpio walang pandaigdigan na pulis na maaaring magpasunod sa utos ng U.N. ngunit sabi niya may mga paraan na maaaring gawin ang Pilipinas para ipatupad ang desisyon ng korte.
Heto ang ilan:
1. Ang mga bansa na may mga malalaking navy o sandatahang pangkaragatan katulad ng Estados Unidos ay mgpapatuloy sa kanilang pagpapatupad ng Freedom of Navigation. Hindi dapat nila hayaan ang China na angkinin ang bahagi ng South China Sea na dinadaanan ng mga barko na may dalang mga langis at iba pang pangangailangan na kanilang pag-aari.
2. Kung magsimula ang China National Offshore Oil Corporation (CNOOC) sa pagmina ng langis at gas sa Reed Bank na sakop ng Palawan, pwedeng kasuhan ng Pilipinas ang CNOOC sa Canada kung saan may mga ari-arian sila. Pwedeng i-freeze o kumpiskahin ang kanilang ari-arian doon.
3. Nakakuha ang China ng apat na lisensiya sa International Seabed Authority para magkaroon ng exploration sa ilalim ng karagatan. Pwedeng hingiin ng Pilipinas ang ISA na suspendihin ang apat na lisensiya na ‘yan at ang dalawa pang application.

4\. May mga inaangkin din na parte ng karagatan ang China na kanilang isinumite sa UN Commission on the Limits of the Continental Shelf. Pwedeng hingiin din ng Pilipinas na suspendihin ‘yun.
Ang mamamayang Pilipino ay maaari ring mag-People Power. Sa halip na magmartsa sa harap ng Chinese Embassy, pwedeng ang mga libu-libong mangingisda ay pumunta sa bandang Panatag shoal sa Zambales. Puwedeng sumama kahit hindi mangingisda para magwagayway ng bandila ng Pilipinas.
Kung sasama si Pangulong Rodrigo Duterte, mas maganda.



