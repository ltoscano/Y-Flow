Dagdag na tropa ng AFP sa Surigao del Sur, dumating na

January 21, 2016 Daisy Jane M. Apit

BUTUAN CITY, Enero 21 (PIA) – Upang tuluyan ng masolusyunan ang problema ng insurhensiya at makatulong na rin sa pagkakaroon ng mapayapa at malinis na eleksyon sa Surigao del Sur ay nagdagdag ng bagong tropa ang Sandatahang Lakas ng Pilipinas sa probinsya. Dumating na noong Miyerkules ang 16th Infantry “Maglilingkod” Batallion, 2nd Infantry Division sa Tandag City na galing pa sa Oriental Mindoro. Sinalubong ang tropa ni Surigao del Sur Governor Johnny Pimentel, mga opisyales ng AFP, at iba pang lokal na opisyales ng lungsod ng Tandag at probinsya.
Ayon pa kay 402nd Brigade Commander Col. Isidro Purisima na ang padadagdag hukbo ay isinagawa upang tuloy-tuloy na maiatag ang kapayapaan at seguridad ng probinsya.
Sabi pa ni Purisma na isa rin na dahilan ng pagpapadala ng mga sundalo sa pangunguna ni Ltc Andres Ferrer ay para sa paghahanda nila para sa nalalapit na eleksiyon katulong ang mga kapulisan at lokal na pamahalaan.
Sinabi naman ni Governor Pimentel na sa kabila ng mga pangamba na manggugulo ang NPA sa probinsya ngayon eleksyon ay may tiwala siya na may maitutulong ang 16th IB dito.
Samantala, sa kagaganap pa lamang na Surigao del Sur provincial Peace and Order Council Meeting ay dineklara na “Conflict Manageable at Development Ready” na ang probinsya.
Binigyang diin naman ni Purisima na ang pagdeklarang ito ay hindi nangangahulugan na ang probinsya 'insurgency free.' Sa halip, ito ay nagpapatunay na ang pagdagdag ng mga sundalo ay epektibong hakbang sa tuluyang pagsugpo at pagbura sa humuhinang pwersa ng NPA sa probinsya. (VLG/DJA/PIA-Caraga)



