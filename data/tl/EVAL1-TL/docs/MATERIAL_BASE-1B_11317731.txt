Mall voting sa Puerto Princesa, kinonsulta ng Comelec sa publiko

February 19, 2016 Orlan C. Jabagat

PUERTO PRINCESA, Palawan, Peb. 19 (PIA) --- Nagsagawa ng konsultasyon sa publiko ang Commission on Elections- Puerto Princesa hinggil sa posibilidad ng pagkakaroon ng mall voting sa lungsod. Ang konsultasyon ay isinagawa ng COMELEC sa mga residente ng Barangay San Miguel at Barangay San Pedro na may kabuuang 11,400 mga rehistradong botante. Ang posibilidad ng pagkakaroon ng mall voting sa lungsod ay upang maibsan ang pagsisikip o pagsisiksikan ng mga botante sa mga presinto pagdating ng halalan sa Mayo. Ang Robinson’s Place Palawan sa lungsod ang mall na natukoy ng COMELEC-Puerto Princesa upang pagsagawaan ng mall voting at ang mga malalapit na barangay dito ang mabibiyayaan nito tulad ng Bgy. San Manuel at Bgy. San Pedro. Ayon kay City Election Officer Atty. Ferdinand Bermejo, kapag-naisakatuparan ang panukalang ito ay magiging komportable ang mga botante, lalo na ang mga nakatatanda o senior citizen at ang mga taong may kapansanan o Person With Disability (PWD) dahil maluwag ang lugar, malamig at mas ligtas. Ang lungsod ng Puerto Princesa ay mayroong kabuuang 127,664 rehistradong botante, mayroon din itong 53 voting centers, 1,003 established precincts at 193 clustered precincts. Pinayuhan naman ni Atty. Bermejo ang mga botante ng lungsod na maari na nilang tingnan sa tanggapan ng COMELEC sa Marso 10 ang mga listahan ng pangalan at presinto kung saan sila makakaboto sa pamamagitan ito ng Posted Certified Voter’s List (PCVL) nang sa ganun ay hindi na sila mahirapan pang maghanap sa mismong araw ng halalan sa Mayo 9. (OCJ/PIA4B-Palawan)



