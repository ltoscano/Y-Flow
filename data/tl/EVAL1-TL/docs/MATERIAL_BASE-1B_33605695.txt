Rep. Padilla, nagpasalamat sa PNoy declaration sa Balete Pass Nat’l Shrine

May 30, 2016 Ben Moses Ebreo

BAYOMBONG, Nueva Vizcaya, May 30 (PIA) – Nagpasalamat si Representative Carlos Padilla kay President Benigno Simeon Aquino III dahil sa pagpirma nito sa declaration ng Balete Pass bilang national shrine. Ani Padilla, ang declaration ng Balete Pass bilang isang ganap na national shrine ay hudyat sa mas magandang implementasyon ng mga proyekto upang mas maging kaaya-aya pa ito bilang isang tourism attraction sa Nueva Vizcaya. Dagdag niya na makakabuti rin ito upang mas maproprotektahan ang makasaysayang lugar sa barangay Tactac sa bayan ng Sta. Fe bilang mahalagang historical site ng lalawigan. “Dahil sa declaration ni President Aquino, mas mapapanatili ang kaayusan at kagandahan ng nasabing lugar,” pahayag ni Padilla. Ang Balete Pass na kilala din bilang Dalton Pass ay nasa pagitan ng boundary ng Nueva Vizcaya at Nueva Ecija provinces. Ito ay naging isang makasaysayang lugar dahil sa labanan ng mga pwersa ng sundalong Filipino at Amerikano laban sa Japanese Imperial Army noong second World War. Dito natalo at napaatras ang mga sundalong hapon na sumakop sa buong northern Luzon. (ALM/BME/PIA 2-Nueva Vizcaya)



