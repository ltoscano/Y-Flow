Unang salang: Pagtatasa sa unang taon ng panunungkulan ni UP President Alfredo Pascual

ni Joan C. Cordero

Unang sasalubong sa mga sasakyan mula sa labas ng unibersidad ang nakadipang rebulto, o ang Oblation. Sa likod nito, makikita ang gusaling may malawak na pasilyo at malalaking haligi, kasing-lawak at laki ng kapangyarihang sakop ng mga taong namamalagi sa mga silid nito, gaya ni UP President Alfredo Pascual, ang ika-20 pangulo ng Unibersidad ng Pilipinas.
Ika-10 ng Pebrero noong isang taon nang mahirang si Pascual bilang pangulo ng UP. Dating rehente at guro sa Asian Institute of Management at Ateneo De Manila University ang 64-taong gulang na finance expert na pinili ng Board of Regents mula sa 11 kandidato.
Matatandaang sa taong ito ay sinuportahan ng administrasyong Pascual ang laban ng iba’t ibang sektor sa UP, tulad ng budget cut strike ng mga estudyante. Sa kabila nito, binulabog pa rin ang pamumuno ni Pascual ng mga kontradiksyon sa kanyang mga ipinatutupad na patakaran at lantad na pagkiling sa mga sektor.
Paunang gilas
Hindi naman umano nahirapan si Pascual sa mga unang araw ng kanyang pagiging pangulo, dahil nakatulong sa kanya ang pagiging guro, at opisyal sa bangko noon. “It’s just like running an organization… ‘yun nga lang, UP has a public sector entity,” aniya.
Nagtuon ang kanyang administrasyon ng higit na pansin sa mga programang ukol sa “operations excellence.” Sa ilalim nito, mapadadali ang mga operasyon sa UP sa pamamagitan ng electronic UP, o pagkakaroon ng database ng mga dokumento sa UP nang mapabilis ang mga transaksyon gaya ng pagpapasahod sa mga faculty, at mga dokumento gaya ng Socialized Tuition and Financial Assistance Program (STFAP), at iba pa. Bagamat hindi pa ito naisakatuparan nang lubusan sa kanyang isang taong pamumuno, inaasahan ni Pascual na magiging “operations excellent” ang UP bago matapos ang kanyang termino.
Isa rin sa pangunahing pinagtuunan ng pansin ng pangulo ang pagpapanatili ng “academic excellent” ng UP sa pamamagitan ng pagbibigay sa mga estudyante ng grants, scholarships, at exchange programs sa ibang bansa, pagpapalawig ng academic publications at research, at pagpapayabong ng mga programang PhD.
Lahat ng ito’y nangangailangan ng higit na malaking badyet, kaya bukod sa mga donasyon, kita mula sa pagpaparenta ng mga lupa ng UP, nakiisa din ang administrasyon sa panawagang taasan ng gobyerno ang subsidyo para sa edukasyon.
“Lahat ng ginagawa natin is for the people… we should know how relevant it is to the national development,” aniya.
Pagpanig at pagtindig
“Kumpara sa nakaraang administrasyon, mas nakakausap si Sir Pascual, mas communicative siya,” ani dating Student Regent Jacqueline Eroles.
“Gayunpaman, kailangang gawing institutionalized ang participation scheme ng iba’t ibang sectors para siguradong maririnig ang side nila,” dagdag ni Eroles.
Tinupad ni Pascual ang pangako niya sa mga manggagawa ng unibersidad na nakasaad sa kanyang vision paper. Ipinasa ng administrasyong Pascual ang guidelines ng 10 days na Service Recognition Pay o SRP noong Enero 26, 2012, na nagbibigay ng karagdagang benepisyo sa mga kawaning magreretiro.
Sinusuportahan rin ng pangulo ang kampanya ng mga mag-aaral para sa kanilang karapatan. Nanawagan siya na ilitaw na sina Karen Empeño at Sherlyn Cadapan, mga mag-aaral na diumano’y dinukot ng militar noong 2006. Noong Disyembre, kinundena naman niya paghuli sa mga kabataang nagprotesta para sa mas mataas na badyet sa edukasyon.
“Malinaw na dinala ng administrasyong Pascual sa Kongreso at Senado ang kahalagahan ng dagdag na subsidyo sa UP bilang pambansang pamantasan sa mga hearing kaugnay ng 2012 national budget,” ani Prof. Judy Taguiwalo, dating faculty regent.
Pinapanigan man ng pangulo ang sektor sa mga susing isyu, malaking balakid sa administrasyon ni Pascual ang matagal niyang pamamalagi sa pribadong sektor.
Aminado ang pangulo na hindi gamay ng kanyang legal team ang pasikut-sikot ng mga prosesong administratibo ng isang pampublikong institusyon gaya ng UP.
Gayundin, para sa iba pang sektor sa komunidad ng UP, hindi pa lubusan ang suporta ni Pascual sa kanila at hindi siya nagkukusa na manguna sa mga kampanya, ani Eroles.
Ngunit may mga pagkakataong hindi nagkakaunawaan ang dalawang panig. Nagkaroon, halimbawa, ng tensyon sa pagitan ng pangulo at hanay ng mga estudyante nang hindi ikonsulta ni Pascual ang paghihigpit sa bagong bracketing scheme kung saan Bracket A o P1, 500 na ang default na babayaran kada yunit ng mga pumasok sa UP nitong 2011.
Sa ilalim ni Pascual, lalong naghigpit ang proseso ng aplikasyon sa STFAP. Kailangan na ngayong magbigay ng mga estudyante ng mga dokumentong magpapatunay na sila ay karapat-dapat na mapabilang sa Bracket B. Samakatuwid, dumadaan na rin sila sa proseso ng aplikasyon para sa STFAP, na dati’y ginagawa lamang ng mga nais mapaloob sa lower-income bracket. Bunga ng pagbabago sa proseso, tinatayang 900 freshman ang nagbayad ng P1,500 kada yunit sa Diliman sa pagtatapos ng Hunyo 2011.
Matatandaang isa sa mga isyung ipinukol kay dating UP President Emerlinda Roman ang pagtataas ng base tuition ng pamantasan mula P300 tungong P,1000. Kung susuriin, humantong sa pagtataas ng matrikula ang paghihigpit ng administrasyong Pascual sa STFAP.
“Kahit hindi nila sabihin na walang pagtaas ng tuition, at walang konsepto ng default bracket… In essence, nagkaroon ng pagtaas, dahil agad na itinaas ang STFAP bracket ng mga estudyante kaya mas mataas na ang binabayad ngayong tuition,” ani Eroles.
Hamon ng panahon
Kung gayon, bagamat may pagsusumikap ang pangulo na tugunan ang pangangailangan ng mga mag-aaral, ipinagpapatuloy pa rin ni Pascual ang mga iskemang nagpapasok ng mga pribadong kumpanya sa pamantasan upang pagkakitaan ang mga ari-arian nito.
Marapat umanong itindig ng pangulo, at ng buong komunidad ng UP ang pagkakaisa upang higit na madagdagan ang badyet ng UP. “UP presidents, though not politicians, are traditionally expected to provide or at least channel expert opinion culled from among the faculty, to a larger public audience,” ani Student Regent Ma. Kristina Conti.
Sa isang taon ni Pangulong Pascual, hinamon siya ng mga sektor na gawing higit na demokratiko ang pagpasok ng mga mag-aaral sa UP sa pamamagitan ng pagpapababa ng matrikula. Ito ang mismong nakasaad sa vision paper ni Pascual, “top priority for U.P. is to keep to the minimum the tuition costs borne by students and parents. U.P. should maintain an excellent but affordable tertiary education for qualified students from the mass of our people.”
Bagamat kapansin-pansin ang paglapit ng administrasyong Pascual sa mga sektor sa loob ng UP, hindi pa rin nito tinitiyak ang pagtangan ng UP sa tungkulin nitong bigyan ng dekalidad na edukasyon ang nakararami at paglingkuran ang sambayanan. Sa huli, makakamit lamang ito sa sama-samang pagbabantay at pagtindig ng mga kawani, guro, at mga iskolar ng bayan.



