Tamis ng Tagumpay

(Unang nalimbag ang akdang ito sa isyu 4-5 ng Philippine Collegian noong 12 Hulyo 2013.)
ni Mary Joy Capistrano
Dibuho ni Glenford Lumbao; Mga litrato ni Jiru Rada
Nagpapaligsahan ang mga hiyaw at palakpakan ng mga estudyante sa loob ng stadium.
Dumagundong ang stadium sa pagpasok ng mga manlalaro na sinalubong ng matinding sigawan at masigabong palakpakan. Kitang-kita ang kanilang pagkasabik sa mga kapwa kamag-aral at atletang ini-idolo o crush nila.
Naglabasan na rin ang hindi mabilang na mga “statement” o “angas shirt” ng mga taga-subaybay ng bawat koponan, bukod pa sa ibang mga pakulo nila tulad ng mga lobo, banners at mga pamatid-hiningang chants na patutsada sa kalaban. Kaya sa kabila ng libo-libong mga estudyante, mababatid pa rin kung kanino sila kampi.
Opisyal na ngang nagbukas ang ika-76 na paliga ng University Athletic Association of the Philippines (UAAP), isang taunang palakasan sa pagitan ng walong tanyag na unibersidad sa bansa.
Paliga
Taon-taong ginaganap angUAAP upang ipamalas ang mga natatanging kakayahan ng mga estudyante sa iba’t ibang larangan ng palakasan.
Binubuo ito ng Adamson University (AdU), Ateneo de Manila University (AdMu), De La Salle University (DLSU), Far Eastern University (FEU), National University (NU), University of the East (UE), University of the Philippines (UP), at University of Santo Tomas (UST).
Itinatag noong 1938 ang UAAP na itinuturing na pinakamatandang patimpalak sa pagitan ng mga unibersidad. Binuo ito ng 15 uri ng palakasan sa pangunguna ng apat na unibersidad—UP, UST, NU at FEU. Hinati rin ito sa tatlong dibisyon—Senior, Juniors, at Womens.
Ilan sa mga larong tampok sa UAAP ay ang Badminton, Baseball & Softball, Chess, Fencing, Football, Judo, Lawn Tennis, Swimming, Taekwondo, Track & Field, Volleyball, at Beach Volleyball.
Sa mga tampok na palaro, dinudumog ng mga estudyante ang basketball. Ito ang bersyon nila ng Philippine Basketball Association, pangunahing palarong basketball sa Asya at pumapangalawa sa National Basketball Association.
Kabilang ang UP sa nagtatag ng UAAP, kaya naman lagi itong inaabangan ng buong komunidad. May sarili tayong mga pakulo at paraan upang ipakilala ang ating sarili sa madla at bunga ng ating suporta sa kapwa iskolar na sasabak sa paligsahan.
Liban sa mga t-shirts, lobo, banners at kung ano pang mga abubot, nakawiwili ring pakinggan ang mga inihanda nilang cheers kasabay ang dumadagundong na hampas sa drum.
Ayon kay Michael Simms, team Captain ng UP Men’s Football Team (UPMFT), tila napapawi ang matinding pagod at hirap na pinagdaanan nila sa kanilang pagsasanay sa tuwing maririnig ang sigawan at palakpakan ng mga manonood.
Kalahok
Katulad ng iba pang mga koponan sa unibersidad, tunay na nagpapakitang-gilas ang UPMFT sa mga paligsahan.
Hindi biro ang kanilang pagsasanay na ginaganap tatlong beses sa isang linggo, mula 6 hanggang 9 ng umaga, ani Paul Melicor, miyembro ng UPMFT.
“It [also] depends on the condition [of the] field. If it’s not good, then we reschedule. When the season is approaching, that’s when it becomes difficult because we have training every day,” dagdag niya.
Sa kasalukuyan, 16 na beses nang naging kampeon ang UPMFT sa UAAP.
Samantala, walong beses nang nauwi ng UP Pep Squad ang pinakaaasam na tropeo sa Cheerdance competition.
“Araw-araw kaming nagsasanay kahit may dinaramdam—injury, sakit ng katawan, kulang sa tulog, at may pinagdadaanan sa buhay. Tinitiis pa din namin dahil mahalaga ang magsanay ,” ani Luigi Catolico, miyembro ng UP Pep Squad.
Makikita sa kanilang mga routine na hindi sila nagpapakulong lamang sa pagpapamalas ng perpektong pagtatanghal. Sa bawat konsepto, piyesta man, rock o Madonna, nagsusumikap silang imulat ang mga mag-aaral sa mga usaping nakakubli tuwing may kompetisyon.
Sa lahat ng sakripisyo ng mga kalahok, mahalaga ang suporta mula sa kanilang mga kapwa iskolar. Iba man ang paniniwala at kulay sa pulitika, iisa ang isinisigaw ng mga estudyante—“UP Fight!”
“Ang tunay na katuturan ng UAAP ay hindi makikita sa kompetisyon, ngunit sa pagkakataong maibalik ng mga estudyante ang karangalan sa kanilang unibersidad,” ani Catolico.
Sa kabila ng mga karangalan, batid pa rin sa bawat kalahok ang mga suliraning kinakaharap ng kanilang mga pamantasan.
Tropeong tanso
Sa unang tingin, hindi makikita ang samu’t saring problemang kinakaharap ng mga manlalaro sapagkat napapangunahan ito ng mga natamong tagumpay.
“Facilities would be our biggest problem and concern. The field we use is shared among other varsity teams, such as the softball and baseball teams. When the field’s really bad, we usually train [outside the University],” ani Melicor
Bukod pa rito, problema rin nila ang mga equipment na kalimitang nahuhuling ibigay tuwing katapusan ng unang semestre, minsan hindi na nila nakukuha, ani Simms.
Gayundin naman ang suliranin ng UP Pep Squad, lalo pa na kasalukuyang kinukumpuni ang Aldaba Hall na dati nilang tahanan.
“Minsan, no permanent address kami , napipilitang magsanay na lang sa labas ng gym sa may semento,” ani Catolico.
Mauugat ang ganitong mga suliranin sa kakulangan ng subsidyo na inilalaan ng pamahalaan sa edukasyon na nagbibigay-daan sa mga programang nagsusulong sa komersiyalisasyon nito.
Sa tulong ng Samsung at iba pang mga sponsor, matagumpay na naisasakatuparan ang UAAP. Sa dami ng sumusubaybay sa UAAP, sa arena man o sa telebisyon, dumarami rin ang kita ng mga sponsors nito.
Maliban sa pagharap sa matinding pag-eensayo, kailangan ding pangalagaan ng mga manlalaro ang kanilang mga grado upang manatili sa kanilang mga kurso at kolehiyo.
“Ngayon pa lang, excited na ako sa UAAP. Hindi rin kasi biro ang maging UP athlete, balancing your academics with sports,” ani Simms
Nadagdagan pa ang kanilang suliranin nang maglabas ang UAAP ng polisiyang maaari lamang silang maging lehitimong miyembro ng koponan matapos ang unang taong pamamalagi sa unibersidad.
Sa kabila ng kawalan ng suporta ng pamahalaan sa pamantasan, nagagawa pa rin ng ating mga manlalarong makilahok at patunayan ang kanilang husay sa piniling larangan.
“It’s one of our motivations to do better and to bring home the gold,” ani Melicor.
Batbat man ng mga suliranin ang mga atleta ng UP, nagsisilbi itong motibasyon upang mag-ibayo sa pagpapamalas ng kahusayan, hindi lamang sa akademiya, kundi maging sa larangan ng palakasan. Sa ganitong tanaw, higit na tumatamis ang bawat tagumpay na natatamo ng manlalarong iskolar ng bayan.



