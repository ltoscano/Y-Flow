Walang nagbago

Saan man lumingon, hindi matatakasan ang muling pagbaha ng retorika ng pagbabago – sa mga lansangan, sa telebisyon, sa radyo. Panahon na naman ng eleksyon. Panahon na naman ng pangangako.
Muling naglipana ang mga kandidatong umuusal ng mga platapormang magpapaunlad umano sa bansa at mag-aangat sa masahol na estado ng pamumuhay ng milyun-milyong Pilipino. May mga baguhang inuulit lamang ang mga pangako ng nakaraan, at may mga datihan din namang pulitikong kritikal sa kasalukuyang pamamalakad ng gobyerno ngunit tila nakalilimot sa sarili nilang rekord noong sila’y nakaupo pa.
Tatlong taon na ang nagdaan mula nang mismong si Pangulong Benigno Aquino III ang nasa parehong posisyon ng mga kandidato ngayon. Noong kampanya ng halalang 2010, tumakbo siya gamit ang islogang “tuwid na daan” at nangakong iaangat ang pamumuhay at kabuhayan ng karaniwang tao.
Tatlong taon na ang nagdaan, ngunit walang nagbago. Bagkus, ang tuwid na daan ay humantong sa higit pang pagpapahirap sa sambayanan.
Pinakamasaklap ang sinapit ng sektor ng paggawa sa nakalipas na mga taon. Gayong sinasabing umuunlad ang ekonomiya ng bansa – na pinatutunayan umano ng 6 na porsyentong paglago ng gross domestic product noong nakaraang taon at ang paggawad ng “investment grade” ng Fitch Ratings sa Pilipinas – hindi ito ramdam ng kalakhan ng mamamayan.
Datos na mismo ng gobyerno ang nagpapatunay sa patuloy na pagkalugmok ng mga manggagawa sa bansa. Ayon sa pinakabagong Labor Force Survey ng Department of Labor and Employment (DOLE), bumaba ang bilang ng nalilikhang trabaho sa Pilipinas mula 1.1 milyon sa taong 2011 tungong 600,000 noong 2012. Libu-libong trabaho rin ang nawala, partikular sa sektor ng agrikultura, kung saan mahigit isang milyong magsasaka, manggagawang bukid at mangingisda ang nawalan ng hanapbuhay sa taong 2012. Halos 200,000 skilled artisans rin gaya ng mga mason at pintor ang nawalan ng trabaho sa nagdaang taon.
Kung tutuusin, mas masahol pa nga ang gobyernong Aquino kung ihahambing sa mga presidenteng kanyang sinundan. Hindi naampatan ng gobyernong Aquino ang laganap na kontraktwalisasyon sa hanay ng mga manggagawa. Walang makabuluhang umento sa sahod na naipatupad sa kanyang tatlong taon sa posisyon, at higit pa roon, pinatupad ni Aquino ang “two-tiered wage system,” kung saan mas mababa pa sa minimum wage ang natatanggap na sahod ng mga manggagawa. Ilang araw bago ang Mayo Uno – Araw ng Paggawa – inanunsyo ng DOLE na wala na namang dagdag sahod para sa mga obrero.
Tatlong taon ang lumipas matapos pangakuan ni Aquino ang mga botante ng pagbabago sa sektor ng edukasyon. Ngunit ang pagbabagong hatid ng kanyang administrasyon ay pinangangambahang higit pang magpapalala sa krisis sa edukasyon. Pilit ipinatupad ng gobyernong Aquino ang K-12 program na nagdadagdag ng dalawang taon sa basic education system sa bansa, para umano makahabol sa “international standards” ang kurikulum ng Pilipinas. Ngunit ang dagdag na dalawang taon ay hahantong lamang sa higit pang gastusin para sa mga pamilyang Pilipino, at isang paraan ng rehimen upang matugunan ang pandaigdigang pangangailangan para sa murang lakas paggawa.
Habang papalapit ang halalan, patuloy sa pagpapabango si Aquino para sa kanyang partido sa kabila ng kanyang pagkabigong ipatupad ang kanyang mga pangako sa nagdaang halalan.
Ginagamit ni Aquino ang lahat ng sangay ng kanyang gobyerno – mula sa Korte Suprema (SC) hanggang sa Commission on Elections (COMELEC) – upang mapalawak at lalo pang makonsolida ang kanyang kapangyarihan. Kamakailan lamang, naglabas ang desisyon ang SC na nagsasabing hindi na lamang para sa mga marginalisado ang eleksyong partylist, bagay na magbubukas sa partylist system sa higit pang pambubusabos at panggagamit ng mga mayayayaman at makapangyarihang pulitiko. Sa kabilang dako, patuloy namang ginigipit ang mga progresibong partylist sa pamamagitan ng pagsasampa ng COMELEC ng mga gawa-gawang kaso ng diskwalipikasyon.
Sa kabila ng muling pagbaha ng mga pangako ng mga tumatakbong kandidato, nararapat na matamang kilatisin ng taumbayan kung sino nga ba ang karapat-dapat na mahalal sa puwesto, kung anong mga partido at kandidato ang tunay na kakatawan sa interes ng nakararami.
Higit pa rito, nararapat na mabasag ang ilusyong magdadala ng malawakang pagbabago ang darating na halalan. Matibay na patunay na ang nagdaang tatlong taon sa ilalim ni Aquino, kung saan walang napala ang mamamayan kundi higit pang paghihirap. Nararapat matamang maunawaan ng sambayanan na higit pa sa pagpapalit ng mga pinuno ang kailangan upang mabago ang nabubulok na sistemang panlipunan sa bansa; na wala sa balota kundi sa kolektibong pagkilos ang lakas na magdadala ng tunay at pangmatagalang pagbabago.



