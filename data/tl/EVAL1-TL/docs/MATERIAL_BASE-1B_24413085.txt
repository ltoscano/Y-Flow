Mga isla ng ligalig: Pag-unlad at panganib sa Freedom Islands

ni Joan C. Cordero

Larawan ng modernisasyon at kaunlaran ang Manila-Cavite Expressway o mas kilala bilang Coastal Road, kung saan mabilis at malayang dumadaloy ang mga sasakyan at kalakal. Sa paanan ng bagong highway matatagpuan ang Bulungan Market na pinagdadaungan ng mga huling lamang-dagat mula sa Manila at Bacoor Bay.
Ilang hakbang mula sa pamilihan, matatanaw ang tatlong pulo na nakalatag sa Manila Bay – ang Freedom Islands – na tahanan ng iba’t ibang endangered species gaya ng Philippine duck, Chinese egret, at Pied Avocet, na naglipana sa kagubatan ng bakawan na bumabalot sa mga isla. Sino nga naman bang mag-aakalang may natatago pa palang ganitong mga pulo sa laylayan ng Kamaynilaan?
Subalit hindi lamang ito kanlungan ng mga hayop at puno – isang komunidad din ang dating umusbong at yumabong sa mga pulong ito.
“Isa kami sa pitong pamilya na inilipat noong 1970’s. Nakatira kami sa tabing dagat [ng Manila Bay] bago ginawa ‘yang Coastal Road at Bulungan Market,” kwento ni Mang Augusto Jalimaw, 75 taong gulang, na ngayo’y naninirahan na sa isang bahay na gawa sa pinagtagpi-tagping kahoy, yero, at semento sa tabi ng pamilihan.

Balik-tanaw
Pulong Maria ang unang tawag sa tatlong pulo, dahil may basbas umano ito ni Mariang Makiling, ang diwatang naninirahan sa bundok sa kalapit na lalawigan ng Laguna, ani Mang Augusto. Kinalaunan, pinangalanan itong “Freedom Islands” ng mga residente noong dekada 90s dahil umano sa pagiging hiwalay ng mga pulo sa lupain ng karatig na Kamaynilaan.
Sa mga islang ito inilipat ang mga dating nakatira sa dalampasigan ng Manila Bay na napaalis mula sa kanilang mga tirahan bunsod ng pagpapatayo ng Coastal Road noong 1976, panahon ni Pangulong Ferdinand Marcos.
Nakapagpatayo na ang mga residente sa higit 77-ektaryang lupang sakop ng Freedom Islands ng isang komunidad na may eskwelahan, barangay, clinic, at iba pa ngunit noong 1995, binili ng kumpanyang Thai-Filipino na Amari Coastal Bay Resources Corporation (Amari) ang mga isla mula sa pamahalaan sa halagang P1.8 bilyon. May basbas ito ng lokal na pamahalaan ng Parañaque, at ng Public Estates Authority (Philippine Reclamation Authority o PRA na ngayon), ang ahensya sa gobyernong naglalayong mapagkakitaan ang mga lupaing hindi na umano napakikinabangan. Tinawag ang proyektong “Manila Bay Land Reclamation Project” kung saan balak gawing commercial-residential-industrial district o “Centennial City” ang mga isla na pagtatayuan ng skycrapers, golf course, casino, at iba pa.
Bagaman nag-aalok ito ng panibagong anyo sa mga isla, nangangahulugan ito ng pagpapalayas sa mga residente. Kaya naman hindi nagpatinag ang mga dating residente ng Freedom Islands at nagsampa sila ng kaso laban sa Amari noong 1996 sa Parañaque Trial Court.
Ayon kay Mang Augusto, na kabilang sa mga lumaban para sa paninirahan sa isla, hindi maaaring ibenta ang Freedom Islands sapagkat isa itong pampublikong lupain.Pinagtitibay ito ng Artikulo XII ng Saligang Batas, kung saan itinakdang maaari lamang upahan ang mga pampublikong lupain ng mga pribadong korporasyon o asosasyon, ngunit hindi maaaring ipagbili.
Minadali rin ang pagkakabili sa mga isla, na nagdulot ng kontrobersiya sa panahon ni dating Pangulong Fidel Ramos, ayon sa artikulo nina Sheila Coronel at Ellen Tordesillas sa Philippine Center for Investigative Journalism (PCIJ). Napadali umano ang transaksyon dahil sa pagkakasangkot ng isang Justiniano “Bobby” Montano IV, isang maimpluwensiyang personalidad sa Cavite at kilalang kaibigan ni Ramos. Sinuhulan rin umano ng Amari ng halos P3 bilyon ang mga broker, pulitiko, at opisyal ng gobyernong sangkot sa pagbebenta ng Freedom Islands, ayon sa PCIJ.
Sa kabila ng pagkakabinbin ng kasong isinampa nina Mang Augusto, nagsagawa pa rin ng demolisyon ang pinagsamang pwersa ng pulisya at demolition team sa Freedom Islands noong 2000.

Likas na yaman
Matagal nang kinilala ng iba’t ibang mga administrasyon ang taglay na likas na yaman ng Freedom Islands kaya’t lagi’t laging may hakbanging gawin itong “ecotourism area”. Noong 2007, sa bisa ng Proclamation No. 1412 ni dating Pangulong Gloria Arroyo, idineklarang Las Piñas-Parañaque Critical Habitat and Ecotourism Area ang mga isla, bunsod ng paninirahan dito ng mahigit 80 species ng local at migratory birds.
Samantalang mahalagang bigyan ng proteksyon ang biodiversity sa mga pulo, panawagan ng mga residente, sana’y pansinin din ng pamahalaan ang pangangailangan ng mga tao. “Sana’y lingunin din naman nila kami, kahit hindi kami endangered species,” ani Mang Alfonso Quinto, pangulo ng Unified Fishing Marketing Association sa Bulungan Market, at dating residente ng isla.
Mainam ang lokasyon ng mga isla para sa komersyo, lalo pa’t maganda ang tanawin dito, at malapit sa international airport. Kapag natuloy ang pagpapatayo ng high-rise buildings at entertainment facilities sa Freedom Islands, maaaring mawala ang mga hayop sa isla, at manganib ang kabuhayan ng mga residente, ayon sa grupong Save the Freedom Islands Movement (SFIM).
Paliwanag ng SFIM, marami sa mga mangingisda sa lugar ang umaasa sa mayamang bakawan ng mga pulo na pinagkukunan ng iba’t ibang lamang-dagat. Pangingisda at panghuhuli ng iba pang lamang-dagat ang pangunahing kabuhayan ng mamamayan dito. Sa halagang P50 kada araw, nagbubuhat sila ng sako-sakong tahong, na nililinis at ibinebenta sa mga palengke ng Parañaque, Malabon, at Cavite.
Kung sakaling matuloy ang proyekto ng Amari sa Freedom Islands, hindi maiiwasang masapawan ng mga malalaking kumpanya ang industriya ng pangingisda sa lugar. “Paano kami magkakahanapbuhay kung Toyota, at iba pang kumpanyang nangangailangan ng skilled workers ang ipapatayo dito? Paano kaming namuhay at namumuhay sa karagatan, at mga hindi nakapag-aral?” ani Mang Alfonso.
Pagbawi sa isla
Labing-anim na taon na ang nakalipas mula nang magsampa ng kaso sina Mang Augusto hinggil sa pagkakabili sa lupa, ngunit hanggang ngayon, hindi pa rin tapos ang pagdinig sa kaso. Sa katunayan, magkakaroon muli ng pagdinig sa darating na Marso. “Mabagal ang usad ng kaso, dahil hindi rin kami laging sinisipot ng Amari,” ani Mang Augusto.
Inilipat ang ilang pamilyang napaalis noong 2000 sa mga resettlement area sa Naic at Trece Martires, Cavite, ngunit ilan lamang sa mga dating naninirahan sa Freedom Islands ang tumanggap ng alok na ito dulot ng kawalan umano ng pagkakakitaan doon. “Kung saan-saan kami pinaglalagay, pero nasa karagatan ang aming kabuhayan,” ani Mang Alfonso.
Lumipas man ang mga taon, patuloy pa ring umaasa ang mga dating residente ng Freedom Islands na makababalik sila sa mga pulong minsan nilang itinuring na tahanan. Simple lamang umano ang kanilang pamumuhay sa isla noon, maaaring maghanapbuhay kahit walang puhunan. “Hindi kami nagugutom noon sa isla. Mangisda ka lang dyan, o manghuli ng lamang-dagat, OK na,” ani Mang Alfonso.
Ang nangyaring pagpapaalis ng mga naninirahan sa Freedom Islands ay hindi kaiba sa mga demolisyong isinasagawa sa iba’t ibang bahagi ng bansa upang magbigay-daan sa pagpapatayo ng mga bagong imprastraktura na magpapalago umano sa ekonomiya. Sa ganitong kalakaran, madalas naisasantabi ang kapakanan ng mamamayan para sa interes ng iilang negosyanteng nais magpalaki ng kita.
May taglay ngang kabalintunaan ang pangalan ng mga pulong ngayo’y nakatakdang gawing isang “entertainment center” ng Kamaynilaan, sapagkat wala itong kawala sa kapit ng komersyo. Sa patuloy na paghahanap ng mas malaking kita ng mga kumpanya’t negosyante, maging ang mga natitirang yaman ng bayan ay nasasangkalan.

Pangunahing ikinabubuhay ng mga residente ng Bulungan ang pagtatahong. Ginugupit at kinikiskis ang mga bahagi ng tahong na hindi makakain,bago ilagay sa sako ang mga lamang-dagat. Ibinebenta ang mga tahong sa mga palengke ng Maynila at Cavite sa halagang 50-70 piso kada galon.



