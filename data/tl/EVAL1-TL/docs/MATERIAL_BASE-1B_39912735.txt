Comelec checkpoints, inilatag na ng PNP Romblon sa buong probinsiya

January 13, 2016 Dinnes M. Manzo

ROMBLON, Romblon, Enero 13 (PIA) --- Sinimulan ng ilatag ng pamunuan Romblon Provincial Police ang Comelec checkpoints sa mga pangunahing kalsada ng bawat bayan sa buong lalawigan na hudyat ng implementasyon ng gun ban para sa halalan sa Mayo 9. Ang mga itinayong checkpoints ng mga awtoridad ay nagsasagawa ng inspeksyon sa mga dumadaang sasakyan upang matiyak na walang lalabag sa firearms ban na ipinaiiral ng Commission on Elections para sa nalalapit na National and Local Elections. Hinihiling ng pamunuan ng Comelec Romblon ang pakikipagtulungan ng mga mamamayan para sa maayos na pagpapatupad nito upang matiyak ang tahimik at malinis na halalan. Ang pinapayagan lamang magdala ng baril (gun ban exemptions) ay ang mga may kaukulang permit mula sa tanggapan ng Gun Ban Commission ng Comelec. Ipinababatid ng mga awtoridad na ang mga lalabag sa gun ban ay maaaring maparusahan ng pagkabilanggo ng hanggang anim na taon, permanenteng madidiskwalipika sa pag-upo sa anumang public office at pagkakaitan ng karapatang bumoto. Pinaaalalahanan din ng PNP Romblon ang mga nagmamaneho na ugaliing dalhin ang mga dokumento ng kanilang sasakyan at maging ang kanilang driver's license upang hindi masita o mapagmulta sa paglabag sa batas trapiko.(DM/LBR/PIA-IVB/Romblon)



