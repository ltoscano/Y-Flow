Pati ang kaluluwa mo’y babango*

ni Pristine Tiangco

Madalas magmistulang tagisan sa pagpapatawa ang pagpapaskil ng maiikling mensahe sa Twitter. Ngunit nang bumida kamakailan sa mga balita ang mga yumaong lider na sina dating United Kingdom (UK) Prime Minister Margaret Thatcher at Venezuela President Hugo Chavez, higit pa sa mga patawa ang kalakip ng mga tweet patungkol sa kanila.
“I feel sorry for Thatcher. Feel sorry she wasn’t alive to celebrate Thatcher dying,” anang isang tweet ukol sa tanging babaeng prime minister ng UK. Umulan naman ng biro ukol sa pangalan ni Hugo Chavez, gaya ng “Wake me up before Hugo Go!”
May mga nagluksa’t nakiramay, may mga nagdiwang sa kalsada. Nagtapos man ang buhay ng dalawa sa pinakakontrobersyal na mga pambansang pinuno, tiyak na patuloy silang magiging paksa ng mga biro, talastasan at diskurso—mapa-online man, o tunay na mundo.
Kamay na bakal
Kilala si Thatcher bilang isa sa mga pinakamapanghating pinuno sa kasaysayan ng pulitika ng Europa. Kaya naman sa loob ng 11-taon niyang pamumuno sa UK, mula 1979 hanggang 1990, nakilala siya bilang “Iron Lady.” Mga Soviet journalist ang unang nagbigay sa kanya ng nasabing alyas, bilang tanda na hindi siya nagpapatinag sa kahit anong pambabatikos na ibato sa kanya ng kanyang nasasakupan.
Maraming bagong palisiyang ipinatupad si Thatcher sa UK noon, tulad ng pribatisasyon ng mga pangunahing serbisyo at deregulasyon ng mga industriya. Nagdulot ang mga ito ng malawakang kawalan ng trabaho, pagbagsak ng kita ng mga manggagawa, at paglaganap ng diskontento sa mamamayang Briton.
Sa kabila nito, pilit pa ring ibinandera—at patuloy na ipinalalaganap—ng kalakhan sa Kanluraning mainstream media ang umano’y pagiging “freedom fighter” ni Thatcher. Bagamat kinikilala ng media ang pagbatikos ng masang UK, pinaninindigan nitong ipinaglaban lamang ni Thathcer ang karapatan ng indibidwal sa kawalang-panghihimasok ng estado sa kanilang mga buhay. Sinubukan ding ipatampok ng media ang personalidad ni Thatcher bilang mula sa pamilya ng mga manggagawa.
Ngunit tumagos maging sa popular na kultura ang diskontento sa mga palisiya ni Thatcher. Noong 1980s, masasabing tunay na naging pulitikal ang pop songs sa UK, kabilang na ang hits na “Stand Down Margaret” ng The Beat at “Tramp the Dirt Down” ni Elvis Costello. Naging patok na paksa din si Thatcher sa mga satire at komedya, at maging sa isang aklat gaya ng Satanic Verses ni Salman Rushdie, kung saan tinawag siyang “Ms. Torture.”
Kamakailan lang, naging number one sa UK hit charts ang awit na “Ding Dong The Witch is Dead” mula sa Wizard of Oz, matapos mangampanya ang mga kritiko ni Thatcher bilang pagbubunyi sa kanyang kamatayan. Tinangka man ng state-owned media gaya ng British Broadcasting Corporation (BBC) na pabanguhin ang legasiya ni Thatcher, mamamalas sa social media ang pagsasawalang-bisa dito ng mamamayang Briton.
“The coverage by the British media of Thatcher’s death has been exclusively absorbed in Thatcher’s canonisation [that] we suddenly see the modern British establishment as an uncivilised entity of delusion,” ani Morrissey, isang musikerong Ingles. Malaganap din ang mga tweet, kahit sa mga mas batang Briton na hindi direktang nabuhay sa ilalim ng pamumuno ni Thatcher.
Maaari rin itong ituring na tagumpay ng sining at kultura. Marapat kilalanin na bagamat pilit nililikha ng media ang isang mito ng matagumpay at matatag na babaeng lider, lumalagos sa henerasyon ang kamulatang kipkip sa mga awitin at teksto.
Dikta ng masa
Salungat naman sa kalagayan ni Thatcher ang nangyaring pagsasamito ng media kay Chavez na isang sosyalistang lider sa Latin America. Batay sa mga balita’t pagsusuring naiuulat tungkol sa kanya ng Kanluraning mainstream media, laging katambal ng kanyang pangalan ang mga salitang “diktador” at “brutal.”
Nang mamatay dulot ng cancer si Chavez noong March 5, kapansin-pansin na halos puns at mga biro ukol sa kanyang pangalan ang karamihan sa mga tweet na lumitaw. Kumpara sa mga mensahe tungkol kay Margaret Thatcher na hitik sa reference ukol sa kanyang mga palisiya, masasabing tila halos walang nakakilala kay Chavez at sa uri ng pamumunong kanyang ipinaglaban sa Venezuela.
Maraming posibleng dahilan kung bakit hindi popular si Chavez sa mas maraming tao kagaya ni Margaret. Maaaring dahil wala o mas mahina ang access sa social media ng mga tagahanga’t nasasakupan ni Chavez na direktang magpapatunay sa kanyang legasiya. Isang dahilan din ang paghahari ng Kanluraning mainstream media, na siya pa ring nasa tuktok at may hegemony sa mga balitang lumalaganap sa buong mundo.
Isa ang The Economist, isang Ingles na magasin, sa nagtakdang bulok ang kanyang legasiya. Kagaya ng iba pang tanyag na pahayagan tulad ng The New York Times, tinuligsa ng magasin ang pagiging authoritarian ni Chavez, at ang mga sosyalista niyang palisiya.
Si Chavez ang pinunong direktang tumugon sa mga kakulangan ng palisiya ni Thatcher. Sa halip na pribatisasyon, isinabansa ni Chavez ang mga pangunahing serbisyo at industriya sa Venezuela. Maraming pagsusuri mula sa mainstream media ang magsasabing swerte lang umano ang Venezuela dahil may deposito ito ng langis. Ngunit kung pagbabatayan ang estadistika, masasabing maginhawa ang kabuhayan ng mga mamamayan dito. Hindi kailanman naipatampok sa media, halimbawa, na may 100 percent literacy rate sa nasabing bansa, at na bumaba ang poverty rate dito mula 42.8 porsyento noong 1999 tungong 26.5 porsyento noong 2011.
Lamat sa alamat
Kapwa malaking kaganapan sa kani-kanilang bansa ang libing nina Thatcher at Chavez. At habang iniulat ng Kanluraning mainstream media ang magarbong libing ni Thatcher, tahimik ito sa napakalawak na suporta’t pagluluksang inani ni Chavez mula sa kanyang nasasakupan, at pati na sa mga lider ng iba pang mga bansa.
May sarili ring pagtanggap ang social media sa libing ng dalawa. At siyempre’y tanyag iyong mga biro ukol sa pagratrat ng 21 gun shots sa kabaong ni Thatcher, o sa “paglisan” ni Chavez kapag binalahura ang buo niyang pangalan.
Kung ihahambing sa mainstream media, masasabing nasa laylayan pa lamang ang social media. Mistula itong bagong luwal na sanggol, na may potensyal na magpanday o bumasag ng alamat na binubuo ng mas makapangyarihang lunsaran ng mga balita’t kaisipan.
Masasabing relatibong demokratiko kasi ang espasyo ng social media. Kanya-kanyang account, at maaaring sabihin ang nais sabihin nang walang inisyal na panghuhusga’t pagtatangi sa kung sino ang nasa likod ng username. Ang user ang nagpapasya, at malayang nakikibahagi sa talastasan.
Ngunit maaaring sabihing hindi sa lahat ng pagkakataon ay nakatutulong ang higit na liberal na espasyo ng internet. Sa pagpapaskil ng mensahe at ng opinyon, hindi rekisito ang mas malalim na pag-aaral sa isyu upang makabuo ng mas matalas na opinyon. Maaari mong ipahayag ang suporta o pagtuligsa kina Thatcher at Chavez at sa kani-kanilang uri ng pamumuno, halimbawa, nang hindi inaaral ang pasikot-sikot ng neoliberalismo at sosyalismo.
Kapuri-puri man ang social media sa kakayahan nitong umikit ng lamat sa alamat na binubuo ng mainstream, mapanganib din ang kakayahan nitong mas magpatibay pa sa isang miskonsepsyon. Sa huli’y nananatili ang pangangailangan sa pagsusuri at pag-aarok sa mas malalalim na diskurso, sa loob at labas ng birtwal na mundo.



