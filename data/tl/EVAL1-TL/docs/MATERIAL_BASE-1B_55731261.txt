PAMANA program ng DSWD-ARMM naghatid tulong sa sampung kooperatiba ng Sulu

April 01, 2016

LUNGSOD NG KUTABATO, Abr. 1 (PIA) – Nakatanggap ng tulong pangkabuhayan ang sampung kooperatiba o abot sa 300 pamilya ng Talipao, Sulu. Ang nasabing tulong ay mula sa Payapa at Masaganang Pamayanan (PAMANA) Program Expansion Cycle 2 ng Department of Social Welfare and Development ng Autonomous Region in Muslim Mindanao (DSWD-ARMM). Ayon kay PAMANA regional focal person Faida Ensanah, iba’t-ibang uri ng mga makinarya at kagamitang pangkabuhayan ang ibinahagi ng ahensya. “Makakatulong ang mga kagamitang ito sa mga residente upang mapataas ang kanilang produksyon at kita,” ani Ensanah. Nagpahayag naman ng pasasalamat si Aiman Abdul Albani, isa sa mga nahandugan ng tulong. Aniya, sa pamamagitan ng mga makinarya at kagamitang ito ay makakapagsimula ako ng bagong negosyo na mapagkakakitaan at malaking tulong din upang mapag-aral ko ang aking mga anak. Ang sampung kooperatiba ay binubuo ng Andalan Talipao Agricultural Producers Cooperative, Buntod Agricultural Producers Cooperative, Kabatuhan Bilaan Abdulsalam Agricultural Producers Cooperative, Jambangan Kabatuhan Tiis Agricultural Producer Cooperative, Kahawa Agricultural Producer Cooperative, Kandaga Agricultural Producer Cooperative, Kanlibot Agricultural Producer Cooperative, Lower Laus Agricultural Producer Cooperative, Mungit-Mungit Agricultural Producer Cooperative at Upper Kamuntayan Agricultural Producer Cooperative. Isinagawa ang pamamahagi sa Talipao Gymnasium, Bilaan, Talipao, Sulu noong ika-18 ng Marso taong 2016.(IBEroy/PBChangco Cotabato City)



