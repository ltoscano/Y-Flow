FOI bill good vibes sa 17th Congress By Aries Cano June 5, 2016 Nakikitaan ng magandang pag-asa ng mga nagsusulong sa Freedom of Information (FOI) bill ang panukala sa ilalim ng administrasyong Duterte.
Ang positibong pananaw sa pagpapasa sa FOI bill ay kinumpirma nina Misamis Occidental Cong. Jorge Almonte at Paranaque City Cong. Gus Tambunting ngayong 17th Congress dahil sa umano’y ipinamalas na interes ni President-elect Rodrigo Duterte na maging batas ang access to public information para maging susog sa isinusulong nitong transparency sa gobyerno.
“Sa tingin ko sa 17th Congress papasa na siguro ito dahil the first statement na lumabas galing sa ating President-elect eh interesado siya na maging batas ang access to public information,” pahayag ni Almonte. Nagpahayag din ng kahandaan si Almonte, chairman ng house committee on public information na magre-refile ng panukala sa susunod na Kongreso.
Umaasa itong mas magiging madali na ang proseso nang pagdinig sa panukala dahil napagdebatehan na ito nitong 16th Congress.
Ganito rin ang pananaw ni Tambunting na nagsabing malamang ay maiksi na lamang ang debate sa panukala dahil lumusot na ito sa komite at dahil consolidated na rin ang FOI bill, umaasa ang kongresista na hindi na lang ito magiging isang panaginip sa papasok na administrasyon.
“Yes back to zero tayo pero ang maganda dito ay pumasa na ito sa committee… ang debate dito will be shorter hopefully,” dagdag pa ng solon.



