Pagtatayo ng mga water impounding facility, pinag-aaralan

March 23, 2016 LUNGSOD NG KORONADAL, South Cotabato, Mar. 23 (PIA) -- Bilang paghahanda sa mga darating pang pananalasa ng El Nino, pinag-aaralan ngayon ng pamahalaang panlalawigan ang pagtatayo ng mga water impounding facility.

Sa pulong ng Provincial Disaster Risk Reduction and Management iniutos ni Gov. Daisy Avance-Fuentes ang pagbuo ng isang task force na magsasagawa ng pag-aaral na tutukoy sa mga lugar sa matataas na bahagi ng lalawigan na maaring pagtayuan ng mga mga natural reservoir at mga small impounding facilities. Paghahanda ito sa darating pang mga pananalasa ng El Ni√±o, ayon kay Gov. Fuentes, dahil dapat asahang mas malala at mahahaba ang mga darating pang mga insidente ng tagtuyot na dala ng El Nino. Sa tulong ng mga water impounding facility at mga reservoir maantala ng isa hanggang dalawang buwan ng masamang epekto ng tagtuyot lalung lalung lalo na sa agrikultura, pagtaya ng opisyal. Kabilang sa pag-aaralan ng task force ay ang malalaking ilog sa lalawigan tulad ng Alah, Sepaka, Silway, at Marbel River. Ani Gov. Fuentes, hihingi rin ang pamahalaang panlalawigan ng ayuda sa Department of Environment and Natural Resources at Department of Agriculture sa pagtukoy ng tamang pagtayuan ng mga small water impounding facility at mga reservoir . Paliwanag ng gobernadora, ang sobrang tubig tulad ng sa panahon ng baha lamang ang ililihis sa mga water impounding facility.(DEDoguiles-PIA 12)



