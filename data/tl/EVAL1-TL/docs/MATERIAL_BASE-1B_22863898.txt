PASENSIYA NA, TUKMOL ANG PRESIDENTE

SINABI ni Pangulong Aquino na mananatili siya sa Tacloban hanggang hindi niya natitiyak at nakikita ng sariling mata na ayos ang lahat sa lugar na sinalanta ng bagyo.
Ang ganitong pananalita ng Pangulo ay alam nating hanggang salita lang. Press release ‘ika nga.
Noong lindol sa Bohol, pinalabas na natulog daw siya sa isang tent doon para ipakitang nakikiramay siya sa mga nilindol. Pero wala namang kama sa tent na kanyang tinuluyan. Saan siya natulog?
Nagpunta raw sa isang hotel kasama ng kanyang mga kaalyado at nag-inuman.
Kung mabobola at manloloko si PNoy, huwag naman sa panahon ng kalamidad. Pakisabi naman iyan, Assec. Rey Marfil, sa amo mong kalbo,
Ang mga tao sa Tacloban at ilang lugar sa Samar, sa Aklan sa Bantayan island ay patuloy na nagugutom dahil mabagal ang tulong ng Department of Social Welfare and Development (DSWD). Nagkakandamatay na ang ilang matatanda at mga bata.
Maraming salamat sa ilang pribadong grupo ‘pagkat nakapaghahatid sila ng pamatid-gutom.
Dumating si PNoy sa Samar at Tacloban para personal daw na mamahagi ng supot-supot na tulong. Ano ang magagawa ng isang supot na tulong na hindi yata aabot sa isang araw na kainan ng sampung miyembro ng isang pamilya na nasalanta? Pagkatapos nito ay wala na.
Umupak uli si PNoy sa mga Romualdez na kalaban ng kanyang pamilya. Galit pa rin si PNoy at sa mga Romualdez isinisi kung bakit hindi nangyari ang pangarap niyang “zero casualty” sa bagyo.
Hindi ba dapat, e, tayo ang sobrang magalit kay PNoy? May narinig tuloy ako. Tukmol kasi
itong Pangulo natin, e.
Okey, aprub ang ginawa niya na babala na huwag biruin ang para-ting na bagyong Yolanda at paghandaing pumunta ang mga mamamayan sa ibang lugar para makaiwas sa hagupit nito.
Pero hindi niya sinabi kung saan dapat pumunta ang mga tao. Wala namang alam na lugar na ligtas ang mga tao kundi eskuwelahan, sports complex at munisipyo. Nagpuntahan naman dito ang mga tao. Pero winasak din ng bagyo at doon namatay ang iba.
Sinabi ni PNoy na may nakahanda nang mga pagkain at panlaban sa lamig? Ang sabi niya ay nakahanda na rin ang mga eroplano at barko.
Ngunit matapos ang bagyo, limang araw pa bago nakarating ang iilang pagkain. Parang ipinagdaramot pa nga, e.
Sobrang abnormal ang kilos ng gobyernong ito. Kung hindi pa sa tulong ng mga dayuhan baka nagkaroon na ng civil war. Ang mga tao ay nagpapatayan, nagnanakawan ng mga pagkain makaligtas lamang sa hirap at gutom.
Pulos paninisi ang ginagawa. Kaya inuulit ko, mga kababayan, pasensiya na, tukmol ang Presidente.
Magdasal na lang tayo at magsikap sa sarili. Huwag nang umasa sa tulong ng tukmol na ‘yan.



