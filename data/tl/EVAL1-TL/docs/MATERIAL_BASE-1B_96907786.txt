Comelec nagsagawa ng voter information caravan

April 18, 2016 LUNGSOD NG KORONADAL, South Cotabato, Abr. 18 (PIA) \-- Sinimulan ng Commission on Elections (Comelec) ngayong Lunes, Abril 18, ang apat na araw na information caravan para sa mga botante ng lalawigan ng South Cotabato. Pinakamahalagang layunin ng voter information caravan ang ipakilala sa mga botante ang karagdagang feature ng vote counting machine, partikular ang pag-isyu nito ng resibo, ayon kay Provincial Election Supervisor Atty. Kendatu Laguialam. Tuturuan din ang mga botante kung saan ilalagay ang resibo pagkatapos nila itong mabasa. Bukod dito, magpapaliwanag din ang mga election officers sa mga dapat gawin sa halalan at sasagot sa mga katungan ng mga botante. Ngayong araw, Abril 18, ang voter information caravan ay nasa mga bayan ng Polomolok, Tupi at Tampakan at sa Abril 19 (Martes) sa mga bayan ng Norala, Bangam Surallah at Sto. Nino. Sa Abril 20 (Miyerkules) sa Tboli at Lake Sebu at sa Abril 21 (Huwebes) sa Tantangan at Lungsod ng Koronadal. Sa mga bayan, gagawin ang voter information caravan sa mga municipal gymnasium. Sa Koronadal City, gagawin ito sa loob ng KCC Mall. Bukas ang info caravan sa publiko, subalit umaasa si Atty. Laguilam na maraming mga community leader at mga kinatawan ng mga organisasyon tulad ng Parish Pastoral Council for Responsible Voting (PPCRV) na kanya ring hinikayat na tumulong sa pagpapalaganap ng impormasyon sa mga botante. (DEDoguiles-PIA 12)



