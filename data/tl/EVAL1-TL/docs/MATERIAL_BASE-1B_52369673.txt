
UNAHIN MUNA ANG LAMAN NG TIYAN BAGO ANG IBANG BAGAY

MAGPAPATAYO raw ang gobyerno ng mga bahay sa mga biktima ng bagyong Yolanda sa Visayas at sa iba pang lugar na winasak ng super typhoon. Maganda ang balak na ito ng ating gobyerno. ‘Yun ay kung may mga buhay pa sa mga biktima dahil limang araw mula nang bayuhin ni Yolanda ang Leyte, Samar at ilang lugar ng Kabisayaan at Luzon ay wala pa ring natatanggap na anomang tulong o pagkain ang mga nasalanta.
Bakit hindi muna unahin ng ating gobyerno ang paghatid ng makakain sa mga biktima ng bagyo bago isipin ang mga susunod na hakbang.
Buhayin muna sana ng gobyerno ang mga nasalanta ng bagyo dahil kapag patuloy na nagutom ang mga tao ay posibleng mamatay sila at kapag namatay ang mga ito, sino ang titira sa ipatatayong bahay ng gobyerno?
Kumbaga sa plano ay halos hindi pa nga nagsisimula ang plan A ay nagbabalak nang tumalon sa plan D ang gobyerno. Bakit ba nagmamadali silang ubusin ang perang donasyon ng ibang bansa, kunwari pang ginagamit ang mga biktima ng super typhoon. Dahil ba sa nagkakahigpitan na sa pork barrel?
Hindi ba puwedeng ilaan muna sa pagkain, tubig, damit, kumot, kulambo at mga gamot at bitamina ang mga donasyong pera sa mga biktima ng bagyong Yolanda? Maganda ang layunin ng gobyerno pero puwede namang iisang tabi muna ‘yan, pakainin muna ang mga nagugutom at painumin ang mga nauuhaw.
Sinasabing ang mga nasabing bahay ay ipatatayo raw ng Community Mortgage Program na nasa ilalim ng Socialized Housing and Finance Corporation. Sana ay iwasan muna natin ngayon ang sisihan, ang kailangan ngayon ng mga Filipino ay ang pagkakaisa at pagtutulungan sa ganitong paraan ay madaling makabangon ang mga lugar na binayo ni Yolanda. Huwag din po nating kalimutang magdasal, ito po ang ating pinakamatibay na sandata sa ganitong sitwasyon.
o0o
Marami po akong kamag-anak na nakatira sa Tacloban City, lahat po sila ay missing hanggang ngayon maliban sa dalawang natagpuan na parehong wala nang buhay. Umaasa po ang inyong lingkod na sana ay buhay pa sila at doon naman po sa mga nakiramay ay maraming maraming salamat po sa inyo.



