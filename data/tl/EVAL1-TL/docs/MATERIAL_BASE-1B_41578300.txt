Kuntil-butil sa parangal at takilya ng 38th Metro Manila Film Festival Philippines

Masyado nang maalingasngas ang nakaraang 2012 Metro Manila Film Festival Philippines sa kaso ng mga parangal at paghakot sa takilya ng mga opisyal na kalahok sa pestibal na ito.
Walo ang kasali sa una nang nakagisnang pista ng pelikulang Pilipino tuwing Disyembre samantalang tatlong taon lang ang nakakalipas kung kailan inilunsad ang kategoryang New Wave para sa mga itinuturing na “independent” o “indie” na ewan kung bakit may klasipikasyon pa samantalang pare-pareho lang namang pelikula ang mga ito.
Gayunman, lima ang kasali sa New Wave category na ipinalalabas isang linggo bago mag-Pasko pagkatapos naman ay ang walong pelikula ang itinatanghal.
Sumapit hanggang ika-8 ng Enero, 2013 ang pagpapalabas ng walong pelikula na kinabibilangan ng “Sinapupunan (Thy Womb)” ng Centerstage Productions sa direksyon ni Brillante Mendoza, “Shake, Rattle & Roll 14” ng Regal Entertainment sa pamamahala ni Chito Roño; “Sosy Problems” ng GMA Films sa direksyon ni Andoy Ranay; “El Presidente The Emilio Aguinaldo Story” ng Scenema Concept International na idinirek ni Mark Meily; “Si Agimat, si Enteng Kabisote at si Ako” ng M-Zet Productions, OctoArts Films at Imus Productions sa direksyon ni Tony Reyes; “Sisterakas” ng Star Cinema at Viva Entertainment na pinamahalaan ni Wenn V. Deramas; “One More Try” ng Star Cinema sa direksyon ni Ruel Bayani at “The Strangers” ng Quantum Films sa pamamahala ni Lawrence Fajardo.
Noon namang bago mag-Pasko, mula ika-18 hanggang ika-24 ng Disyembre ay itinanghal sa mga sinehan ang “Ad Ignorantiam” ni Armando “Bing” Lao, “Paglaya sa Tanikala” ni Michael Angelo Dagñalan, “Gayak” ni Ronald Bertubin, “In Nomine Matris (In the Name of the Mother”” ni Will Fredo at “The Grave Bandits” ni Tyrone Acierto.

Ginawaran ng mga parangal ang mga natatangi at sinukat naman ang birtud ng bawat lahok sa takilya.
Nangunguna sa box-office ng Magic 8 ang “Sisterakas” samantalang kalat-kalat naman ang pinagmulan ng mga parangal mula saw along pelikula.
Pero bakit parang hindi intresado ang mga tao sa loob at labas ng showbiz sa mga nangunguna sa takilya sa New Wave samantalang opisyal din naman ang pagtatala ng mga ulat na pinansiyal dito sa mga sinehan?
Ito kaya ay dahil alam na ng mga kinauukulan na wala pang merkadong malawak at malaki ang New Wave?
Sumasakay lang ba ang MMFFP sa uso at sa kapangyarihan ng New Wave cinema kaya may puwang ito sa pestibal para sabihing sinusuportahan nito ang malalayang manggagawa ng pelikula at sakali at kumita na o kaya ay panoorin ito ng mas nakararaming publiko ay mas lalawak ang papel ng organisasyon sa kabuluhan ng pelikulang hindi tipikal bilang industriya?
Bakit hindi tulungan ng MMFFP na ibenta nang agresibo ang mga New Wave sa paglalagay ng anunsyo ng mga ito sa telebisyon, radyo, pahayagan, magasin at iba pang midyum?
Bakit hindi sila maglaan ng pera sa advertising nito?
Dahil kung tutulungan din ng mga higanteng marketing group ang New Wave na maitinda sa mas nakakaraming Pilipino ang mga produkto nito ay tiyak na marami ring manonood ng mga ito.
Kahit na mataas ang presyo ng mga patalastas sa malalaking istasyon ng telebisyon, kung maglalaan lang ng budget sa promosyon ng New Wave, makakamtan ang isa pang pangako ng pelikula para sa pagmumulat sa sambayanan.
Pero hindi prayoridad ng MFFPP ang pagtitinda nang matindi sa New Wave dahil ang pinagkakaabalahan lang ay ang Magic 8 na tampok na mga pelikula.
Sayang.
Magmumula rin sa gobyerno—at ang MMFFP ay nasa ilalim ng pamahalaan—ang ikapagtatagumpay ng mga pelikula.

Nakatutok lang sa Magic 8 ang mas malaking porsyento ng advertising at promotion ng MMFFP at katuwang pa rito ang kooperasyon ng malalaking produksyon na may kasosyong malalakas at matitindi sa dami ng mga parukyano na mga istasyon ng telebisyon.
Pelikula ring Filipino ang New Wave at repleksyon ito ng tunggalian ng mga paaralan ng mga kaisipan sa lipunang nagbabanggaan ang mga interest at ideya para sa kung kani-kaninong kapakanan, karaniwan ay sa kagalingan ng iilan.
Kung puwede nga ay huwag nang tawaging New Wave ang mga pelikulang nasa ilalim nito kundi pelikula lang.
Kahit na sabihing marketing din ang paggamit ng pangalan at tatak na New Wave, mas kapana-panabik na tawagin na lang silang lahat na pelikula mula kay “Enteng Kabisote” hanggang sa usapin ng hustisya sa obra ni Armando Lao.

May mungkahi nga si Mike Feria, kilala rin sa tawag na Mauro Tumbocon, Jr., isang doktor na medikal at nakabase sa San Francisco, California pero patuloy na nagtataguyod ng pelikulang Pilipino.
Si Mike ay orihinal na tagapagtatag ng respetadong Young Critics Circle (YCC) na nagsimula sa Kritika.
Dati ring kasapi si Feria ng kagalang-galang at pinaniniwalaang Manunuri ng Pelikula Pilipino (MPP).
Ayon kay Mauro, panahon na para alisin sa Metro Manila Development Authority ang MMFFP at ilipat sa pribadong grupo na mamamalakad nito.
Sa gayon, ani Tumbocon, maiiwasan ang subhektibo, kuwestyunable at maalingasngas na resulta sa pagpaparangal sa awards night kabilang ang iba pang aspeto ng pagdiriwang.

Bakit hindi ipaubaya sa MPP ang MMFFP dahil subok na sa kredibilidad ang Urian?
O kaya ay sa YCC na nagkamit na rin ng kredibilidad sa paglipas ng panahon?
Ang mga ganitong organisasyon ang dapat mamalakad sa mga gawaing panshowbiz kabilang ang pestiba ng mga pelikula.
Nasukat na ang mga pilosopiya ng mga miyembro nito sa pag-uri sa pelikula kaya may pag-asang umunlad at pangalagaan ang industriya ng pelikula para sa pagtangkilik sa sambayanan.



