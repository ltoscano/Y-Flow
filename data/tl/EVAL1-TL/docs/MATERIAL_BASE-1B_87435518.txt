
Electric coop sa South Cotabato, kampanteng walang brownout sa araw ng halalan

May 06, 2016

LUNGSOD NG KORONADAL, South Cotabato, May. 6 (PIA) -- Bagama’t may kakulangan sa suplay ng kuryente mula sa NPC-PSALM, kampante ang pamunuan ng South Cotabato 1 Electric Cooperative (SOCOTECO 1) na may sapat na kuryente sa araw ng halalan. Sinabi ni SOCOTECO 1 General Manager Santiago Tudio na sa kasalukuyan nasa 5 megawatts lamang ang suplay ng kuryente sa NPC-PSALM gayong 15 megawatts ang nakakontrata sa kanila ng kooperatiba.

Gayunman, ani Tudio, may reserbeng kuryente ang kooperatiba mula sa iba’t ibang pinagkukunan tulad ng nirerentahang generator set at mga power providers na Therma Marine Inc., Therma South Inc., Mt. Apo Geothermal Plant at solar power plant sa Surallah, South Cotabato. Umaandar na rin ang 11-megawatt bunker-fueled plant ng Supreme Power Inc. sa Matulas, Koronadal City. Sa “worst case scenario,” ayon kay Tudio, hihilingin ng SOCOTECO 1 sa malalaking mall at mga planta sa lalawigan na gamitin na muna ang kanilang sariling generator upang madagdagan ang reserba sa South Cotabato sa panahon ng halalan. (DEDoguiles-PIA 12)



