
24/7 suplay ng kuryente, matatamasa na ng mga taga-Cobrador, Romblon

March 06, 2016 Dinnes M. Manzo

ROMBLON, Romblon, Mar 6 (PIA) --- Pormal ng isinagawa noong Marso 3 ang inagurasyon at turn-over ceremony ng Solar Hybrid Project sa Bgy. Cobrador, Romblon, Romblon. Ang pasinaya sa bagong tayo na Cobrador Island Solar Hybrid Power Plant ay pinangunahan nina Engr. Rene M. Fajilagutan, General Manager ng Romblon Electric Cooperative (ROMELCO) Inc., Richard S. Bolt, Country Director ng Asian Development Bank (ADB) sa Pilipinas, Jong-Hyun Han, Team Manager ng Korea Energy Agency (KEA), at Edita S. Bueno, Administrator ng National Electrification Administration (NEA), kinatawan ng Department of Energy (DOE) at BJ Power. Ayon kay Engr. Fajilagutan, ang proyektong ito ay pinaglaanan ng 500,000 US dollar ng Asian Development Bank kung saan sila ang naatasan ng NEA na mangasiwa sa pagpapatayo nito upang mabigyan ng 24/7 na ang serbisyo ng kuryente sa naturang island barangay.\ Ang Bgy. Cobrador aniya ay mayroong humigit kumulang 1,000 kabahayan kung saan 244 lamang sa mga ito ang dati ng may serbisyo ng kuryente sa loob ng 8 oras na isinusuplay lamang sa pamamagitan ng generator set. Ang tanging ikinabubuhay ng mga tao rito ay pangingisda, pagsasaka at paggawa ng mga produktong yari sa marmol na dahil sa proyektong ito, inaasahan na magiging maalwan na ang buhay ng mga naninirahan dito. Ang pagkakaroon ng 24 oras na serbisyo ng kuryente ay makatutulong nang malaki sa kanilang kabuhayan, edukasyon, medikal, komunikasyon at patubig. Samantala, sinabi ni NEA Administrator Edita S. Bueno, na nilalayon ng pamahalaang nasyunal na bago sumapit ang 2017 ay nobenta porsyento (90 porsiyento) nang may serbisyo ng kuryente ang mga kabahayan sa buong Pilipinas. Target din aniya ng kasalukuyang administrasyon ang pagkakaroon ng 100 porsyentong increase sa renewable energy capacity sa loob ng 20 taon, na mangangahulugan ng mas malaking tipid sa pag-angkat ng langis. Sa proyektong ito aniya ay makikita kung paano ginagamit ang solar na kinukuha ang enerhiya ng araw upang gumawa ng kuryente at sa ganitong sistema ay makakatulong ito upang mabawasan ang mga singil sa kuryente dahil ang enerhiyang ibinibigay nito ay libre. Nagpaabot ng pagpasasalamat ni Barangay Chairman Raul M. Mortel sa mga ahensiyang nagplano at naglaan ng pondo upang maisakatuparan ang pagkakaroon ng high tech at computerized Solar Hybrid Power Plant sa kanyang lugar na pinamumunuan. Maging lahat ng kanyang constituents ay nagpaabot rin ng pasasalamat sa mga taong nasa likod ng nasabing proyekto dahil hindi na umano sila mangangapa sa dilim at sa wakas anila ay natupad na rin ang kanilang pinakaaasam-asam na 24/7 na serbisyo ng kuryente.(DM/PIA-IVB/Romblon)



