IPINAGBABAWAL NG DENR ANG PAGGAMIT NG LEAD AT LEAD COMPOUNDS

IPINAGBABAWAL ng DENR ang paggamit ng lead sa lokal na produksyon ng food packaging, mga laruan at sa iba pang pintura sa mga consumer product.
Pinaigting at pinalakas ng pamahalaan ang kanyang kontrol sa paggamit ng lead at compounds sa lokal na produksyon para sa consumer products, gayundin sa importasyon, pagbili, distribusyon at pagbebenta, kasunod ng pagbibigay ng Chemical Control Order (CCO) para sa lead and lead compounds ng Department of Environment and Natural Resources (DENR).
Ayon kay DENR Secretary Ramon J. P. Paje, “Ang Chemical Control Order ukol sa Lead and Lead Compounds, ang naging resulta ng maraming konsultasyon na may iba’t ibang stakeholders na may intensyon na pababain ang “unreasonable risks and injuries” sa mga tao na hindi nila alam ang panganib ng pagkalantad nila sa kemikal, gayundin sa negatibong impact sa kapaligiran.
Sinabi pa ni Kalihim Paje, “ang utos ay bilang pagsuporta sa global action ukol sa pagtatanggal ng lead sa pintura.”
Paliwanag ni Kalihim Paje, ang lead ay isang mabigat na metal at mataas ang toxic, na kapag masyadong nalantad dito, o kaya ay nakalanghap nito ay malubhang makasisira ng ating nervous system. Makaaapekto rin ang kemikal sa development ng mga bata, gayundin sa cardiovascular, reproductive and immune systems, salantain ang ating kidneys at maging dahilan din ng pagkawala ng pandinig (pagkabingi) at pagkasira ng ngipin.
Ang CCO para sa lead, ang nilalaman ng DENR Administrative Order No. 2013-24. Mahigpit na nagbabawal sa paggamit ng lead at lead compounds sa mga local manufactured of packaging para sa pagkain at inumin, laruan, school supplies, cosmetics, water pipes at iba pang consumer products. kasama na rito, ang pag-uulit sa pagbabawal ng paggamit sa lead bilang fuel additive.



