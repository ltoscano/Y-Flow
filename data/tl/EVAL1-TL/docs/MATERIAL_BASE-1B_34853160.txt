
NAG-RESIGN O NAGRETIRO, DAPAT UMALIS NA SI ALING VIRGIE

MARAMING palpak na pinuno ng Land Transportation Office.
Pero ngayon lang tayo nakakita ng grabeng kapalpakan sa pamunuan ng napakahalagang ahensya ng pamahalaan.
At ngayong sinasabing nag-retire o nag-resign na si LTO chief Virgie Torres, dapat ngayon din ay umalis na siya sa kanyang opisina.
KKK SA LTO
Isa sa mga inirereklamo ng mga taga-LTO ang pagkakaroon ng maraming kamag-anak at kakosa ni Torres sa loob ng kanyang opisina.
Isang tanong ngayon ng mga taga-loob, aalis na rin ba ang kanyang mga kamag-anak at kakosa sa bisa ng prinsipyo ng co-terminus?
Sa co-terminus, mga Bro, dapat lahat ng tauhang karay-karay ng isang bosing sa kanyang opisina para sa kanyang kapritso ngunit hindi naman talaga kailangan ng kanyang ahensya ay dapat na lumayas din.
Kasama na rito ang mga sulsultant at konsuhol na maaaring naging daan para maging palpak ang pagpapatakbo ng kanyang opisina.
ILANG KAPALPAKAN
Lahat yata ng may sasakyan ay nagrereklamo sa kawalan o kakuparan ng LTO sa pag-iisyu ng mga sticker.
Mga buwan ang aantayin mo bago ka magkaroon ng sticker.
Sa pamamasyal nga natin mismo sa panrehiyon at pandistrito na sangay ng mga LTO, aba hanggang No. 4-5 pa lang ang may sticker.
Pero hindi pa lahat ay magkakaroon nito.
Tanging ang mga motorsiklo ang hindi na gaanong nababalam ang pagkakaroon ng mga sticker.
PARA NG HPG, PARAK
Ang masamang resulta ng kawalan ng sticker ay ang pagpapahirap ng mga Highway Patrol Group at traffic police sa mga tsuper ng mga sasakyan.
Paparahin ka ng mga taga-HPG at mga pulis, hahanapan ka ng lisensya, hahanapan ka rin ng mga rehistro at resibo ng mga sasakyan at kung nakapagpakita ka naman ng mga ito, pinagdududahan pa ang mga ito.
Pinagdududahan din nila ang mga resibo na may tatak na “Sticker not Available.”
Sabay sabi ng mga taga-HPG na imposibleng walang sticker makaraan ang ilang buwang pagrerehistro ng mga sasakyan.
Ang masama rito, nakararami sa mga HPG at pulis ang napakatatapang at nakalilimot na makipag-usap nang matino sa mga tsuper.
Nag-aastang masusungit na Diyos ang mga ito na kung nairita ka rin sa kanila ay ikaw pa ang masama.
KORAPSYON ANG BUNGA
Sa mga sanay sa kalsada at marunong umamoy sa kilos ng mga HPG at pulis, pera-pera lang ang katapat ng paninita ng mga ito dahil pa rin sa kapalpakan ng LTO sa sticker.
Anak ng tokwa, alam ba ninyo na maging ang mga vegetable dealer, meat dealer at fish dealer na pawang binibigyan ng batas ng luwag dahil sa pagkain ng mamamayan ang dala-dala ng mga ito ay pinuputakti ng mga korap dahil sa problema sa sticker?
Reklamo ng mga tsuper, nauubusan sila ng mga baong pera para sa kanilang pagkain at iba pang pangangailangan sa biyahe dahil sa kapalpakan sa sticker.
Nadaramay ang kanilang kakarampot na kita at baon sa alawans sa “pakimkim” sa mga HPG at pulis na masipag manita sa palpak na sticker.
DRUG TEST
Noong una, pumalag si Virgie Torres sa tadhana ng bagong batas laban sa mga lasing at nakadrogang driver.
Kahit naging epektibo na ang batas, patuloy na pinaiiral ni Torres ang pagkakaroon ng drug test sa mga tsuper.
Pero nitong huli, may nakikita na tayong anunsyo sa mga LTO na wala nang drug test sa mga tsuper.
Salamat naman kung wala na ito sa buong bansa.
Napakamahal, mga Bro, ang drug test at sinasabing ang patong ng mga taga-LTO rito ang nagpapamahal at nagpapabigat sa buhay ng milyon-milyong tsuper.
Buwelta naman ng mga may klinik, mahal umano ang singil sa kanila para sa accreditation at may reklamo nga ng mga samahan dito ukol sa mga malalaking halaga na dinudugas sa kanila ng LTO.
Maganda sigurong silipin din ito ng Commission on Audit kung may katotohanan dito o wala.
BAGONG PLAKA
Isa pa sa mga problema ng mga may sasakyan ang kawalan din ng maisyung plaka ng LTO sa mga bagong rehistrong sasakyan.
Isa, dalawa, tatlo, apat na buwan, wala pang plaka.
Alam ba ninyong isa ito sa mga dahilan ng laganap na carnapping?
Dahil sa kawalan ng plaka, malayang naibibiyahe kahit saan ng mga karnaper ang sasakyan na kanilang tinatangay mula sa mamamayan.
Ang daming sumbong sa atin na nakarnap ang kanilang sasakyan na wala pang plaka.
At hindi na matatagpuan pa ang mga ito dahil maaaring na-chop-chop na ang mga ito. ‘Yung iba, ligal na nairerehistro sa ngalan ng ibang tao?
PLAKANG PERA
Ano nga pala ang mangyayari sa programa rin ng LTO na bagong plaka umano?
Para sa maraming may-ari ng mga sasakyan, isang katanungan kung libre o hindi ang bagong plaka na ipapalit sa mga dati nang nakakabit na plaka sa mga sasakyan.
Kung hindi libre, lumalabas na pera-pera rin ang tumbok ng programa at gustong magkaroon ang LTO ng dagdag na bilyon-bilyong piso sa mayaman na nitong baul.
Isa kasi ang LTO sa mga naatasang ahensya ng pamahalaan na magsampa ng salapi sa pamahalaan at nakikita ng mga mamamayan na ang pag-iisyu nito ng bagong plaka ang isang paraan para sa income generating projects ng gobyerno na nanakawin o kokorapin din sa huli.
oOo
Anomang reklamo o puna ay maaaring iparating sa 09214303333.



