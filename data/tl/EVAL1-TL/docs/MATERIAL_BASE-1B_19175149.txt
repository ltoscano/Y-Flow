Panahon ng kadiliman

Wala tayong dahilan para magdiwang.
Pinalalamutian man ng nagliliwanag na mga bituin ang iba’t ibang sulok ng unibersidad, hindi maikukubli ng kinang ng mga ito ang mga suliraning patuloy na nagpapadilim sa kinabukasan ng pamantasan.
Simula pa lamang ng semestre, nasilaw na tayo sa mga bagong palisiyang ipinatupad sa ilang kampus ng UP. Ipinagbawal sa UP Los Banos (UPLB) ang pagbabayad ng matrikula matapos ang itinakdang linggo, samantalang hindi naman hinayaang muling makapasok muli ang mga mag-aaral ng UP Manila (UPM) na hindi pa bayad sa kanilang loan sa nakaraang semestre.
Samantalang matagumpay na nabawi ang bagong palisiya sa UPM dulot ng mariing pagtutol ng mga mag-aaral, pitong mag-aaral naman ng UPLB ang hindi natuloy sa pag-aaral dahil sa pinahigpit na palisiya sa pagbabayad ng matrikula, ayon kay Student Regent Cleve Arguelles.
Kamakailan din ay inaprubahan ng Board of Regents (BOR), ang pinakamataas na lupong tagapagpasya ng UP, ang pagtaas ng laboratory fee sa College of Music. Dahil hindi umano sapat at masinsin ang konsultasyong isinagawa ukol dito, magkakaroon ng mas malalimang konsultasyon sa mga estudyante sa susunod na semestre, ani Arguelles.
Bagaman may mga munting kislap ng tagumpay tayong nakakamtan, hindi pa rin sumasapat ang mga ito upang tuluyang mapawi ang sumpang nagpapadilim sa bawat sulok at sikot ng pamantasan.
Disyembre rin noong taong 2007 nang magsimulang gumapang ang karimlan sa UP. Sa araw na iyon, libo-libong mag-aaral ang nagbarikada sa Quezon Hall upang pigilan ang pagpapatupad ng BOR sa Tuition and other fees increase (TFI). Ngunit tuso ang BOR—patago silang nagtungo sa College of Law at tusong inaprubahan ang pagtataas ng matrikula mula P300 kada yunit tungong P1000.
Hindi natuloy ang Lantern Parade noong taong iyon—sa gitna ng magarbong postura ng pamantasan, hindi natakot ang mga mag-aaral na banggain ang atmospera ng kasiyahan.
Ngunit hindi pa roon nagtatapos ang patuloy na paggapang ng dilim sa unibersidad. Matapos ang limang taon ng pagpapatupad ng TFI, nailahad ang pagiging inutil ng Socialized Tuition and Financial Assistance Program upang masigurong abot-kaya pa rin ang pag-aaral sa UP. Mula P1,000 kada yunit, itinaas din ang base tuition tungong P1,500 kada yunit sa pamamagitan ng paghingi ng Bracket B certification, o patunay na hindi higit sa P1 milyong piso ang taunang kita ng pamilya ng estudyante.
Hindi pa nagkasya ang pamantasan sa pagpapataas ng matrikula. Kasabay nito, kabi-kabila rin ang pagpapaupa ng UP sa mga lupa nito upang magkaroon ng higit na kita. Taong 2008 nang buksan ang UP-Ayala Technohub sa Commonwealth Avenue, at isinasagawa na rin ngayon ang UP Town Center sa Katipunan Avenue.
Sa patuloy na pagpili ng UP na kumita sa sarili nitong paraan sa pamamagitan ng pagtaas ng matrikula at pagpaupa ng lupa, unti-unti ring inaabandona ng pamahalaan ang responsibilidad nito sa pamantasan.
Tatlong beses nang naglunsad ng strike sa UP laban sa mababang subsidyong ibinibigay ng gobyerno. Sa pakikiisa sa iba pang state universities and colleges (SUCs), nagbunga ng karagdagang badyet para sa SUCs ang mga pagkilos na ito. Gayunman, hindi pa rin sapat ang pondong inilalaan sa atin ng pamahalaan, kaya’t nauuwi ang maraming mga pamantasan sa bansa na magtaas din ng matrikula.
Sa mga nagdaang strike, kapansin-pansin ang lumiliit na bilang ng mga mag-aaral na handang lumabas sa kanilang mga klasrum, lumiban ng isang araw sa klase, at makisangkot sa mga isyung nararanasan ng pamantasan.
Madaling ibaling ang sisi sa nagbabagong demograpiya ng unibersidad buhat ng pagkakapasa ng TFI. Dahil mahal na ang matrikula, maraming mga mag-aaral na may pinansyal na pangangailangan ang hindi nakatutuloy sa UP. At sa pagdami ng mga estudyanteng hindi direktang nararanasan ang pahirap na dulot ng mataas na mga bayarin, may mga nagsasabing hindi na mahalaga para sa mga iskolar ng bayan ang panawagang pagpapababa ng matrikula.
Kasabay nito ang pananatiling hati ng boses ng mga estudyante. Kahit noong kasagsagan ng kampanya kontra-TFI, may mga mag-aaral na piniling bigyang pagkakataon ang TFI, kahit na isa itong tahasang sampal sa pampublikong katangian ng UP.
Sa mga usapin kung saan nakasalalay ang pampublikong karakter ng pamantasan, walang puwang para sa pagkakawatak-watak ng mga iskolar ng bayan.
Kaya hindi lamang pagdiriwang ng Kapaskuhan ang hatid ng simoy ng hanging Disyembre. Nagsisilbi itong tanda ng minsa’y masikhay at walang takot na lumaban ang mga mag-aaral, na sinuklian naman ng adminstrasyon ng tuso’t mapanlinlang na hakbang.
At habang may banta sa pampublikong katangian ng UP, hangga’t nalalayo ito sa tunguhing magbigay ng dekalidad at abot-kayang edukasyon, nasa mga kamay natin ang hamong huwag panatilihin ang kadiliman sa mahal nating pamantasan.



