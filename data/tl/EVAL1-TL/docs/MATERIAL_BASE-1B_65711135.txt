
BASTOS AT MAYABANG NA LRT TELLER

TINGNAN natin kung may gagawing konkretong aksyon itong si Secretary Joseph Emilio Abaya ng Department of Transportation and Communication hinggil sa isang mayabang, brusko at bastos na teller ng Light Railway Transit sa Baclaran station na nakilalang si Richard Labor.
Tama lang na dumiretso na itong ating kasamang si Mary Sapico, reporter ng Pinoy Parazzi at vice president ng Camanava Press Corps, sa tanggapan ni Secretary Abaya kasi tiyak na wala naman siyang maaasahang paborableng aksyon mula sa LRTA management.
Ngayon kung sasabihin nila na mali ang inyong lingkod, eh, ‘di ipakita nila. Magsagawa rin sila ng hiwalay na imbestigasyon nang malaman nila kung anong klaseng tao itong ogag na si Labor sa kanyang ginawang pag-alipusta at pagmumura kay Ms. Sapico sa harap ng maraming pasahero.
Sa kanyang complaint sa DOTC na tinanggap ni Assist. Sec. for Legal Affairs Gerard Chan, matiyagang pumila si Ms. Sapico nitong Setyembre 8, ganap na alas-11:30, ng umaga upang bumili ng tiket patungong Monumento.
Dahil buong baryang P15 ang pambayad ni Ms. Sapico hindi sinasadya na mahulog ito mismo sa ticket booth sa harapan ng damuhong si Labor at gumawa ng ingay na para rito sa bastos na teller ay pinagdabugan siya.
Kaya ‘di nagpatalo itong si ogag na Labor at pabagsak ding ibinigay niya ang tiket kay Ms. Sapico na hindi naman binigyang kulay ng huli dahil aniya nagmamadali rin siya at ayaw niyang makaabala pa sa ibang pasahero.
Nang akma na niyang i-swipe ang tiket, laking gulat ni Ms. Sapico nang biglang lumabas si Labor, pinatawag ang ladyguard at inu-tusan ito na i-hold siya.
Sa pag-aakalang hindi siya ang kausap at tinuturo ni Labor ay binalewala niya ito hanggang sa lumapit sa kanya ang ladyguard at kasabay siyang dinuro-duro ng mayabang na teller at nagsabing: “Ikaw, putang ina mo, sino ka ba, ano ka ba? Putang ina mo, putang ina mo, halika rito! Ano gusto mo halika rito, putang ina mo!”
Komo araw ng Linggo nang maganap ang kasuklam-suklam na ginawa ni Labor, bumalik na lang si Ms. Sapico kinabukasan upang pormal na mag-file ng kaso dahil aniya sa ginawa niyang pagmumura at pag-alipusta sa kanyang pagkatao. Dapat lang na hindi niya ito palagpasin dahil tiyak gagawin at gagawin niya ito sa ibang tao.
Tulad ng inaasahan, nagmukhang mga bobo at walang alam sa mga kasama nila ang LRT administration lalo na sa Baclaran station tulad nitong si Ms. Myrna del Rosario na tila may amnesia na at walang maibigay na impormasyon tungkol sa bastos na si Labor!
Diretso at magaling na opisyal itong si Secretary Abaya. Tiyak hindi niya palalagpasin itong kabastusan ni Labor.
Kahit na nga ang pagkukulang ay nasa isang pasahero, dapat mas lalong maging matatag at kalmado ang mga tauhan ng gobyerno, kasama itong damuhong si Labor, hindi iyong mag-aasal hayop sila!
Paano na lang kung sa ordinaryong mamamayan niya ito ginawa, paano na lang? Go. Ms. Sapico, todo-suporta sa iyo ang Camanava Press at ang National Press Club.



