ASAN NA SI PING LACSON?

NASAAN na si dating Senador Ping Lacson? Si Lacson ang itinalaga ni Pangulong Aquino na maging rehabilitation czar sa mga lugar na sinalanta ng super typhoon Yolanda.
Pero nang nagpunta kami noong Pasko sa Tacloban City sa pamumuno ni National Press Club (NPC) president Benny Antiporda para magbigay ng saklolo sa mga kapatid natin sa trabaho na sinalanta rin ng bagyo, wala halos kaming nakitang pagbabago.
Magdadalawang buwan na, mga suki, simula nang hambalusin ni Yolanda ang Eastern Visayas, wala pa ring nagbabago sa lagay ng ating mga kababayan. Kapos na kapos talaga ang mga dala naming tulong sa mga biktima kaya ang aming Pangulong si Benny ay muling nagpaplano na bumalik sa Tacloban.
Naiiling si Pangulong Bentot kasi’y nakita niya kung paano niloloko at pinaiikot ng gobyernong Aquino ang mga kababayan natin doon. Hanggang ngayon kasi, mga delatang sardinas at dalawang kilong bigas pa rin ang inaabot na tulong ng mga biktima ni Yolanda.
Kung hindi sa mga dayuhang nagbibigay ng saklolo, hindi makatitikim kahit papaano ng corned beef ang mga kababayan nating kaawa-awa.
Ang masakit, mga suki, sadya talagang niloloko ang ating mga binagyo kasi’y dinudugas pa ang pansamantalang pabahay na itinayo ng gobyerno para sa kanila. Aba, e, overpriced daw at substandard ang mga materyales na ginamit sa pabahay na ang kakasya lamang matulog ay mga baboy.
Sinasabing P1 milyon ang gastos sa bawat bunkhouse na itinatayo. Pero may mga bahay na wala raw banyo at kusina. Paanong makahihilata ang limang miyembro ng isang pamilya sa ibibigay sa kanilang silid na kasinlaki raw ng isang pingpong table?
Kung sanay matulog na nakatayo ang mga kababayan natin sa E. Visayas, wala namang problema. Pero hindi naman sila mga hayop para itrato nang ganito ng gobyernong PNoy.
Pangulong Noy, dapat ay magpaturo ka sa aming Pangulong Benny kung paano magtayo ng maayos, magara at matibay na bahay sa murang halaga?
Kaya nga ang laging itinatanong ng ating mga kababayan: Nasaan na ang bilyon-bilyong pondong nakalaan sa rehabilitasyon ng Samar at Leyte? Nasaan na rin ang mga perang donasyon ng maraming bansa?
Hindi na lang ang pera, nasaan na rin ang mga pagkaing ipinarating ng iba’t ibang lahi?
At nasaan na si Ping Lacson para ibangon ang Tacloban at iba pang lugar na grabeng nasalanta ng bagyo.
Hindi kaya itinalaga lang si Lacson sa papel para masabing kumikilos ang gobyerno?
Sayang naman ang kanyang husay kung hindi talaga bibigyan ng kamay at kapangyarihan para maibangon nang maayos ang Eastern Visayas.



