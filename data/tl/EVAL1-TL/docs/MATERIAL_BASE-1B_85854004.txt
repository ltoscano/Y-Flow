Halad sa Sr. Sto. Niño Festival 2016, kasado na

January 15, 2016

MIDSAYAP, North Cotabato, Ene 15 (PIA) – Nakahanda na ang lahat para sa taunang Halad Festival sa bayan ng Midsayap, North Cotabato. Ang taunang selebrasyon ay nakasentro sa pagpapasalamat ng mga Midsayapeño sa biyaya at proteksyon ng kanilang patron na si Sr. Santo Niṅo. Pormal na binuksan ang selebrasyon sa pamamagitan ng procession at paguumpisa ng novena mass na sinundan ng fireworks display noong Enero 8. Kabilang sa mga aktibidad ngayong taon ay ang Midsayap Color Run , cultural night presentations, Dog Fun Run, 4x4 Off Road Challenge, Halad Motocross, Mutya ng Midsayap, Dance-O-Rama Contest, Fashion to Fame Fashion Show, Street Party at Halad Basketball Tournament. Bukod dito magkakaroon din ng amateur boxing Tournament kung saan maglalaban ang mga manlalaro mula sa Team Cotabato at Team Pacquiao. Sentro ng kapiyestahan ang Halad Indakan sa Kadalanan Street Dancing competition na gaganapin sa Sabado, Enero 16. Abot sa 16 grupo ang maglalaban sa dalawang kategorya ng street dancing competition and showdown. Alas sais ng umaga sisimulan na ang street dancing competition mula sa Crossing Midsayap, kahabaan ng Quezon Avenue hanggang sa tapat ng Archdiocesan Shrine of Sr. Sto.

Niňo. Gaganapin naman ang Halad Showdown sa Notre Dame of Midsayapo College open field. Inaanyayahan naman ng mga organizers ang mga mamamayan ng Midsayap at mga karatig bayan na makiisa sa Halad Festival ngayong taon. (ORVRivera-PIA12)



