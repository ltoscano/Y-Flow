Mga pulis sa bayan ng Odiongan, isinailalim sa random drug testing

July 11, 2016 Dinnes M. Manzo

ODIONGAN, Romblon, Hulyo 11 (PIA) --- Ang mga kawani ng Odiongan Municipal Police Station ay sinorpresa ng kanilang hepe sa pamamagitan ng random drug testing noong nakaraang lingo kasabay ng ilan pang istasyon ng pulisya sa buong lalawigan. Bahagi ito ng kampanya ng Romblon Police Provincial Office na isailalim ang lahat ng kapulisan sa lalawigan ng Romblon sa drug test. Sinabi ni Police Inspector Manuel Fernandez Jr., OIC-Chief of Police ng Odiongan MPS, ang random drug testing na ipinatupad ay bahagi pa rin sa pinaiigting na kampanya laban sa ilegal na droga ni Pangulong Rodrigo R. Duterte. Aniya, ang sinumang pulis na magpopositibo sa drug test at mapapatunayan na gumagamit ng ipinagbabawal na gamot ay papatawan ng karampatang parusa o posibleng pagkatanggal nito sa serbisyo. Inaasahang ilalabas ang resulta ng random drug testing sa loob ng limang araw. Ayon pa kay Fernandez, wala pa naman pulis na nakatalaga sa Odiongan Municipal Police Station ang nagpopositibo sa ilegal na droga simula nang siya ay maupo bilang hepe nito.(DM/LBR/PIA-IVB/Romblon)



