Walong natatanging Mindoreño, tumanggap ng parangal

January 01, 2016

CALAPAN, Oriental Mindoro, Enero 1 (PIA) – Walong natatanging Mindoreño na nagtagumpay sa kani-kanilang propesyon ang tumanggap ng parangal sa kauna-unahang Gawad MAHALTA (Mangyan, Halcon at Tamaraw) 2015: Dangal ng Oriental Mindoro na ginanap sa Bulwagang Panlalawigan ng Kapitolyo kamakailan.

Ang Gawad MAHALTA ay isinasagawa sa lalawigan kada limang taon kaalinsabay ng pagdiriwang ng anibersaryo ng Oriental Mindoro. Sa kanyang mensahe sa okasyon, pinasalamatan ni Gob. Alfonso V. Umali, Jr. ang Divine Word College of Calapan na naging katuwang ng Pamahalaang Panlalawigan sa nabanggit na parangal. Sa nabanggit na okasyon, pinarangalan ang mga sumusunod: Sa larangan ng information technology, binigyan ng parangal si Engr. Erwin G. Mendoza. Si Mendoza ay General Manager, Presidente at Chief Executive Officer ng AREN Computer Services, myembro ng Pool of Experts for Ladderized Education Programs of the Commission on Higher Education (CHED) at chairman ng technical committee for Computer Engineering ng CHED ng 2011 hanggang 2014. Kasalukuyan siyang evaluator ng Regional Quality Assessment Team at CHED evaluator din ng Center for Development and Center for Excellence in Computer Engineering.

Naniniwala si Mendoza na ang gawad parangal na ito ay hindi lamang pagkilala sa napagtagumpayan ng mga Mindoreño bagkus ito ay paalala sa matatagumpay na Mindoreño na bumalik sa lalawigan at ibahagi sa kanilang mga kababayan ang kanilang kaalaman. Aniya, “we should all aim high, fly high and continue to make a difference”. Sa larangan ng media, pinarangalan si Lemuel E.

Garcellano. Si Garcellano ay isang creative director at naging headwriter ng ABS-CBN Foundation na lumikha ng educational television series tulad ng Sineskwela, Hirayamanawari at Bayani. Nagturo rin siya ng creative writing at electronic media sa UP College of Fine Arts, naging Associate Creative Director ng Philippine Advertising Counselors noong 1989-1991 at headwriter ng Philippine Children’s Television Foundation noong 1985-1989. Maliban dito, PALANCA Awardee rin si Garcellano noong 2008 para sa kanyang maikling kwentong “Anghel Kalahig” at sa kanyang dulang pampelikula na “Tru Lab” noong 2011. Ayon kay Garcellano, dalawang bagay ang kahulugan para sa kanya ng gawad na ito. Una, ito ay parangal para sa kanyang mga magulang na kung ano siya at ang kanyang mga kapatid ngayon ay dahil sa pagpapalaki sa kanila sa pagtahak sa mabuting landas. Pangalawa, ito ay pagkilala sa nagawa niya na gawaing panlipunan sa pamamagitan ng media at pagkilala rin sa kanyang mga naging katuwang sa layuning iangat ang kaalaman ng mga bata lalo na iyong walang kakayanan na magkaroon ng kalidad na edukasyon. Samantala, pinarangalan din sa larangan ng business at entrepreneurship si Dr. Carl E. Balita. Si Balita ay ang tinaguriang “The Voice of Philippine Entrepreneurship” at kasalukuyang host ng ABS-CBN DZMM’s Radyo Negosyo program. Siya rin ang may-ari ng pinakamalaking review center sa Pilipinas, ang Carl E. Balita Review Center na may 48 branches sa bansa at maging sa ibang bansa partikular sa Dubai at Qatar. Siya rin ang pangulo ng Asian Academy for Applied Entrepreneurship at ng Philippine Chamber of Commerce and Industry ng Quezon City, director ng Spotlight Artist Center at may-ari ng Medical Spa, ang Kid’s Spa. Hall of Famer awardee rin siya ng apat na prestihiyosong award giving body tulad ng Catholic Mass Media Awards, KPB Awards, UP Gandingan Awards at Go Negosyo Awards. Sa umpisa, ani Balita, ang pagnenegosyo para sa kaniya ay ang pagkakaroon ng isang maunlad na buhay para sa kanyang pamilya. Subalit kalaunan, kanyang napagtanto na ang pagnenegosyo ay hindi lamang paraan para sa pag-unlad ng pamilya subalit isa itong misyon o adbokasiya kung saan tinuturing niyang mga bayani ang mga maliliit na negosyanteng kanyang natulungan. Gayundin, ang Gawad Mahalta awardee sa larangan ng leadership and governance ay tinanggap naman ni Sonia Gasic Satur. Si Satur ay ang General Manager ng multi-awarded cooperative, ang Calapan Labor Service Development Cooperative o CALSEDECO. Nahirang siya bilang Natatanging Koop Lider ng Timog Katagalugan sa Southern Tagalog Cooperative Congress, finalist sa Natatanging Kababaihan Awards noong 2004 at nominado sa Distinctive Women in Ports noong 2000 kung saan tinagurian siyang “Iron Lady of the Port of Calapan” at ginawaran din siya ng Women of the Year for Concern to Humanity and Fellow Citizen for Economic Progress. Iniaalay naman ni Satur ang kanyang parangal sa kanyang pamilya, sa kanyang asawa at mga anak at sa kanyang pangalawang pamilya, ang CALSEDECO na kasama na niya mula pa noong 1975. Dito, aniya, siya pinanday at natuto ng tamang pangangasiwa at pamamalakad na kung saan iyong mga nasa low-income sector ang pinagtutuunan ng pansin. Sa larangan naman ng kalusugan, pinarangalan si Dr. Anthony C. Leachon, isang internist at cardiologist ng Manila Doctor’s Hospital. Si Leachon at pangulo ng Philippine College of Physicians Foundation. Ilan sa mga karangalang kanyang natanggap ay ang Distinguished Fellow of the Philippine College of Physicians noong 2006, Outstanding Filipino Physicians ng Department of Health (DOH) noong 2008, Outstanding Filipino Awardee in Medicine ng Philippine Jaycees Senate 2010, Ulirang Ama for Medicine Awardee at RAPPLER Civic Mover Award noong 2015. Siya rin ang pangunahing otor at nagsimula ng Sin Tax Law for Tobacco and Alcohol na nilagdaan ni Pangulong Benigno Aquino III noong 2012. Siya rin ang proponent ng H.E.R.O. o ang Executive Order 595 Health Education Reform Order. Ayon kay Leachon, ang Gawad MAHALTA ay kumakatawan sa mga sumisimbolo sa Oriental Mindoro tulad ng Mangyan, Halcon at Tamaraw. Aniya, “nawa’y magkaroon tayo ng puso tulad ng Mangyan upang sa ating kasimplehan at kababaang-loob, makita natin sa ating paglalakbay na dapat tumingin sa dako pa roon pero may pagbabalik-tanaw din sa nakaraan. Mangarap tayo tulad ng Mt.

Halcon na pwede pa rin tayong magpakumbaba kahit tayo ay nagtagumpay na sa buhay at magkaroon tayo ng lakas ng tamaraw.” Special citation naman ang tinanggap ng mga sumusunod na katangi-tanging anak ng Oriental Mindoro: ang parangal para kay Ginoong Antoon Postma na tinanggap ng kanyang anak na si Anya Postma. Si Postma na tinatawag na “bapa” o uncle ng mga Hanunuo Mangyan sa bayan ng Mansalay kung saan nakipanirahan siya ng maraming taon, ay isang Dutch anthropologist, linguist at paring misyonaryo ng Society of the Divine Word (SVD) na tumulong sa preserbasyon ng katutubong kultura ng mga Mangyan sa lalawigan. Marami na siyang librong sinulat at napalimbag hinggil sa iba’t ibang aspekto ng kultura ng mga Mangyan. Ginawaran na siya ng Alay Katutubo Award para sa kaniyang makabuluhang kontribusyon sa preserbasyon, pangangalaga at promosyon ng kulturang Mangyan at maging ng kulturang Mindoreño. Iniwan niya ang kanyang bokasyon at naging kabiyak si Yam-ay Insik ng tribong Hanunuo at kasalukuyang naninirahan sa Brgy. Panaytayan, Mansalay. Tinanggap din ni Manuel “Noli Boy” L. de Castro, Jr. ang kanyang parangal ng pagkilala. Si de Castro ay nagsimula bilang broadcaster noong rehimeng Marcos. Naging field reporter siya ni Johnny de Leon bago maging radio announcer ng RPN’s DWWW station noong 1982 hanggang 1986. Pagkatapos ng unang edsa revolution, nagtrabaho siya sa ABS-CBN at naging host ng Good Morning Philippines “At Your Service” TV program at kalauna’y naging broadcaster ng DZMM, ang radio station ng ABS-CBN. Higit siyang nakilala bilang Kabayan Noli dahil sa popularidad ng nabanggit na istasyon. Naging host din siya ng programang Magandang Gabi Bayan at ang news and public affairs program na TV Patrol. Bukod pa rito, naging senador siya noong 2001 at nakapag-akda ng 252 batas na ang pinakatampok ay ang RA 9257 o ang Expanded Senior Citizen’s Act. Nahalal din siya bilang bise-presidente ng Republika ng Pilipinas noong 2004, ang kauna-unahang bise-poresidente na tumakbo bilang independent. “May kasabihan na ang taong hindi tumitingin sa pinanggalingan ay hindi makararating sa paroroonan, kaya ito ang magiging gabay ko para ako ay makarating sa aking paroroonan”, ang pahayag ni De Castro. Ang parangal naman para kay Ms. Ma. Rosario “Charo” Santos-Concio ay tinanggap ni Ginang Livia P. Tolentino. Si Concio ay Pangulo at Chief Executive Officer ng ABS-CBN, isa sa nangungunang media network sa bansa at host ng kanilang longest-running drama anthology, ang Maalaala Mo Kaya. Nagtapos niya ang kursong Communication Arts bilang cum laude sa St.

Paul’s College at nakapagtapos ng Advanced Management Program sa Harvard Business School noong 2007. Nagsimula siyang magtrabaho bilang television production consultant at line producer para sa BanCom, Audiovision, Vanguard Films, Regal Films at Vision Exponents noong 1987. Naging film production manager din siya ng Experimental Cinema of the Philippines. Ang Gawad MAHALTA ay pinamunuan ni DWCC President Rev. Fr. Anthony Fabella, SVD samantalang Co-Chair si Provincial Administrator Nelson B. Melgar. (CPRSD/LTC/PIA-Mimaropa/Calapan)



