Ika-apat na tunnel na magkakabit sa Ipo at Angat Dam, inilunsad ni PNoy

May 27, 2016 Shane F. Velasco

NORZAGARAY, Bulacan, Mayo 27 (PIA) -- Sisimulan na ang paglalatag ng ikaapat na tunnel o dambuhalang lagusan na magkakabit sa Angat Dam at Ipo Dam. Ito ay matapos ilunsad nitong Huwebes ni Pangulong Benigno S. Aquino III ang proyektong Angat Water Transmission Improvement Project sa bayan ng Norzagaray. Pinondohan ito ng Asian Development Bank o ADB sa halagang 123 milyong dolyar o katumbas ng 3.3 bilyong pisong pautang sa Metropolitan Waterworks and Sewerage System o MWSS. Ayon sa MWSS, aabot sa 6.4 kilometro ang haba ng ilalatag na tunnel mula sa Ipo Reservoir papuntang Bigte Reservoir ng Angat Dam. Pangunahing layunin nito na mas mapadali ang paghahatid ng suplay ng tubig mula Angat Dam patungong Metro Manila, Rizal, at ilang bahagi ng Cavite at bilang paghahanda na rin sa proyektong Bulacan Bulk Water Supply Project. Kapag natapos ang proyekto sa Setyembre 2020, kaya nitong makapagbomba ng 19 cubic meters per second na tubig na katumbas ng 1.6 milyong litro kada araw. Bukod sa pagpapainam ng daloy ng tubig mula sa Angat Dam, ang ikaapat na tunnel ay magsisilbing alternatibong lagusan kapag isinara ang tatlong lumang tunnel upang kumpunihin. Ang sistema, hindi mapuputol ang suplay ng tubig sa nabanggit na mga lugar dahil patuloy na dadaloy ang tubig sa pamamagitan ng ikaapat na tunnel. Sinusuplayan ng Angat Dam ang may 95 porsyentong pangangailangan sa tubig ng buong kalakhang Maynila. Nagsisilbing daluyan ng tubig mula rito ang Ipo Dam bilang transmission dam na nagbubuga ng 40 cubic meter per seconds sa bawat segundo. Mula rito, siyang pinapadaan sa nasabing mga tunnel ang tubig patungo sa mga distributor nitong Maynilad at Manila Water, na pawang mga pribadong konsesyonaryo ng MWSS. (CLJD/SFV-PIA 3)



