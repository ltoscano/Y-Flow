
Pagdikit ng campaign ads sa mga puno, bawal – DENR-ARMM

March 07, 2016

LUNGSOD NG COTABATO, Mar 78 (PIA) \-- Sa kabila ng kaliwa’t kanang panagawan ng Department of Environment and Natural Resources (DENR) at Commission on Elections (Comelec), marami pa ring campaign materials ang makikitang nakapaskil sa mga punongkahoy. Kaugnay nito, inilatag na ng Department of Environment and Natural Resources sa Autonomous Region in Muslim Mindanao (DENR-ARMM) ang kanilang plano kaugnay ng gagawing “Operation Baklas”. Ayon kay DENR-ARMM Secretary Kahal Kedtag, karamihan sa mga campaign materials na kanilang babaklasin ay ang mga nakapaskil sa kahabaan ng mga national highway, road right-of-way at iba pang pampublikong lugar. Iginiit ng opisyal na base sa Section 23 ng Comelec Resolution 7767 karugtong ng Republic Act 9006 o Fair Elections Act, mahigpit na ipinagbabawal ang pagdidikit, pagpapako ng mga campaign poster sa mga punong kahoy. Muli ring umapela si Kedtag sa mga pulitiko at mga taga-suporta nito na gawing malinis ang gagawing pangangampanya, iwasan ang pagkakalat ng mga basura at ikabit lamang ang mga campaign poster sa itinakdang common poster area ng Commission on Election.

(ORVRivera-PIA12)



