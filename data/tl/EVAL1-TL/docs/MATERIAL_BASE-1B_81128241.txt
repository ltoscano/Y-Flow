Sa UP sana, kaso…

ni Ann
“Kuya, UP Diliman po.” Kumalabog ang pintuan ng taxi nang isinarado ko.
“Diliman? Siguro palaging madilim doon sa pupuntahan natin,” sagot niya. Tumawa ako ng pilit.
Madami ang kanilang nasasabi sa mga bagay-bagay, kaya gustong-gusto kong nakikipag-usap sa mga drayber ng mga pampublikong sasakyan. Pinuna niyang dahil sa dami ng u-turn slots at palipat-lipat ng mga sasakyan kaya laging trapik. Humingi na rin siya ng pasensya dahil alam niyang mahuhuli na ako sa klase kaya ako sumakay ng taxi.
Nakikinig kami ng AM sa radyo at napansin niyang puro patayan na lang ang ibinabalita ng midya. Bakit hindi na lang daw tungkol sa mga batas, para alam ng karamihan ang mga karapatan nila at hindi na sila maloloko ng iba?
Lagi akong may nakaabang na kasagutan sa lahat ng sasabihin o tatanungin niya, maliban na lang sa isa: “Magkano ba ang matrikula mo sa UP? Gusto ko sanang pag-aralin doon ang dalagita kong magko-kolehiyo na.”
Ipinakita niya sa akin ang larawan ng anak niya na nakapaskil sa dashboard ng sasakyan. Nagningning ang pulang bestidang bumabalot sa balingkinitan niyang katawan, lumutang ang maputi niyang balat, bagsak na bagsak ang mahaba niyang buhok, at may nangingiwing ngiti.
Nagtatalo sa isip ko kung patuloy ko na lang bang pupurihin ang panlabas na anyo ng kanyang anak, palitan ang usapan sa kung gaano ka-trapik at siguradong mahuhuli na ako sa klase, o ‘di kaya’y pag-usapan ang love life ng kung sino mang artista’t pulitiko.
Lumipas muna ang ilang minuto bago ko sagutin ng maayos ang tanong niya. “P1,000 per unit po ang binabayaran ko bawat semestre.” Depende sa kakayahan ng estudyante ang babayarang tuition, dagadag ko. Inilahad ko kung magkano ang sinisingil sa bawat bracket, at kung hindi pa kayang bayaran, pwedeng mag-apply ng loan.
Nanlisik ang tingin ni kuya sa daan. Tinanong niya kung bakit ang mahal. Paano na lang daw ang mga katulad niya, maaari niya pa kayang pag-aralin ang unica hija niya?
Sa totoo lang, hindi ko alam ang isasagot sa kanya. Dahil alam na alam ko kung gaano kahaba ang pila sa tuwing darating ang enrolment, pati ang pagbabawas ng inilalaang badyet ng gobyerno sa mga pampublikong kolehiyo. Masaklap.
“Bakit hinayaan ng mga taga-UP na mangyari ‘yon? Hindi ba kilala ang UP sa pagra-rally kapag hindi na maka-tao at nilalabag na ang mga karapatan ng mga mamamayan ng administrasyon?”
Para akong sinaksak sa puso. Nasaan ba ang “Press the button to eject” na madalas kong makita sa mga upuan sa AS kung kinakailangan mo?
Sumampal sa akin ang katotohanang hindi naman talaga nagkakaisa ang mga “Iskolar ng Bayan”.
Nang hindi na ako makasagot, sinabi niya na lang na siguro sa PUP niya pag-aaralin ang anak niya kasi P12 per unit lang doon. Baka hindi niya na lang patuluyin sa UP kung sakali naman daw na makapasa.
Lumangitngit ang pintuan nang buksan ko. Pagkababa, hindi ko na nilingon si Kuyang Drayber at ang kanyang taxi. Tumakbo na ako papunta sa labas ng silid-aralan, pero mahigit kalahating oras na rin akong huli sa klase. Umupo na lang ako sa koridor ng AS at inabangan ang paglabas ng prof para maipasa ang homework ko.
Hindi na nawala sa isipan ko ang naging usapan namin ni Kuya. Ilang bata pa kaya ang magsasabing “sa UP sana ako mag-aaral, kaso…”?



