Agrabyado

Lipos ng pait ang kasaysayan ng repormang agraryo sa Pilipinas.
Bagamat dalawa’t kalahating dekada na ang nagdaan mula nang ipatupad ni dating Pangulong Corazon Aquino ang Comprehensive Agrarian Reform Program (CARP), wala pa ring natitikmang ginhawa ang mga magbubukid na matagal nang nag-aasam ng tunay na reporma sa lupa.
Nilayon ng CARP noong 1988 na ipamahagi sa maliliit na magsasaka ang kabuuang 7.1 milyong ektarya ng lupaing agraryo sa bansa sa loob ng 20 taon. Subalit hanggang sa ngayon, libo-libong ektarya pa rin ang nananatili sa kamay ng iilang panginoong maylupa at negosyante.
Samu’t saring paraan ang ginagamit ng mga ganid upang patuloy nilang makontrol ang mga lupain. Sa dalawang dekadang pag-iral ng CARP, malaking bahagi ng mga lupang agraryo sa bansa ang ginawang komersyalisado upang hindi ito masakop ng nasabing programa. Naging balakid rin sa agarang pamamahagi ng lupa ang mga probisyon ng CARP na humihingi ng kabayaran mula sa mga magsasaka, at ang paghihintay sa mga panginoong maylupa na kusang ipamigay ang lupang pagmamay-ari nila. Sakop rin ng CARP ang pangangailangang magkaroon ng Certficate of Land Ownership Awards (CLOA) upang mapatunayang karapat-dapat ang mga benepisyaryo nito.
Markado na sa kasaysayan ang mga kakapusan at kawalang-pakinabang ng CARP sa mga magsasaka. Ngunit sa kabila nito, ipinatupad pa rin ni dating Pangulong Gloria Arroyo noong 2009 ang CARP Extension with Reforms (CARPER) na nagdagdag ng lima pang taon sa nasabing programa.
Ngayon, sa ilalim ng pamumuno ni Benigno Aquino III, hawak pa rin ng mga pribadong kumpanya ang halos 94 porsyento ng 1.034 milyong ektaryang lupain sa Pilipinas. Batay sa tala ng IBON Foundation, may 9,324 ektarya lamang ang naipapamahagi ng administrasyong Aquino bawat buwan—mas mababa pa sa naipamamahagi ng mga nagdaang pangulo. Bunsod nito, hindi naaabot ng pamahalaan ang 200,000 ektaryang dapat na naipamamahagi nito taon-taon. Malabo ring makamit ang 750,000 ektaryang target na dapat matapos maipamahagi pagsapit ng 2014, kung kailan nakatakdang magtapos ang CARPER.
Ayon sa nakaraang SONA ni Aquino, siya raw mismo ang tatapos sa CARP na sinimulan ng kanyang ina, subalit pinasisinungalingan naman ng datos ng mismong Department of Agrarian Reform (DAR) ang kanyang pahayag. Mahigit isang taon na lamang ang nalalabi para sa pagpapatupad ng CARPER ngunit may tinatayang 921,962 ektaryang lupain pa ang hindi naipamamahagi.
Naging malaking problema rin noong 2004 nang mapawalang-bisa ang 2,000 CLOA na sumasakop ng 380,000 ektarya ng lupa. Dulot nito, 1.7 milyon na lamang sa halip na 2.1 milyon ang magiging benepisyaryo ng CARPER.
Maraming butas ang parehong CARP at CARPER na lalo lamang nagpapahirap sa mga magsasaka. Maraming naitalang kaso ng land conversion, halimbawa, na basta-bastang nagpapalayas sa mga magsasaka upang bigyang espasyo ang mga ipatatayong komersyal na imprastraktura. Patunay ito na kung may tagumpay man ang nasabing mga programa, ito ay ang lalo pang pagpapayaman sa mga pribadong korporasyon at mga hasyendero.
Matinding balakid din ang pagiging hasyendero ni Aquino, at ang pagkakaroon ng napakaraming panginoong maylupa sa Kongreso, sa pagpapabilis ng distribusyon ng mga lupang aprubado ng Korte Suprema (SC) gaya ng Hacienda Luisita. Walong buwan matapos aprubahan ng SC ang pagpapamahagi sa Luista, wala pa ring angking lupa ang mga benepisyaryo nito.
Sa kabila ng mga pagkukulang ng CARPER nitong nagdaang tatlong taon, lalong nakababahala ang landas na tinatahak ng rehimeng Aquino para sa repormang agraryo. Bumaba ang pondong nakalaan para sa DAR sa susunod na taon mula P30 bilyon tungong P21.4 bilyon. Kaakibat ng pagbawas na ito ang pagtatanggal ng halos 9,000 na empleyado ng DAR, isang salik na makadaragdag pa sa pagbagal ng distribusyon ng lupa.
Samantala, wala ring inuusad sa Kongreso ang Genuine Agrarian Reform Bill (GARB), na siyang binuo sa pakikipagtulungan sa mga magsasaka upang maturol ang tunay nilang pangangailangan. Sakop ng panukalang batas na ito ang libreng pamamahagi ng lupa, pagbawi ng mga lupaing agraryo mula sa mga pribadong kumpanya at hasyendero, at pagbibigay ng sapat na pondo upang makapagsimula’t malinang ng mga benepisyaryo ang lupang makakamit nila.
Patunay ang mga datos at mga desisyon ng pamahalaan na hungkag ang pangako ni Aquino na magtatagumpay ang CARP sa ilalim ng kanyang pamumuno. Sa likod ng mga pagpapanggap, bakas pa rin kay Aquino ang mithing protektahan ang mga pribadong kumpanya at mga hasyenderong katulad ng kanyang mga kamag-anak.
Sa pagpapatuloy ng CARPER, higit pang lulubha ang kalagayan ng libo-libong magsasasakang ilang dekada nang pinagkaitan ng karapatang magbungkal ng sarili nilang lupa. Pinatitingkad lamang ng mga palyadong programa ng pamahalaan ang hamong ipaglaban ng mamamayan ang karapatan nilang magbungkal at mabuhay nang marangal. Ang labang ito ang lilikha ng bagong kasaysayan—hindi lang para sa mga magbubukid, kundi para sa mamamayan.



