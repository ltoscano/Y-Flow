Who run the world?

Halos lumuwa na ang mapipintog na suso ni Beyonce sa pinakahuling pictorial niya para sa GQ magazine.
Sa kanyang panayam dito, wala ring kimi ang singer sa pagbabahagi ng mga personal na detalye ng kanyang buhay. Sino nga bang tatangging basahin ang artikulong may halos-hubad na babaeng nagbabahagi sa paborito niyang kanta bago makipagtalik?
Isa si Beyonce sa mga itinuturing ng ilan na bagong mukha ng babaeng makapangyarihan. Hindi katulad ng ibang babaeng ginagawang puhunan ang katawan, kilala rin si Beyonce sa iilang sikat na singer na kayang kumanta habang gumigiling. Ngunit kasabay ng pagbandera sa kanya bilang ideyal na babae, tila naghuhumiyaw sa kanyang mga larawan na higit sa ano mang katangian, ang katawan niya pa rin ang pangunahin niyang bentahe.
Kasarian 101
Higit sa anumang yugto ng kasaysayan, nabibigyang-pansin sa kasalukuyan ang mga adhikaing patungkol sa kasarian. Kaliwa’t kanan ang mga artistang umaamin sa publiko na bakla o tomboy sila—may ilang tahasang idinideklara ang kilalang taguri sa kanilang napiling kasarian (“I’m gay,” ani Anderson Cooper, isang kilalang broadcaster sa Amerika), at mayroon din namang pailalim ang atake (“I already did my coming out about a thousand years ago, back in the stone age,” ani Jodie Foster sa kanyang Golden Globes speech).
Kaliwa’t kanan din ang mga celebrity na nagpapahayag na sinusuportahan nila ang peminismo, sa kapwa tahasan at ‘di tahasang paraan. Nariyan ang mga tulad ni Bjork na niyayakap ang label na feminist, samantalang nariyan din ang mga tulad ni Katy Perry na bagaman sinusuportahan umano ang mga kapwa babae ay hindi naman maituturing ang sarili na peminista.
Madugo ang kasaysayan ng laban ng kababaihan. Kung tutuusin, walang iisang timeline ang makapagpapaliwanag sa salaysay ng kanilang mga paglaban para sa kanilang karapatan. Ang pinakahuling “marker” na masasabi sa kasaysayan ng peminismo ay ang tinutukoy na “third wave feminism” noong 1990s, kung saan higit pa sa equality, naging tampok din sa kampanya ng kilusan ang paglaban sa karahasan laban sa kababaihan.
Bukod sa kasaysayan, iba-ibang antas din ang ipinaglalaban ng mga organisasyon sa kilusang peminismo. May mga extremist na naglalayon para sa absolutong pananaig ng kababaihan—at tanging kababaihan lamang—sa buong mundo, samantalang mayroon namang mga grupong bukas sa lahat ng miyembro at tagasuporta, babae man o lalaki.
Bunga ng mga pagkakaiba-ibang ito, magkakaiba rin ang antas ng kamalayan o consciousness ng mga taong bitbit ang mga adhikaing ukol sa kasarian. Kung tutuusin, hindi laging mulat ang mga babae, sa mga nararanasan nilang pagsasamantalang batay sa kanilang kasarian. Hindi lahat ng babae, mulat (o handa) na may kailangan silang ipaglaban.
Gayunman, hindi maaaring basta isantabi ang kahalagahan at mga naabot ng mga kilusang pangkasarian. Hangga’t hindi nakakamit ng mga kababaihan ang ganap na kalayaang inaasam, magpapatuloy ang mga kilusang ito sa pagsusulong sa kanilang mga karapatan.
Kamalayan v2.0
May baryasyon man sa mga adhikaing isinusulong, marami rin sa mga kilusang nakabatay sa kasarian ang nagsusulong sa tuluyang pagbura ng mga bansag at anumang taguri na magtutukoy sa lalaki, babae, bakla, tomboy at iba pa.
Para sa ilan, masasabi lamang na tuluyang malaya na ang mga babae kung hindi na sila ituturing na babae, o tinutukoy batay sa kung ano ang ari sa pagitan ng kanilang mga hita. Ngunit kasabay ng kagustuhang burahin ang nasabing mga dibisyon at hatian sa kasarian, lalo ring lumalawak ang mga nakapalibot na diskurso at dumarami ang mga katanungang nangangailangan ng paglilinaw.
“I don’t really feel that it’s necessary to define it. It’s just something that’s kind of natural for me, and I feel like it’s what I live for. I need to find a catchy new word for feminism, right? Like Bootylicious,” ani Beyonce ukol sa kanyang pagiging peminista.
Bilang isa sa mga ideyal at natatanging babaeng dapat umanong tularan, itinuturing si Beyonce na isa sa mga bagong mukha ng peminismo. Subalit marapat suriin na kaakibat ng tagumpay at kapangyarihang iginagawad kay Beyonce ay ang kanyang posisyon sa lipunan na siyang awtomatikong naghihiwalay sa kanya sa mga karanasan at karahasang nararanasan ng karaniwang babae—prostitusyon, diskriminasyon sa trabaho, o mababang sahod.
Bagaman kapwa babae, malaki ang posibilidad na hindi magtagpo ang mundo ni Beyonce at ng isang prostituted, lalo na’t malaki ang epektong naidudulot ng ng laki ng kinikita o ambag sa ekonomiya, upang magkaroon ng posisyon at kapangyarihang kayang pangibabawan ang pangkalahatang turing ng lipunan sa mga babae.
Isa sa masasabing mababaw na depinisyon ng peminismo ang pagkakaroon ng mga babaeng kayang gumampan ng mga trabahong tradisyunal na pang lalaki. Simula nang pahintulutan ang mga babae na bumoto—isang pribilehiyong sa pinakamahabang panahon ay para lamang sa kalalakihan na pinagtagumpayan ng kilusang kababaihan—natali na ang nosyon ng paglaya sa pagkakaroon ng pantay na turing sa lalaki.
Habang may mga partikular na opresyong nakakabit sa pagiging babae, nararapat na hindi rin makaligtaan ang pakikitunggali, katuwang maging ang kalalakihan, sa mga isyung kinanahaharap ng karamihan at walang pinipiling kasarian.
Kalayaan 4 all
Maaaring sabihing kasalukuyan tayong nasa masalimuot na proseso ng pagbabagong-kalagayan o transition mula pagiging konserbatibo, tungong unti-unting pagyakap sa mga modernong kaisipan, na siyang dahilan upang maging katanggap-tanggap ang mga bagay na dati’y tila imposibleng mapalagpas—pagko-cross dress, bukas na pagtatalik ng may magkaparehong ari, o pagiging pinuno ng isang organisasyon o institusyon.
Sa katunayan, madalas nating ipinagmamalaki ang pagkakaroon ng dalawang babaeng pangulo bilang patunay nga buhay na “gender equality” sa bansa. Subalit sa Pilipinas kung saan may bahagyang puwang ng pagtanggap sa mga kilusang pangkasarian, madaling mahulog sa bitag o maanod sa ilusyon ng kalayaan para sa mga kababaihan.
Habang itinuturing na nakatataas ang kalalakihan sa lahat ng kasarian, marapat kilalanin na may hirarkiya ring umiiral sa usapin ng lahi, uri at iba pa.
Samakatuwid, masasabing may iba’t ibang antas ng opresyon na nararanasan ang isang babaeng manggagawa, halimbawa. Habang naisasantabi ng makalalaking pamantayan ang karapatan ng mga babae, may higit na paghihirap na nararanasan iyong mga nabibilang sa iba pang panlipunang dibisyon na nananatiling nasa laylayan.
Kaya marapat na kilalanin ng mga kilusang kababaihan na salimbayan, at hindi hiwalay, ang usapin ng kanilang karapatan sa usapin ng iba pang isyung may kinalaman sa lahi, uri, at iba pang dibisyon. Sa huli, hindi tunay na paglaya ang makakamit ng paglabang nakatangi lamang sa usapin ng kasarian.



