
Tagalog news: 500 day care pupils, pinagkalooban ng 'essential health package'

February 26, 2016

MABINI, BATANGAS, Pebrero 26 (PIA) --May 500 day care pupils sa Mabini Central School ang pinagkalooban ng essential health package na naglalaman ng tootbrush, toothpaste, at sabon kaugnay ng pagdiriwang ng Dental Health Month. May temang “Kalinisan ng Ngipin Laging Panatilihin, Ugaliin Kumain ng Masustansyang Pagkain,” ang pagdiriwang ay naglalayong ipaalala sa mga kabataan ang kahalagahan ng patuloy na pangangalaga ng ngipin para sa isang malakas na pangangatawan. Ang pamimigay ng essential health package ay magkatuwang na itinaguyod ng Provincial Health Office (PHO), Philippine Dental Asssociation-Batangas Chapter at Colgate. Sinabi ni Dr. Dionisio Burog Jr., provincial dental supervisor, na taon-taon ay nagsasagawa ang kanilang tanggapan ng ganitong aktibidad sa iba’t ibang mga eskuwelahan sa iba’t-ibang bayan upang patuloy na maituro at ipaalala sa mga bata partikular sa mga day care pupils ang pangangalaga ng ngipin. “Alam naman natin na sa programa ng pamahalaang panlalawigan, nangunguna ang kalusugan sa prayoridad na proyektong isinusulong, dagdag pa ni Burog. Bilang bahagi pa rin ng programa ng pagdiriwang ng Dental Health Month, may 10 bata ang nagtagisan sa slogan at poster-making contest na nakasentro sa tema ng pangangalaga ng ngipin.

Samantala, nagagamit na ng PHO ang dental bus na ipinagkaloob ng Department of Health para sa lalawigan kung saan ang Batangas ang unang nabibiyayaan sa buong Calabarzon. (BHABY P. DE CASTRO-PIA BATANGAS)



