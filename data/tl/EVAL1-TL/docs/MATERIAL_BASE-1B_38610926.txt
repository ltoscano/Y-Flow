OCD 12 nagpasalamat sa tagumpay ng NDCM kick-off activity

July 08, 2016

GENERAL SANTOS CITY, Hulyo 8 (PIA)---Nagpasalamat si Office of the Civil Defense (OCD) XII Regional Director Minda Morante sa mga ahensyang katuwang nito sa kamakailang kick-off activity ng National Disaster Consciousness Month (NDCM) sa Korondal City.
Ayon sa kanya naging matagumpay ang naturang kick-off na nag-umpisa sa motorcade noong nakaraang Biyernes, Hulyo 1.
Ang obserbasyon ng NDCM ay naaayon, aniya sa Executive Order No. 137 na nilagdaan noong August 10, 1999.
“Kahandaan at Pagtugon sa Sakuna, Tungkulin ng Bawat Isa” ang tema ng kabuwanang obserbasyon.
Umaasa si Director Morante na maging mapagmatyag and publiko at kilalanin ang kanilang mga papel at ugaliing lumahok sa lahat ng aktibidades na may kinalaman sa sakuna. Kasama sa motorcade ay ang mga myembro ng Regional Disaster Risk Reduction and Management Council (RDRRMC) XII at ng Provincial DRRMC ng South Cotabato at iba pang mga partners mula sa iba’t ibang ahensya ng gobyerno. Matapos ang motorcade sumunod naman ang media briefing kasama ang mga vice-chairpersons ng RDRRMC XII mula sa DILG, NEDA at DSWD. (CT Apelacio-PIA-12 General Santos City)



