
Special elections, kabilang ang Marinduque, gaganapin sa Sabado

May 13, 2016 Lyndon Plantilla

LUNGSOD NG QUEZON, Ika-13 ng Mayo (PIA) --- Tiniyak na Department of Education na lalahok pa rin ang mga gurong naging miyembro ng Board of Elections Inspector sa mga lugar kung saan magkakaroon ng special elections.

Ito ang sinigurado ni Education Assistant Secretary Tonisito Umali sa isang panayam sa RadyoBisyon kaninang umaga. Ang mga lugar na pagdarausan ng special elections ngayong Sabado, ika-14 ng Mayo, ay yung mga nakaranas ng kaguluhan o kaya ay iba ang natanggap ang mga balota kaya naideklarang failure of election. Dalawa sa mga lugar na ito, inihalimbawa ni Asec. Umali, ay ang lalawigang ng Saranggani at ng Marinduque. Sa Santa Cruz, Marinduque, natanggap ng mga kababayan sa Barangay Alobo ang mga balota na para sa mga taga Barangay Malalag, Maitum, Saranggani. Aabot naman sa 621 ang bilang ng mga botante sa Alobo samantalang hindi naman nalalayo ang bilang ng mga rehistradong botante sa Malalag. Matatandaang ipinaliwanag ng Comelec-Santa Cruz na hindi maaring ipagamit sa mga Taga-Alobo ang mga balota ng mga taga-Malalag dahil magkaiba ang mga Ballot ID No. ng dalawang klase ng balota.

Dahil hindi angkop ang Ballot ID no. na nakuha ng mga taga-Barangay Alobo, hindi mababasa ng vote counting machine na inilaan sa kanila. (LP)



