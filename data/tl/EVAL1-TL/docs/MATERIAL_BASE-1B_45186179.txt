Mga barangay, hinihikayat na bumuo ng mga fire brigade

March 09, 2016

LUNGSOD NG KORONADAL, South Cotabato, Mar. 9 (PIA) — Malaking kalamangan sa mga barangay kung sila mismo ay may organisadong fire brigade volunteers, ayon sa isang opisyal ng Bureau of Fire Protection. Binigyang-diin ni BFP- South Cotabato Fire Marshall Nailyn Belonio, malaki ang magagawang tulong ng barangay fire brigade para agad matugunan ang mangyayaring sunog habang hinihintay ang pagdating ng mga bombero.

Magsisilbi rin silang ‘force multiplier” ng mga fire stations sa kani-kanilang munisipyo at maaaring pupuno sa kakulangan ng bilang ng bombero at fire trucks sa kanilang lugar. Sa kasalukuyan kasi, mayroon lamang 219 na fire officer sa buong lalawigan at 20 fire truck na nakatalaga sa mga fire station sa 10 munisipyo at isang lungsod ng South Cotabato.

Ang tamang ratio, ayon kay Belonio, ay isang bombero sa bawat 2,000 populasyon at isang fire truck sa 28,000 na populasyon. Batay sa 2010 census, nasa 827,250 ang populasyon ng South Cotabato. Kaugnay sa pagbuo ng mga barangay fire brigade volunteer, sinabi ni Belonio na sasailalim ang mga fire brigade volunteers sa kabuuang 40 na oras na pagsasanay sa pag-aapula sa sunog, emergency reponse, first aid at marami pang iba. Ngayon buwan ipinagdiwang ang Fire Prevention Month.

Kabilang sa mga gawain ng mga municipal at city fire station sa lalawigan ang pagsasagawa ng fire olympics na lalahukan ng mga barangay fire brigade. (DEDoguiles-PIA 12)



