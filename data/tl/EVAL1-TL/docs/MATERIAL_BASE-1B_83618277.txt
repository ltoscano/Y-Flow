
Occ Min handa na sa eleksyon, ayon sa Comelec

May 08, 2016 Voltaire N. Dequina

MAMBURAO, Occidental Mindoro, Mayo 8 (PIA)-- Nakahanda na ang lalawigan sa pagdaraos ng regular na eleksyon bukas. Ito ang sinabi ni Allan Servando, Commission on Election (COMELEC) Provincial Election Assistant, matapos maisagawa ang Final Testing and Sealing (FTS) ng mga Vote Counting Machines (VCM) noong Mayo 2-6. Sa naturang FTS ay nagkaroon ng problema ang tatlong VCM sa bayan ng San Jose na agad inihingi ng kapalit matapos itong inspeksyunin ng mga nakatalagang technicians. Pawang printer ng tatlong VCM ang nagkaroon ng diprensya. Agad namang dumating ang kapalit ng mga ito noong ika-6 ng Mayo.

Ang lalawigan ay may kabuuang 294,734 rehistradong mga botante na maaring bumoto sa 429 clustered precints. “Lahat ng paghahanda ay naisagawa natin kabilang na ang mga pagsasanay ng ating mga BEI (Board of Election Inspectors)”, paliwanag ni Servando. Ang mga BEI’s na nakatalaga sa mga presinto sa lalawigan ay umabot sa 1,287. May siyam na Special Board of Election Inspectors (SBEI) naman ang mangangasiwa sa detainee voting at 36 naman sa pagboto ng mga katutubo sa Accesible Voting Center (AVC) at Special Polling Precincts (SPP). Ang AVC at SPP ay mga lugar na itinalaga para lamang sa pagboto ng mga katutubo. (VND/LBR/PIA 4B/Occ Min)



