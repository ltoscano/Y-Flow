Kibit-balikat: Ang pagsasantabi ng gobyerno sa panganib na dala ng Balikatan Exercises

ni John Toledo

Alas siyete ng gabi noong Abril 18 nang pumalaot sa lawa ng Hadji Mutamad, Basilan si Mang Ahbam Juhurin, 56, kasama ang kanyang anak, 26, upang mamingwit ng isda. Subalit hindi sila handa para sa naghihintay sa kanila sa lawa. Nang bumangga ang kanilang bangka sa U.S. Mark V Special Operations Craft, isang special operations vessel na bahagi ng Balikatan Exercises, nalunod si Juhurin habang nalagay sa kritikal na kondisyon ang kanyang anak.
Mula Abril 16 hanggang 27, mahigit 6,000 tropa ng Amerikanong sundalo ang dumating sa bansa upang isagawa ang ika-28 na Balikatan exercises sa Pampanga, Nueva Ecija, Cavite, Tarlac, Metro Manila at Western Mindanao. Bilang taunang joint military o “shoulder to shoulder” exercises sa pagitan ng mga sundalo ng Amerika at Pilipinas, isinasagawa sa Balikatan ang mutual defense exercises, disaster response at humanitarian aid missions.
Tuwing Balikatan, pinagbabawalan ang maliliit na manggagawa na mangisda o magsaka sa mga probinsyang pinagdadausan ng operasyon dahil ang karamihan ay namamatay nang hindi sinasadya o hinuhuli kapag umaalma sa mga sundalo, ani Willy Marbella, Deputy Secretary General ng Kilusang Magbubukid ng Pilipinas.
Mayroon mga mangingisdang nasabugan ng live bombs ng Balikatan noong 2004 sa Zambales, dagdag ni Marbella. Samantala, noong 2002, sinugod ng tropang Amerikano at Pilipino ang tahanan ni Buyong Buyong Isnijal sa Basilan isang hatinggabi nang walang warrant of arrest. Sugatan siyang kinuha ng mga Amerikano at hindi na nakita muli ng kanyang pamilya.
“Patunay ito na habang tumitindi ang US intervention, tumitindi rin ang human rights violations,” ani Vencer Crisostomo, Secretary General ng Kabataan Partylist.
Madugong kasaysayan
Idinaos ang pinakaunang Balikatan noong 1991, bilang bahagi ng obligasyon ng Pilipinas sa Amerika sa ilalim ng 1951 Mutual Defense Treaty (MDT) na maipakita ang kahandaan nito sa pagsasabansa. Ngunit panandaliang natigil ito nang ibinasura sa Senado ang 1947 Military Bases Agreement noong Setyembre 1991. Sa sumunod na taon, napaalis ang mga tropang Amerikano sa mga dating permanenteng US bases tulad ng Clark, Pampanga.
Sa panahon ng dating Pangulong Joseph Estrada muling ipinagpatuloy ang MDT sa pagtitibay ng Visiting Forces Agreement (VFA) noong 1999 kung saan binigyang kapangyarihan ang Amerika na malayang magsagawa muli ng mga operasyong pangmilitar sa Pilipinas. Sa bisa ng VFA, taon-taong ginaganap ang Balikatan mula nang ibalik ito noong 2001 bilang bahagi ng isang malawak na kontra-insurhensyang programa, ang Operation Enduring Freedom-Philippines.
Naipagpatuloy ang nasabing kontra-insurhensyang programa sa sumunod na mga taon sa ilalim ng iba’t ibang pangalan. Sa ilalim ng halos isang dekadang rehimen ni dating Pangulong Gloria Arroyo, Oplan Bantay Laya (OBL) ang naging bersyon nito, kung saan umabot sa 1,206 ang biktima ng extrajudicial killings (EJK) at 206 ang biktima ng enforced disappearances, ayon sa tala ng Karapatan Human Rights Alliance (Karapatan).
Oplan Bayanihan ang naman ang naging tawag sa programa sa ilalim ni Benigno Aquino III. Simula nang umupo siya noong Hulyo 2010 hanggang Marso 2012, may 76 na biktima na ng EJK at 9 na enforced disappearances, ayon sa Karapatan.
“Hango sa counterinsurgency guide ng US ang Oplan Bayanihan, na nagtatago lamang sa mga salita tulad ng ‘peace and development’,” ani Marie Hilao Enriquez, tagapangulo ng Karapatan.
Pansariling interes
Sa pagsisimula ng Balikatan, winasak ng mga miyembro ng League of Filipino students ang selyo ng embahada ng Estados Unidos sa Maynila at pininturahan ng pula at asul bilang pagtuligsa sa pagdating ng Amerikanong sundalo sa bansa. Marami ring ibang grupo ang nagpapatawag ng agarang pagtigil sa Balikatan Exercises, ngunit itinuloy pa rin ito ng administrasyong Aquino, dahil mahigpit umano ang pangangailangan ng Pilipinas sa tulong ng US para sa modernisasyon ng sandatahang militar.
Noong 2011, ipinagkaloob ng US sa sandatahang lakas ng Pilipinas ang ilang US watercrafts, long-range patrol aircrafts, helicopters, at ang Navy frigate na BRP Gregorio del Pilar upang magmatyag sa sakop na teritoryong katubigan ng Pilipinas. Noong Marso ngayong taon, nagpadala ng apat na bagong chopper ang US.
Malaki ang nakukuha ng Pilipinas sa US kapalit ng joint military exercises, tulad ng kagamitang pangmilitar at tulong sa pagtugis ng mga rebelde. Patuloy rin ang pasok ng foreign military financing ng US sa Pilipinas mula 2006 sa halagang $29.7 milyon o halos P15.8 bilyon hanggang 2012 sa halagang $14.5 milyon o halos P618.6 milyon, ayon sa US Department of State.
Malaki rin ang inilalaang suporta ng administrasyon sa Balikatan. Ayon sa datos ng IBON, P43.1 milyon hanggang P120.4 milyon ang badyet na inilaan ng gobyerno sa Balikatan mula 2005 hanggang 2012. “Samantala, nagkukulang ang budget sa education. Sana ‘yung ginagastos sa Balikatan, ‘dun na lang i-allocate,” ani IBON Foundation Head Researcher Sonny Africa.
Dahil sa military aid na binibigay nito, napahihintulutan ang US na pagsamantalahan ang likas yaman at yurakan ang soberanya ng Pilipinas, ayon sa Kalikasan People’s Network for the Environment. Malaki ang interes ng US sa petroleum at natural gas resources ng Mindanao, lalo na sa 288,000 ektaryang Ligwasan Marsh sa Central Mindanao, na nagkakahalaga ng mula $840 milyon (P36 bilyon) hanggang $1 trilyon (P43.8 trilyon), ayon sa ilang classified US State Department documents na inilabas ng online whistleblower na Wikileaks.
“For the Philippines, sinasabi nila na may additional military hardware, aid at diplomatic gains in siding with the US. But it is a long term assertion to choose the US side. Walang gains sa Philippines, if anything loss pa nga ‘yan,” ani Africa.
Sa huling suri, pinagsisilibihan lamang ng Balikatan ang interes ng US at kahit mag-abot ng tulong ang US sa militar, barya lamang ito kumpara sa pang-ekonomikong pakinabang ng US sa Pilipinas, dagdag niya.
Tunggaliang teritoryal
Bukod sa pansariling interes, ginagamit din ng US ang mga kasunduang gaya ng VFA at MDT upang makapanghimasok sa mga usaping teritoryal ng mga malalayang bansa, ani Bagong Alyansang Makabayan (Bayan) Secretary General Renato Reyes.
Ginagamit lamang ng US ang Pilipinas upang mapalakas ang regional power nito sa Asia-Pacific, ani Reyes.
Aniya, isang malinaw na halimbawa ng ganitong tunguhin ang interbensyon ng US sa naganap na Scarborough Shoal standoff sa pagitan ng Pilipinas at Tsina. Ang Scarborough o Panatag Shoal ay bahagi ng 220 mile Exclusive Economic Zone na may tinatayang higit $26.3 trilyong oil reserves. Nagsimula ang standoff nang may namataang walong Chinese fishing boat na pumalaot sa lugar nang walang pahintulot sa Pilipinas. Bilang tugon sa “bullying” umano ng Beijing sa Pilipinas, magkakaroon ng “2+2” meeting sa pagitan ng mga foreign affairs at defense secretaries ng US at Pilipinas.
Magbubunga muli ang pagpupulong na ito ng mga bagong sikretong US military bases tulad ng Forward Operating Sites (FOS) at Cooperative Security Locations (CSL) sa bansa, ani Arnold Padilla, Bayan Public Information Officer. Ginagamit ang FOS at CSL bilang mga tagong US military site kung saan walang kontrol ang sandatahan ng Pilipinas at ginagawang lunsaran ng operasyon ng militar ng US.
Tulad ng tunggalian sa Scarborough Shoal, ginamit din ng US ang isyu ng North Korean rocket launching noong nakaraang Abril bilang dahilan upang mapalakas ang kanilang sandatahang lakas sa Asia-Pacific Region. Sa lohika ng US, kailangan nitong protektahan umano ang mga bansa sa Asia-Pacific sa bantang nukleyar ng North Korea. Gayunman, hindi binabanggit ng US na higit sa pagprotekta sa mga bansa, pinangangalagaan nito ang mahigit $1.2 trilyon na dumadaloy na kalakal sa Asia-Pacific Region tungo sa kanilang bansa.
Higit sa pakikipagtulungan at pagsasanay ang tinuturol ng Balikatan Exercises. Habang nagpapatuloy ang pangingialam ng US sa galaw ng mga bansa sa Asia-Pacific Region kabilang na ang Pilipinas, hindi kailang sa huli, patuloy na nasasangkalan ang kaligtasan at kabuhayan ng mamamayan sa ngalan ng pakikipagtulungan sa isang bansang mapanlamang.



