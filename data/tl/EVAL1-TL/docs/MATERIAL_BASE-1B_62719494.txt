
UGALI NI PNOY LUMALABAS; P.5M REWARD VS COP KILLERS

DAHIL sa ulat na pag-walk out ni Presidente Benigno Aquino III sa isang press briefing sa Tacloban, marami ang nailing na lang sa ipinakitang kagaspangan ng ugali ng pinakamataas na opisyal ng bayan.
Ayon nga sa barbero ng aming kapitbahay, dapat sana ay nagpakita ng pagkamahinahon at haba ng pasensiya si Pangulong Noynoy dahil kapakanan ng mga napinsalang mamamayan ang nakataya sa usapin at hindi ang kanyang sariling pagmamarakulyo.
Dapat daw sana ay ipinaliwanag nang maayos at inilitanya ng Pangulo ang mga dapat gawin para sa muling pagbangon ng Tacloban mula sa iniwang lupit ni “Yolanda” subalit tila kabaligtaran nito ang ipinamalas ni Pangulong Aquino.
Bakit sa sariling bayan ay nagawa niyang maging makitid ang utak samantalang noong binastos siya ng Hong Kong journalists sa ginanap na Asia-Pacific Economic Cooperation Summit sa Bali, Indonesia noong nakaraang buwan ay ipinagkibit-balikat lang ito ng Pangulo?
Ipinakikita ba niya na siga siya sa Pilipinas at puwede niyang gawin ang anomang gusto niya? Aba’y dapat mag-isip na ang mga Pinoy na hindi karapat-dapat si PNoy na maging lider ng bansa dahil wala siyang katangian na dapat ipagmalaki sa mga naglagak sa kanya sa puwesto.



