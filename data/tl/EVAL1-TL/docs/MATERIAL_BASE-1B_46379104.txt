Dahil sa PRISAA Games, South Cotabato nagtayo ng beach volleyball court

April 01, 2016

 LUNGSOD NG KORONADAL, South Cotabato, Abr. 1 (PIA) \-- Dahil sa National Private Schools Athletic Association (PRISAA) Meet, nagtayo ng dalawang beach volleyball court ang pamahalaang panlalawigan ng South Cotabato.

Kasama ang beach volleyball sa mga laro sa 2016 National PRISAA Games sa Koronadal City na magsisimula sa Linggo, Abril 3. Ayon kina South Cotabato Sports Complex Manager Herson Avance at Provincial General Services Officer Marlyn Almaden, abot sa 45 dump truck ng “screened sand” ang kinailangang hakutin para itayo ang dalawang volleyball court, tig-isa sa men beach volleyball at women beach volleyball. Sa katunayan, ayon kay Avance, sa pagtatayo ng mga beach volleyball court natagalan ang preparasyon at pagkukumpuni ng sports complex dahil kailangang purong buhangin at walang lamang kahit maliliit na bato ang paglalaruan ng mga atleta. Itinayo ang beach volleyball court sa tabi ng race track ng South Cotabato Sports Complex. Siniguro naman ni Avance na handa na ang sports complex sa 2016 National PRISAA Games. Sa kabuuan, ayon kay Almaden, gumastos ang pamahalaang panlalawigan ng mahigit Php500,000 sa pagkumpuni ng mga pasilidad na gagamitin sa pambansang palaro ng mga pribadong paaralan.

(DEDoguiles-PIA 12)



