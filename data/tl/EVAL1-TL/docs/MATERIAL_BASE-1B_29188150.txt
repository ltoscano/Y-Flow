Batas ng pag-aklas: Mga hinangong aral sa ika-40 taon ng Batas Militar

Mga dibuho ni Marianne Rios
Para sa nakararaming Pilipino, inihuhudyat ng buwan ng Setyembre ang papalapit na panahon ng Kapaskuhan. Ngunit para sa mga nabuhay noong dekada ‘70, ipinaaalala ng Setyembre ang isa sa pinakamadilim na yugto sa kasaysayan ng lipunang Pilipino—ang pagpataw ng Batas Militar o Martial Law (ML).
Laganap na kahirapan, kabi-kabilaang korupsyon, malawakang paglabag sa karapatang pantao at tahasang pagsikil sa demokratikong karapatan ng mamamayan ang iniwang bakas ng ML sa naratibo ng bansa.
Gayunman, ang mismong lagim na inihasik ng ML ang lalong nagpasidhi at nagpaalab sa mga ningas ng pagbabago. Subalit apat na dekada matapos ang “kalayaan” at “pagbawi sa demokrasya,” ano na nga ba ang kalagayan ng nakararaming Pilipino?
Sa kanayunan, nananatiling walang pagmamay-aring lupa ang mga magsasaka. Sa kalunsuran, hindi pa rin dinidinig ang matagal nang hinaing ng mga manggagawa para sa makatarungan at nakabubuhay na sahod. Sa mga pamantasan, nariyan pa rin ang mga panawagan para sa sapat na badyet sa edukasyon at mas maayos na serbisyong pangkalusugan.
Sa mga lansangan, patuloy ang panawagan para sa makabuluhang panlipunang pagbabago. At sa pagdiriwang ng ika-40 taong anibersaryo ng ML, marapat lamang balikan ang mga aral na nabuo at iniluwal sa panahon ng ligalig—at gamitin ang mga ito bilang mabisang gabay at tanglaw upang tuluyang maiwaksi ang dilim at lagim.
Balik-aral
ni John Toledo
Bago pa man tumuntong sa UP ang marami sa mga iskolar ng bayan, mahigpit na ang tagubilin ng kanilang mga magulang na huwag maging aktibista. Ngunit kung matamang babalikan ang kasaysayan ng aktibismo sa pamantasan, hindi maikakaila ang malaking papel na ginampanan nito sa paghubog ng UP at ng lipunan.
Ilang taon pa lamang ang nakararaan matapos itatag ang UP, sumibol na ang progresibong kamalayan sa pamantasan. Mula 1917 hanggang dekada ‘50s, naging matalas na kritiko ang mga mag-aaral ng UP ng mga patakarang sumusupil sa soberanya ng bansa.
Sa pagpasok ng dekada ‘60s, binuo ng dating propesor sa literatura na si Jose Maria Sison ang progresibong organisasyon na Student Cultural Association of the UP (SCAUP). Sinimulan ng SCAUP ang mga diskusyon sa mga cafeteria at silid-aklatan ng UP hinggil sa kalagayan ng lipunang Pilipino.
Kinalaunan, binuo ni Sison, kasama ang 80 mga estudyante at guro ng UP, ang demokratikong organisasyong Kabataang Makabayan (KM) na nanawagan para sa malawakang pagbabagong panlipunan. Sa loob ng isang taon, halos 25,000 ang napakilos ng KM sa mga protesta laban sa mga kasunduang Laurel-Langley Agreement at US Military Bases Agreement.
Muling nasubok ang lakas ng kilusang kabataan noong dekada ‘70s. Nang tumaas ng tatlong sentimos ang presyo ng langis, halos 50,000 estudyante ang nagprotesta sa unang tatlong buwan ng 1970, na kinilala bilang First Quarter Storm (FQS).
Bunsod ng FQS, higit pang lumakas ang kilusang kabataan. “Naging frequent ang mga discussion groups [sa UP] tungkol sa problema ng Philippine society,” ani Satur Ocampo, isa sa mga lider-estudyante ng panahong iyon.
Naging isa sa mga pangunahing dahilan ni Marcos ang papalakas na kilusang kabataan, kasama ang iba pang sektor ng lipunan, sa pagpapatupad ng Batas Militar.
Sa deklarasyon ng Batas Militar, nanahimik ang buong lansangan. Ngunit pinagdadampot ng militar ang maraming aktibista.
“Dalawang beses akong nahuli… pinaupo ako sa yelo, at binuhusan ng tubig sa ilong bilang water cure,” ani Prof. Judy Taguiwalo, detenidong pulitikal noong Batas Militar.
Hindi bababa sa halos 70,000 ang nabilanggo, 34,000 ang tinortyur at 3,240 ang pinatay noong Batas Militar, ayon sa grupong Amnesty International.
Sa pagbagsak ng rehimeng Marcos, nakalaya ang ilan sa mga nakulong, samantalang marami ang hindi na kailanman natagpuan. Ang ilan ay nanumbalik sa normal na buhay, samantalang may ilan ding piniling ipagpatuloy ang pakikibaka sa kanayunan.
Ayon kina Sison, Ocampo at Taguiwalo, kahit apat na dekada na ang nakalipas matapos ipataw ang Batas Militar, nananatili pa rin ang mga kondisyong nagpakilos sa sektor ng kabataan. “[Student movements] are very significant. [They] express the demands of the students as well as those of the entire people for national independence, democracy, development, social justice and world peace,” paliwanag ni Sison.
“Sinasabi ng mga kritiko na passé na daw ang aktibismo ngunit hindi nila nakikita na kailangang bumalik sa historikal na ugat nito – ang [tunggalian sa lipunan],” ani Ocampo.
Para sa mga beteranong aktibista ng Batas Militar, kinakailangang magpatuloy ng kabataan sa paggiit ng kanilang karapatan, lalo na sa harap ng tumitinding krisis sa sektor ng edukasyon. “Ang maipapayo ko [sa mga iskolar ng bayan] ay to always persist in the struggle,” ani Taguiwalo.
Hindi maikakailang malaki ang papel ng kabataan sa paghubog ng kasaysayan, lalo na sa paglaban at pagpapatalsik sa rehimeng Marcos. Baon ang mga aral ng aktibismo mula sa panahon ng Batas Militar, nararapat magpatuloy sa pagkilos ang kabataan at maging mapanuri sa mga umiiral na tunggalian sa lipunan.



