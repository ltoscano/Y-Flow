Cine Anaesthesia

ni Mary Joy Capistrano

Tumambad sa malaking screen ang katawan ni Greg (Alex Medina) na nanlalagkit sa pawis. Kasabay ng kanyang pag-indayog na tila may sinusundang ritmo, ang may pagnanasang pagtingin niya Sa nakabanderang suso ng isang babae sa kanyang computer monitor. Walang kamalay-malay, ginulat ng palabas ang mga manonood nang may tumalsik na tamod sa desktop screen.
Isa lamang ito sa mga eksena ng “Babagwa,” na tampok sa ika-9 na Cinemalaya Philippine Independent Film Festival, isang organisadong pagtatanghal ng mga independent films na kadalasang tumatalakay ng mga mapangahas na paksa tungkol sa lipunang Pilipino.
Taong 2005 nang unang itanghal ang Cinemalaya sa pangunguna ng Cinemalaya Foundation Inc. isang non-profit at non-government na organisasyong sumusuporta sa paggawa ng mga pelikulang indie at humihikayat sa mga Pilipinong na magpamalas ng kanilang talento sa paglikha ng mga pelikulang magtatanghal ng bagong kaisipan at karanasan na nakabatay sa nagbabagong-bihis na panahon.
“Cinesthesia: Synergy of the Senses,”ang temang ginamit ng Cinemalaya ngayong taon. Mula sa salitang synesthesia o halo-halong emosyon, pangunahing tunguhin ng 25 na pelikulang tampok na pukawin ang damdamin ng mga manonood.
Kumintal man sa isipan ng mga manonood ang eksena sa pagtatapos ng pelikula, iniwanan nito sa mga manonoood ang pagpapasya sa kung anuman ang kahihinatnan sakaling malaman ni Greg na naloko siya ng kanyang biktima sa facebook scam.
Pagbubukas ng tanghalan
Madalas tinatalakay ng mga pelikulang indie ang mga isyu tulad ng kahirapan, kawalan ng sapat na edukasyon, mga kwento ng paglabag sa karapatang-pantao, sapilitang pagkawala (desaparecidos), sekswalidad, at iba pang mga isyu bibihirang ipinapakita ng mga pelikulang mainstream.
Pinatutunayan lamang nito malaking potensyal ng mga likhang-sining sa pagbibigay ng kritikal na puna sa mga usaping panlipunan. Sa pagpapalabas ng mga pelikulang may mga temang nakakabagabag, sinasalungat nito ang mararahas na kondisyong napalalampas na lamang sa pangaraw-araw.
Sa kabilang banda, hindi naman nawawala ang mga kwento ng pag-ibig sa iba’t ibang anyo, tulad ng pelikulang Ang Dati, na pangunahing tinatangkilik ng mga manonood.
Malaki ang bahagi ng usaping pinansiya sa kalayaang natatamasa ng Cinemalaya sa pagpili at pagpapalabas ng mga pelikulang may kritikal na tema. Dahil walang pondong nagmumula sa gobyerno, hindi natatali ang mga pelikula ng Cinemalaya sa mga tema’t ideyang sumasalamin sa paninindigan at pinahihintulutan ng estado.
Kaya’t hindi maiiwasan ang pagpasok ng mga progresibong pelikula tulad ng Dukot, Sigwa at Burgos sa Cinemalaya na direkta at mapangahas na hinahamon ang posisyon ng gobyerno sa lipunan.
Binibigyang pagkakataon rin ng Cinemalaya ang mga baguhang artista na gumanap sa mga pelikula. Kaya kadalasan hindi kilalang personalidad ang gumaganap sa mga pelikula subalit ngayong taon pinagbidahan ng mga malalaking pangalan sa showbiz tulad nina Paolo Avelino, Gretchen Barreto at Vilma Santos ang ilang mga pelikula sa Cinemalaya.
Malaki ang inaasahan mula sa mga tampok na indie films, lalo na’t layunin ng Cinemalaya na pukawin ang damdamin at konsensiya ng mga manonood. Naiiwan sa mga indie filmmaker ang pagpapasya kung ang kanilang mga likha’y nais manghimok na gumawa ng mga hakbang upang solusyunan ang mga isyung tinatalakay ng mga pelikula.
Subalit sa pagdaan ng mga taon, tila unti-unting umaayon ang mga paksa at katangian ng mga indie films sa mga pelikulang mainstream. Sa pag-usbong halimbawa ng genre na “maindie,” mistulang nawawala ang malinaw na kaibahan sa pagitan ng dalawang anyo.
Kung patuloy na umaangkop ang mga indie films sa mga pamantayan ng mga malalaking pelikula, hindi malayong lumabnaw ang mga ito at tuluyang mabigo sa pagpukaw ng mga damdamin.
Salamin ng karanasan
Ikinagulat ng mga masugid na tagahanga ng Cinemalaya ang tuluyan nitong pag-iwan sa maliit na teatro ng UP Film Institute at pagtungo sa Ayala malls. Dating kabilang sa mga isponsor ng Cinemalaya ang UP Cineastes’ Studio at UPFI, subalit pinalitan ito ng Ayala Malls ngayong taon.
Paliwanag ni Millado hindi na umano ipinalabas ang Cinemalaya sa UPFI dahil nakakuha sila ng mas malawak na lunan para maabot ang mas malawak na manonood. Matagal nang hinaing ng institusyon ng Cinemalaya ang kakulangan sa badyet kaya’t hindi na nakagugulat ang pagtanggap nito ng komersyal na isponsor.
Sa pagpasok ng mga pelikula ng Cinemalaya sa mga Ayala Malls— Greenbelt, Trinoma, Alabang Town Center—hindi maiwasang mabahiran ng komersyal na interes ang mga likhang-sining na sana’y may matayog na mithiing magsilbing matalas na kritisismo sa lipunan.
Mula Cinemalaya tungong “CinemAyala,” pinasok ng mga kalahok na indie films ang lugar kung saan itinuturing itong karaniwang produkto o kalakal sa merkado. Naihahanay ang mga ito sa mga pelikulang mainstream kaya’t nawawala ang tunay nitong layunin sapagkat higit na nangingibabaw ang layuning kumita.
Mistulang naiwawaksi ang mapanuri’t kritikal na katangian ng mga indie films kapalit ng pinansyang matatanggap mula sa mga komersyal na isponsor—isang kompromisong hindi maiiwasan.
Dagdag pang makikita sa paglipat ng Cinemalaya sa mga mall ang pagtingin kung sino ang kanilang target na manonood “na nais maabot”—ang panggitnang uri o middle class pataas. Maaaring dumami ang bilang ng mga manonood ng Cinemalaya sa mga mall subalit lagi’t laging mapag-iiwanan ang mga taong walang kakayahang pumunta sa mga mall.
Bagaman maraming mga indie filmfest sa Pilipinas katulad ng Cinema One Original Film Festival, CineFilipino, at CinePambansa nananatili pa ring pinakatanyag ang Cinemalaya kaya’t maaari itong magsilbing mitsa upang tuluyang yakapin ng indie films ang komersyal na katangian ng mga pelikulang mainstream.
Marami mang napoprodyus na indie film sa bansa, watak-watak at hindi ito organisado para patatagin ang mga likhang-sining na kanilang pinagyayaman. Bunga nito walang alternatibong pamamaraan sa unit-unting paglamon ng komersiyal na interes sa kanilang mga likhang-sining.
Napakakipot na lugar ng mga filmfest upang magtagpo sila kaya’t itinuturing na bansot ang industriya ng indie films—kung industriya man itong maituturing.
Taliwas sa layon
Walang pakundangang ipinalalabas sa Cinemalaya ang mga eksanang labis na nagpapakita ng pagnanasa, pakikipagrelasyon sa kaparehong kasarian at kung ano-ano pang mga paksang hindi katanggap-tanggap—bagaman tunay na nangyayari—sa mapanghusgang lipunan.
Binigyang-diin ng Cinemalaya ang pagbuo ng isang damdaming gigising sa kaisipan ng mga manonood upang bigyang-kahulugan ang pagbuo ng mga pelikulang indie—katangiang tila kinalimutan na at kaialngang muling ipaalala.
Samantala, kung patuloy na tutunguhin ng Cinemalaya ang komersiyal na landas hindi malayong mawalan rin ito ng kredibilidad bilang tagapagsulong ng alternatibong porma ng pelikulang Pilipino. Malilhis sa paglikha ng kontra-diskurso ukol sa mga bagay o kaisipan na tila ba pangkaraniwan na laman, ginagawang manhid ang pandama ng mga manonood.
Sa pagpasok ng Cinemalaya sa mundo ng komersiyo, tila nagiging pangkaraniwang kalakal na lamang ang mga karanasang nagtataglay na nakagigimbal na mga katotohanan.
Bagaman hindi hayag, instrumento ang mga indie films sa pagsasanay sa kaisipan ng mga manood na tingnan ang mga eksenang hawi sa tunay na buhay na kinatha upang maging libangan o pampalipas-oras. Sa halip na magpalaya, tila ginagawa lamang normal ang karahasan sa lipunan; minamanhid ang pandama, sa halip na pukawin.
Sa huli, hindi masusukat sa laki ng produksyon, kasikatan ng pelikula at mga artista ang tagumpay ng Cinemalaya at indie film sa bansa, kundi sa pag-aambag nito sa pagsulong ng pagbabagong panlipunan—paggising sa natutulog na kamalayang matagal nang minanhid ng sistemang mapaniil.



