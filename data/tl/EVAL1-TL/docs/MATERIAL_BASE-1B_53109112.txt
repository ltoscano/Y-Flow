Ibayong pag-iingat, paalala ng PNP sa publiko ngayong Semana Santa

March 23, 2016

QUEZON CITY, 23 Marso (PIA) â€“ Pinayunahan ng Philippine National Police (PNP) ang publiko na magsagawa ng ibayong pag-iingat lalo na sa mga uuwi sa kani-kanilang mga probinsya o magbabakasyon sa ibang lugar ngayong Semana Santa.

Payo ng pulisya na tiyaking nakakandado ang lahat ng pinto at bintana sa bahay upang walang madaanan ang mga magnanakaw. Iligpit ang mga mahahalagang pag-aari na nasa labas ng bahay gaya ng bisikleta o mga sinampay na damit. Iwasan ding maglagay ng mga mamahaling gamit sa tabi ng bintana. Iwasan ang mag-iwan ng sulat o note sa labas ng bahay na nagsasabing walang tao. Mag-ingat din sa pag post sa social media tungkol sa inyong lakad. Itagubilin sa pinagkakatiwalaang kapitbahay o kamag-anak ang inyong bahay at ipaalam kung kalian kayo babalik. Tiyakin din na walang naiwan na nakasinding kandila, bukas na electric o gas stove, tumutulong gripo at naka-plug na appliances.

Kung maaari, i-save o tandaan ang mga numero ng security ng inyong subdivision, barangay at istasyon ng pulis. Tandaan, be smart, be alert and be safe! (PNP/RJB/JEG/PIA-NCR)



