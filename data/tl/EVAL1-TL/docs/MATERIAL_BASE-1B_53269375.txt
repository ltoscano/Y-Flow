
Lunes, Abril 22, 2013

Javar

Javar (Jn. 10: 27-30) Ako po ay may alagang aso sa kwarto. Bigay sa akin ni kuya Fr. Butch.

First time kong mag-alaga nang aso. Noon kase mga askal ang aking mga aso kaya di masyadong alagain. Basta pakainin mo lang ayos na sila. Ang asong ito ay dauchaund. Ang pag-aalaga pala ay di basta-basta.

Kailangang tingnan kung may pagkain at baka magutuman. Kailangan din laging may tubig siya na maiinom. Kailangan ding paliguan.

Nagbago ang buhay ko nang dumating si Javar. Kinailangan kong itaas lahat nang aking gamit kase kanya itong ngangatngatin. Dalawang bagong tsinelas na nga ang kanyang nasira. Ilang mga papel na din ang kanyang pinaglaruan. Kinailangan kong linisin ang kanyang mga dumi. Buti na lang matalino siya. Sa CR na din dumudumi. Noong minsan isang madaling-araw bigla na lang akong nagulat. Si Javar ginising ako. Gusto palang makipaglaro. Pero masaya ako kay Javar. Malambing ang asong ito. Kapag pumapasok ako sa room ko sinasalubong agad ako. Sumasayaw pa siya. Dumadamba sa akin na tila gusto akong yakapin. Kahit makulit siya marunong din siyang sumunod. Kapag may ginagawa ako lalo na kapag nag-facebook ako hihiga na siya at ang paa ko ang gagawin niyang unan.

Yan si Javar. Makulit pero malambing. Yan ang alaga ko. Ikaw meron ka bang inaalagaang hayop?

Sa lugar na hindi na tayo pamilyar tungkol sa pagpapastol ito po ang ating pwedeng gamiting imahe: ang pagiging tagapag-alaga. Kapag ikaw ay tagapag-alaga marami kang responsibilidad na dapat gampanan sapagkat sa iyo nakasalalay ang buhay nang iyong inaalagaan. Ang pagiging tagapag-alaga o pastol ang pinili ni Hesus na pagpapakilala niya sa kanyang sarili. Ang dahilan nito ay sapagkat sa kanya ipinagkatiwala nang ama ang pagbabalik sa mga taong lumayo dahil sa kasalanan. Si Hesus ang gabay tungo sa paglalakbay pabalik sa Ama. May mga elemanto ang pagiging pastol ni Hesus. Una, dahil siya ang tagapag-alaga dapat pinapakinggan natin siya. Siya dapat ang ating sinusunod. Ang dahilan nito ay sapagkat hindi niya tayo dadalhin sa kapahamakan. Sa panahon ngayon maraming boses ang ating naririnig pero sana kilala natin ang tinig ni Hesus. Hindi rin ating sarili ang dapat na sinusunod. Ang kalooban nang Diyos ang ating dapat na laging sinusunod.

Ikalawa, may assurance si Hesus na kapag tayo ay nasa kanya, hindi tayo mapapahamak. Kung bakit wala pa rin tayong kasiyahan kahit na nasa atin na ang kayamanan, kasikatan at kapangyarihan ang dahilan ay sapagkat wala tayo kay Hesus. Iba ang ating sinusunod. Kilala tayo ni Hesus.

Walang pwedeng itago. Ang sabi nga ni San Agustin: “huli na nang mahalin kita.” Ikatlo, ipinapahayag ni Hesus na siya at ang Ama ay iisa. Kung bakit concern si Hesus sa mga pasaway na mga anak ay sapagkat concern ang Ama para sa atin. Hindi nais nang Ama na ang kahit isa sa atin ay mapahamak. Ang sabi nga sa isang panalangin: “Kahit ito ay iisa, labis siyang magdadamdam.” Ngayong nagpapakilala si Hesus bilang taga-pag-alaga natin, hwag tayong bumitiw sa kanya. Pakinggan lagi ang kanyang tinig sa pamamagitan nang panalangin. Sundin lagi ang kanyang utos sa pamamagitan nang paggawa na tama. Siguradong dadalhin niya tayo sa magandang pastulan.



