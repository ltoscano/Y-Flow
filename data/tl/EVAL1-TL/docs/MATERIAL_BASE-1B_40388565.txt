
Koronadal LGU, nagpaalala sa publiko na mag-ingat sa sunog

March 04, 2016

LUNGSOD NG KORONADAL, South Cotabato, Mar 4 (PIA) – Ngayong nagsimula na ang Fire Prevention Month, muling nagpaalala ang pamahalaang panlungsod ng Koronadal sa mga mamamayan ng lungsod na mag-ingat para makaiwas sa sunog.

Ayon kay Koronadal City Mayor Peter Miguel, dapat ay maghanda at maging alerto sa mga posibleng banta ng sunog lalo pa ngayon at papasok na rin ang mainit na panahon. Tuwing panahon ng tag-init naitatala ang kabi-kabilang insidente ng sunog bunsod ng iba't-ibang dahilan. Pero maiiwasan ang mga insidenteng ito kung maiiwasan ang negligence o kapabayaan, ayon sa opisyal. Umapela ang alkalde sa lahat na tulungan ang Bureau of Fire Protection (BFP) sa pagbibigay ng tamang impormasyon upang mabawasan at maiwasan ang insidente ng sunog sa lungsod. Base sa datos ng Bureau of Fire Protection-Koronadal, abot sa 29 na kaso ng sunog ang naitala sa lungsod mula Enero hanggang Marso. Pinayuhan din ng alkalde ang publiko na huwag magsunog na basura dahil ito ay maaring pagmulan ng grass fire. Ang pagdiriwang sa taong ito ng fire prevention month ay may temang "Kaalaman at pagtutulungan ng sambayanan, Kaligtasan sa sunog ay makakamtan.” (ORVRivera-PIA12)



