Kamukha niya si Paraluman*

ni Dianne Marah Sayaman

Nakaupo sa gitna ng silid ang isang binibini. Pinalilibutan siya ng mga artistang may tangang papel at pangguhit—mga instrumentong magtatangkang isalarawan ang bawat linya ng mukha at katawan ng mayuming paraluman. Ang hugis ng mga mata at haba ng kanyang buhok. Ang tabas ng panga, pisngi at hubog ng pangangatawan.
Maaaninag sa malamlam na liwanag ng auditorium ang porma ng piniling binibini. Subalit sadyang kapos ang paningin upang maimapa ang katangian ng musa. Ang dati’y tahimik at payapang modelo, binigyan ng mikropono at naglahad ng kanyang kwento.
Ang musa at mga artista
Hindi ordinaryong musa ang kaharap ng mga artista sa hapong iyon. Sa ordinaryong sketching session, walang imik at nakapostura lamang ang modelo. Hindi gumagalaw, hindi nagsasalita upang hindi mahirapan ang pintor na hulihin ang imahe at iguhit ito sa papel o canvas. Ngunit sa pagkakataong ito, makilos, emosyonal, at maingay ang modelo—si Niki Gamara, anak ng isang political prisoner at kabataang aktibista mula sa UP Manila.
Inimbitahan si Niki na maging modelo ng sketching session ng ARTLETICS, isang taunang pagtitipon ng mga artista at manggagawang pang-sining para sa sports at kalusugan na nagsimula noong 2009. Sa katatapos lang na ARTLETICS sa De La Salle Lipa sa Batangas noong Abril 13-14, isa ang sketching session sa mga aktibidad na nakahanay upang lahukan ng adbokasiya ang intramurals ng mga artista.
Kaharap ang humigit-kumulang sa 50 artista at manggagawang pangkultura, inilahad ni Niki ang kanyang kwento at ng kanyang mga magulang na sinampahan ng mga gawa-gawang kaso at iligal na pinadarampot ng mga awtoridad. Kilalang lider-mangagawa si Nante Gamara, ama ni Niki, na sa kasalukuya’y nakapiit sa Camp Crame. Inakusahan si Gamara ng pangingidnap at pagpatay gamit ang alias na “Ka Mike,” mga kasong sinasabing nangyari raw noong 2007 sa Mauban, Quezon. Ayon kay Niki, ang pag-aresto at pagkulong sa kanyang ama ay bunsod ng mahaba at mabungang kasaysayan ni Gamara bilang lider ng mga unyon at tagapagtaguyod ng mga karapatan ng mga manggagawa.
Habang nakikinig kay Nikki, tinangka ng mga artista na iguhit siya at bigyan ng porma ang naratibong ngayon lamang nailahad sa kanila. Iba-iba ang naging hitsura ng mga portrait kay Nikki, ayon sa interpretasyon sa kwento at kumporme sa partikular na estilo ng bawat artista. Gayunman, malinaw na tumampok sa hapong iyon ang dalawang katotohanan: ang patuloy na pandarahas ng estado sa mamamayan, at ang hamon sa mga artistang makisangkot sa pagpawi sa karahasan.
Dibuho at diskurso
Bilang musa, naging instrumento si Niki sa paglikha ng mga kathang-sining—kwento niya ang naging materyal para sa sketching, at ang kanyang presensya ang nagsilbing “object” ng pagguhit.
Ang konsepto ng musa bilang inspirasyon ay nakatala sa mitholohiya ng mga Griyego. Ayon sa kwento, nilikha ni Zeus at Mnemosyne ang siyam na musa ng sining upang kilitiin ang imahinasyon ng mga manunulat, musikero at pintor at tulungan silang lumikha ng mga kathang-sining tutulong diumano sa mga tao na limutin ang kanilang mga problema.
Ngunit sa disensyo ng ginanap na sketching sa ARTLETICS, hindi pasibong inspirasyon si Niki. Sa nakasanayang sketching ng mga artista, “[an artist] almost does not think that the model is a person,” ani Emmanuel Garibay, organizer ng ARTLETICS. Ganito ang nakagawian dahil ang pakay sa pagsesketch ay karaniwang nakakulong sa pag-“capture” sa pisikal na katangian ng subject at pagpapaunlad sa angking galing sa pagpipinta.
Malaki ang papel ng pagsasalita ni Niki para baguhin ang ganitong oryentasyon. “The very process of testimony somehow negates her objectification. [Hindi mo lang sinesketch si Niki], nakikinig ka rin sa mismong salaysay niya bilang anak ng political detainee at human rights advocate,” ani Lisa Ito, lecturer sa UP College of Fine Arts at miyembro ng Concerned Artists of the Philippines. At bagamat mistulang nakasasagabal ang mikroponong hawak ni Niki upang masipat ng mga pintor ang kabuuan ng kanyang mukha, hindi ito naging hadlang upang matigil ang proseso ng kanilang paglikha.
Gayundin, hindi rin pasibong tagapakinig ang mga artista. Kumpara sa mga forum at mga programa kung saan nagsasalita ang mga biktima ng political persecution gaya ni Niki, hindi lang simpleng pagtanggap sa impormasyon ang ginawa ng mga artista. Dinisenyo talaga ang sketching “with the hope na ma-engage ‘yung mga artists at [mapatagos ang sinasabi ni Niki],” paliwanag ni Garibay.
Sa ganitong interaksyon, tinibag ng pag-uusap ni Niki at ng mga artista ang pader na dati’y naghihiwalay sa artista at musa. At mula sa dating isang-panig na produksyon kung saan ang artista lamang ang may nakakatha, ngayo’y nakalikha rin ang musa—isang naratibong tatanim sa kamalayan sa mga nagpinta sa kanya.
“Ang arts ay magandang venue para makita ang social realities, at makita kung ano ang pwede i-contibute ng mga artists para sa lahat,” palagay ni Niki.
Higit sa lahat, nilam!!pasan ng sketching kay Niki ang layunin ng sining na ipinakalat ng mitolohiyang Griyego—ang pagpapalimot sa mga tao sa kanilang mga hinaharap na suliranin. Nang boluntaryong ibinigay ng mga artista ang kanilang mga likha kay Niki sa pagnanais na makatulong ang mga portrait sa pagsusulong ng hustisya para sa kanyang ama, pinatunayang maaaring maging gamot sa paglimot ang sining.
Sining at pakikibaka
Kasaysayan, lipunan at proseso ang mahahalagang salik na bumubuo sa mga kathang sining. Sa nangyari sa ARTLETICS, makikita kung paano ang pagsubok sa nakagawiang porma at proseso ng live sketching ay nakaambag sa mabisang paglalahad ng mga realidad ng lipunan. “Paalala [ang sketching kay Niki] sa artists na maraming realities at stories of our time na dapat macapture ng sining,” ani Ito.
Tunay na mabisang armas ang sining sa pandarahas. Sa kabila ng pagkakapiit, lumilikha ng mga awit ang ama ni Niki at mga kasama niyang political prisoner upang labanan ang lumbay at panatilihing buhay ang diwa ng kanilang pakikibaka. Marami rin sa humigit 400 political prisoner sa bansa ang sumusulat ng mga tula o di kaya’y gumuguhit. Nagagamit ang kanilang mga likha sa mga kampanya para sa pagkilala sa mga karapatang sibil at pulitikal ng mamamayan, at sa pagpapatampok ng kabalintunaan ng namamayaning demokrasya sa bansa.
Ito ang inspirasyong iniwan ng musang si Niki sa mga artista: may kapangyarihan ang mga gawang sining na mangusap sa isip at damdamin ng tao, at sa kalauna’y maghulma ng kamalayan na naghahangad ng pagbabago. At sa kalaunan, mga gawang sining na rin ang magiging mga musa ng paglika sa lipunang makatarungan at malaya.



