Pagbagsak ng NPA rebels malapit na – AFP

Ni Joy Cantos (Pilipino Star Ngayon) | Updated March 30, 2014 - 12:00am

MANILA, Philippines - Dahil sa sunud-sunod na dagok sa pagkakaaresto ng mga matataas na lider ng mga rebeldeng CPP-New People’s Army, nababanaag na ng Armed Forces of the Philippines (AFP) ang nalalapit na pagbagsak ng communist group sa bansa.
Ito ang inihayag ni AFP Chief of Staff Gen. Emmanuel Bautista na iginiit na dapat pamarisan ng CPP-NPA rebels ang Moro Islamic Liberation Front (MILF) na itinigil na ang giyera at mas pinili na landasin ang kapayapaan matapos lumagda sa Comprehensive Agreement on the Bangsamoro (CAB).
Ayon kay Bautista, ikinapilay ng NPA rebels ang pagkahuli sa mag-asawang Benito at Wilma Tiamzon, top 1 at top 2 leaders ng komunistang kilusan.
Ang mag-asawang Tiamzon ay nadakip noong Marso 22 sa Aloguinsan, Cebu kung saan nahulihan ang mga ito ng eksplosibo, mga baril at bala gayundin ng dalawang tuta at isang pusa.
Limang araw matapos masakote ang mag-asawa ay nadakip naman sa operasyon ng NBI at intelligence operatives ng AFP sa Caloocan City ang lider ng NPA sa Southern Tagalog na si Andrea Rosal, anak ni Gregorio “Ka Roger” Rosal, ang yumaong spokesman ng CPP-NPA noong 2011.
Ayon kay Bautista hindi basta-basta ang mga nasasakoteng rebelde dahil mga high rankings ang mga ito sa kilusan.

Bukod dito ay sunud-sunod rin ang pagsuko ng NPA rebels, panghuli ay kamakalawa na nasa 72 ang bilang sa Cagayan de Oro City.
Ayon kay Bautista, tiwala ang AFP na hindi na magtatagal ay matatamo na rin ang kapayapaan at matutuldukan ang NPA rebels tulad ng hangad ng administrasyon ni Pangulong Aquino.
Idinagdag pa ni Bautista na naging grupo ng mga bandidong kriminal ang NPA rebels na nabubuhay sa extortion o pangongotong kaya dapat ring mag-isip ang mga kabataan na huwag sumapi sa nasabing kilusan na wala ng ideolohiya.
Sa tala ng AFP, mababa na sa 4,000 ang bilang ng NPA rebels sa mga balwarte nitong teritoryo sa bansa mula sa dating 25,000 miyembro noong dekada ’80.
Nanawagan din ang AFP chief sa mga nalalabi pang rebelde sa kabundukan na itigil na ang armadong pakikibaka at sumuko na sa pamahalaan.



