Bigwas ng balangkas: 6 kumpas ng RPHER sa pambansang unibersidad

ni Hans Christian E. Marin at Keith Richard D. Mariano
Nanganganib maranasan ng pambansang unibersidad ang pinakamataas na tapyas sa badyet nito sa susunod na taon. Mula P9.6 bilyon nitong 2013, tanging P8.1 bilyon ang nakatakdang matanggap ng unibersidad sa ipinanukalang badyet ng Department of Budget and Management sa 2014.
Nang tanungin sa Kamara kung ano ang dahilan ng pagkaltas sa badyet ng UP at 78 pang pampublikong pamantasan, tuwiran ang ang sagot ni Commission on Higher Education (CHEd) Chairperson Patricia Licuanan: ang Roadmap for Public Higher Education (RPHER).
Mariin mang hinaharangan ng mga estudyante, guro at kawani ng UP ang pagpapatupad sa roadmap, na unang inilatag noong 2012, kusa at tuluyan na ngayong tinatahak ng administrasyon ng unibersidad ang mapanganib na landas na inilatag ng RPHER.
1\. Pagkaltas sa badyet
Sa unang pagtapak pa lamang ni Benigno Aquino III sa Malacañang bilang pangulo, naging malinaw na ang daang nais niyang tahakin para sa mga pamantasan ng bayan.
“We are gradually reducing the subsidy to [state universities and colleges] (SUCs) to push them toward becoming self-sufficient and financially independent, given their ability to raise their income and to utilize it for their programs and projects,” ani Aquino sa kanyang budget message noong 2011.
Sa unang sipat, tila nalihis sa sariling landas ang gobyerno nang maglaan ito ng mas mataas na badyet para sa SUCs ngayong 2013. Mula P25.9 bilyon noong 2012, makakatanggap ng higit 44 porsyentong dagdag ang mga pampublikong pamantasan, o higit sa P37.1 bilyon ngayong taon.
Ngunit sa mas masusing pagsusuri, malayo pa rin ito sa may P54 bilyong hinihingi ng mga SUCs taun-taon—alinsunod pa rin samakatuwid sa kumpas ng RPHER, ang balangkas ng administrasyong Aquino sa pagreporma sa tersiyaryong edukasyon sa bansa.
2\. Pagkalap ng sariling kita
Sa ilalim ng RPHER, inaasahan ang SUCs na magkaroon ng kakayahang kumalap ng sariling kita upang punan ang kalahati ng kanilang mga pangangailangan bago matapos ang 2016. Kaakibat ng repormang ito ang pagpapaigting sa mga income generating projects sa mga pampublikong pamantasan.
Isa ang UP sa unang 22 SUCs na magpapatupad ng mga repormang nakasaad sa RPHER. Ngunit bago pa mailatag ang roadmap, ito na rin ang daang tinatahak ng unibersidad. Sa pamumuno ni Emerlinda
Roman mula 2005 hanggang 2010, sunud-sunod ang pagpapaupa sa mga lupa ng unibersidad sa mga pribadong kompanya gaya ng Ayala Land, Inc. sa UP Diliman.
Wala namang pinag-iba ang palisiya ng kasalukuyang administrasyon sa paglikom ng sariling kita. Sa isang panayam sa isang peryodiko, nagbahagi pa si UP President Alfredo Pascual ng ilang payo sa ibang SUCs sa pagpasok sa income generating projects upang punan ang badyet mula sa pamahalaan.
Gayunman, aminado ang administrasyon ng UP na hindi kayang punan ng sarili nitong kita ang malaking bahagi ng pangangailangan ng unibersidad. Maaaring mapunan ng sarili nating kita ang ilang pagkukulang sa badyet na mula sa pamahalaan, ngunit nasasakripisyo ang ibang proyekto gaya ng rehabilitasyon ng mga lumang gusali, ani UP Diliman Chancellor Caesar Saloma.
3\. Pagpapatupad ng ToFI, STFAP
Nakatakda ring ipatupad sa lahat ng SUCs ang isang socialized tuition scheme na mabisang paraan upang tustusan ang kanilang mga gastusin nang hindi umano nalilimitahan ang access sa edukasyon ng mga mahihirap.
Nakabatay ang nasabing scheme sa Socialized Tuition and Financial Assistance Program (STFAP) ng UP, na unang ipinatupad noong 1989 kasabay ng pagtaas sa tuition mula P40 tungong P300 kada yunit.
Sa gitna ng patuloy na pagbabawas sa badyet ng UP, muling itinaas ang tuition at iba pang bayarin sa unibersidad noong 2007. Binago rin ang istruktura ng STFAP upang tiyaking magkatumbas ang socio-economic status ng isang estudyante sa halaga ng matrikulang dapat niyang bayaran.
Gayunman, lalo lamang bumaba ang bilang ng mga estudyanteng may libreng tuition matapos ipatupad ang mga pagbabago sa STFAP. Mula 52 porsyento, bumaba sa 6 porsyento ng STFAP applicants ang napabilang sa non-paying brackets noong 2007.
4\. Paligsahan sa badyet
Alinsunod sa RPHER, kalahati lamang ang subsidyong ibibigay ng pamahalaan sa mga SUCs. Ibabatay pa ang pamamahagi ng badyet na ito sa mga pampublikong pamantasan sa tinatawag na “normative funding.”
Sa ilalim ng iskemang ito, hahatiin ang 110 SUCs sa tatlong pangkat batay sa ilang performance indicators. Makakatanggap ng mas mataas na badyet ang pangkat na may malaking bilang ng mga nagsisipagtapos, nailathalang journals at patents, at propesor na may masteral at doctoral degrees.
“The strategy is to concentrate public resources in a few institutions in order to achieve critical mass and create appreciable impact,” ayon sa RPHER.
5\. Pagsasala sa mga kurso
Isa pa sa mga batayan ng CHEd sa pagbibigay ng mas malaking badyet sa SUCs ang pag-aalok ng mga “specialized programs” na naaayon sa “pambansa at panrehiyon na pag-unlad.” Alinsunod ito sa nakatakdang pagsala sa mga kursong inaalok ng SUCs.
Sa UP, kabilang sa mga hakbang ng administrasyon upang umayon sa RPHER ang “streamlining” ng mga kursong inaalok sa mga constituent universities nito. Sa kasalukuyan, nasa 200 undergraduate programs at 400 graduate programs ang inaalok sa unibersidad.
6\. ‘Internationalization’ ng UP
Bago matapos ang termino ni Aquino, layunin ng RPHER na tatlong SUCs ang mapabilang sa hanay ng mga nangungunang unibersidad sa mundo. Sa kasalukuyan, tanging ang UP ang kabilang sa mga listahan ng nangungunang unibersidad sa mundo.
Upang mas lalo pang matugunan ang pandaigdigang kumpetisyon, nakabinbin ngayon sa Board of Regents, ang pinakamataas na tagapagpasyang lupon sa UP, ang panukalang isunod ang academic calendar ng unibersidad sa iba pang bansa sa Timog Silangang Asya.
Pahihintulutan ng panukala ang mas mabilis na paggalaw ng human resources sa rehiyon na kinakailangan para sa nalalapit na Association of Southeast Asian Nations Economic Integration sa 2015, ayon kay Pascual.



