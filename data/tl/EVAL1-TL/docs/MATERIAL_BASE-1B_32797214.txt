KAAGAPAY NG MASA, KAAGAPAY NG SAN MATEO

ITINUTURING na pinakamalaking barangay ng Norzagaray, Bulacan ang Barangay San Mateo dahil sa laki nito at dami ng mga naninirahan dito kaya naman dapat lang na matino at dedicated ang manunungkulan sa lugar na ito.
At kung ang pag-uusapan ay ang kalidad ng pagseserbisyo sa mga mamamayan, unang-una na papasok sa ating isipan ay itong si “Kap” Boy ‘SM’ Abiol at ang kanyang grupong kumakandidato bilang kagawad na pinangungunahan ng kapatid ng inyong lingkod na si Bienvenido “Jun” Calalo at sina Amor Divina Alarde, Roger Buban, Benny Esteban, Aba Andrade, Rene Corañez at Insong Pilosopo.
Sa pagkakakilala ko sa kanila, lalabas na masuwerte ang Barangay San Mateo kung ang grupong ito ang papalarin na manalo sa darating na halalan sa Oktubre 28 dahil piling-pili mula sa maraming kwalipikadong kandidato ang mga ito at bitbit ang team na tinatawag na Kaagapay ng Masa.
Masasabi rin nating magiging masuwerte ang pamahalaang lokal na pormal nang pamumunuan ng kasalukuyang pangalawang punong-bayan na si Vice Mayor Arthur Legaspi, na anak ng magaling at respetado ring dating alkalde na si Feliciano Legaspi, matapos na idiskwalipika ng Commission on Elections ang ‘nagwaging’ si Mayor Alfredo Germar na napatunayan na namili ng boto noong kasagsagan ng kampanya at mismong sa araw ng halalan nitong nakaraang Mayo.
Paanong ‘di sila magiging masuwerte sa grupong ito, eh, subok na itong si ‘Kap’ Abiol, sampu ng kanyang katiket sa paglilingkod sa kanilang barangay.
Siyempre, ‘di patatalo ang nakatatandang kapatid ng inyong lingkod na si Jun Calalo dahil kahit hindi pa sila nakapuwesto ay sobra na silang aktibo sa pagtulong at pagsuporta sa lahat ng programa sa kanilang barangay.
Kaya naman, mismong ang nakararaming tao sa San Mateo ang nag-eendorso sa team ng Kaagapay ng Masa dahil batid nila na sa pamamagitan ng grupong ito ay darating na ang maliwanag na umaga sa kanilang barangay na sa totoo lang ay medyo hindi nabigyan ng tunay na pansin at pagkalinga ng mga kasalukuyang namumuno rito.
Kaya sinasabi natin na mapalad ang pamahalaang bayan dahil nga kung ganitong klase ng mga kandidato ang magwawagi sa darating na eleksyon ay siyempre panalo ang lahat sa kabuuan, panalo ang buong bayan ng Norzagaray dahil kung maayos ang pamamalakad sa barangay, eh, siyempre wagi ang munisipyo at ang taong-bayan.
Sa kabilang banda, mainam at nakita ng COMELEC ang mga ebidensya at kahit pa man nasa Liberal Party itong si Germar ay sinampolan nito ang huli bilang isa sa mga napatunayan nila (COMELEC) na namudmod ng pera upang bilhin ang boto at manalo kahit baluktot na diskarte.
Siyempre, kung ano-anong tactics ang gagawin ng kampo ni Germar upang mapigilan lang ang pag-assume ni Vice Mayor Legaspi sa puwesto bilang bagong alkalde ng bayan. Pero dapat lang siguro na igalang na ni Germar, kasama ang kanyang supporters, ang naging desisyon ng COMELEC kasi, in the first place, hindi naman ito maglalabas ng ganoong klaseng kautusan kung wala itong sapat na pruweba o ebidensya.



