Halos kalahati ng mga provincial road sa South Cotabato may problema sa road right-of way

March 29, 2016 LUNGSOD NG KORONADAL CITY, South Cotabato, Mar. 29 (PIA) \-- Limampu’t tatlo sa 110 na provincial road sa South Cotabato ang may suliranin sa road right-of way, ayon sa isang survey na isinagawa ng pamahalaang panlalawigan dito. Ang survey ay isinagawa ng Road Inventory and Surveying Unit ng Provincial Planning and Development Office mula Hulyo, 2015 hanggang sa kasalukuyan. Sa isang panayam, inihayag ni Engr. Jose Daniel Salamat ng PPDO, na karamihan sa 53 provincial road section na may problema sa RROW ay walang papeles tulad ng deed of donation. Mayroon ding mga road right-of-way sa kanayunan na sinakop na ng mga sakahan. May iilan ding mga provincial road na inilipat kung kaya’t walang naitalagang road right-of way. Lahat ng 10 munisipyo at nag-iisang lungsod sa South Cotabato ay may 1 hanggang 9 na provincial road sections na may problema sa RROW, ayon sa resulta ng survey. Batay pa rin sa resulta ng naturang survey, sa 694.24 na kilometrong provincial road sa South Cotabato, 539.25 kilometro ang gawa sa graba, 102.89 kilometro ang sementado at 52.08 kilometro ang aspaltado. Paiba-iba rin ang lapad ng mga provincial road, mula 8 metro hanggang 16 na metro. Kasabay ng naturang survey, isinagawa rin ang geotagging ng mga kalsada at tulay sa buong lalawigan. Layunin ng road and bridge survey ang makabuo ng database na magagamit na batayan sa pagapapatupad ng proyektong pang-imprastraktura ng pamahalaang panlalawigan. (DEDoguiles-PIA 12)



