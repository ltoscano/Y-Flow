
PAGSIKIP NG DAAN SA KAMPANYA

NAGSIMULA na ang pagkampanya ng mga tumatakbo sa Barangay election noong Biyernes. Asahan natin ang pagsikip lalo na ng mga pangunahing kalsada sa Metro Manila at maging sa mga probinsya.
Kaugnay nito ay hiniling ni Metro Manila Development Authority (MMDA) Chairman Francis Tolentino sa Comelec na ipagbawal ang pagkampanya sa mga kalsadang ito: EDSA, C-5, Quezon Avenue, Marcos Highway, Commonwealth Avenue, España Boulevard, E. Rodriguez Sr. Avenue, Ramon Magsaysay Avenue, President Quirino Avenue, Aurora Boulevard, Ortigas Avenue, Shaw Boulevard, MIA Road, Domestic Road, Andrews Avenue, South Super Highway, Taft Avenue, Roxas Boulevard, Araneta Avenue, A.H. Lacson Street, Rizal Avenue, Katipunan Avenue at A. Bonifacio Avenue
Sabi pa ni Tolentino na noong Midterm elections ay naghain din siya ng parehong petisyon at ito’y agad namang inaprubahan ng Comelec at umaasa siyang mapagbibigyan ulit ang petisyon para hindi maparalisa ang Metro Manila at makasama sa publiko.
Sana’y naisama ni Chairman Tolentino ang Sucat Rd. at President’s Avenue sa Parañaque. Lalo na sa President’s Avenue kung saan ako ay dumaraan araw-araw. Grabe. Hindi ko alam kung bakit nagkaganun ang kalsadang iyan. Napakaraming “passing thru” na mga sasakyan. Ang trapik na iyan ay umaabot hanggang halos Sucat interchange. Ang dating sampung minutong biyahe ay kalahating oras na ngayon.
Ang isang aking naiisip na dahilan ay ang pagbenta ng United BF Homes Association Inc. ng non-resident sticker o “passing through” sticker.
Siyempre, mas mahal ang benta nila nito. Pero sana ay nilimitahan nila ang pag-issue nito dahil mapaumaga o gabi ay mabagal ang daloy ng trapiko rito.
Naiintindihan ko ang business side ng isang village o subdivision pero diba dapat ang unang iniintindi ng mga opisyal ng UBFHAI ay ang kapakanan ng mga residente nito? Mali ba ako? Sa umaga na lang, kung ika’y lalabas ng Elizalde gate ng BF Homes patungong President’s Avenue ay umaabot ang pila sa Classic Homes Subdvision.
Sa aking palagay ay malaking numero rito ang mga non-resident na nanggagaling sa Las Piñas, Muntinlupa, at Cavite. Naging shortcut ang malaking bahagi ng BF Homes na isang pribadong sabdibisyon.
Happy Birthday sa dating parish priest ng Jesus The Divine Healer na si Fr. Aris Sison at kay Brenda Tuason na kalilipat lang sa Vancouver, Canada.



