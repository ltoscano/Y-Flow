Malawakang poduksyon ng kape isinusulong ng South Cotabato

January 13, 2016 LUNGSOD NG KORONADAL, South Cotabato, Ene. 13 (PIA) \-- Matapos umarangkada ang proyektong produksyon ng cassava granules, tinututukan naman ngayon ng pamahalaang panlalawigan ang mas malawakang produksyon ng kape. Inihayag ni Provincial Agriculturist Justina Navarrete na isang production and marketing project ang kanilang ipinanunukalang pondohan ng Philippine Rural Development Program ng Department of Agriculture sa ilalim ng I-REAP component nito. Inaasahan ng pamahalaang panlalawigan na maipapatupad na ngayong taon ang multi-milyong coffee production and marketing project na pamumunuan ng Tupi Coffee Growers Association Inc., (TUCOGAI) na nakabase sa karatig bayan ng Tupi. Nilinaw ni Navarrete na bagama't TUCOGAI ang mamamahala sa proyekto, pakikinabangan ito ng iba't ibang grupo ng magsasaka ng kape sa buong South Cotabato. Nauna na ring inihayag ni SOCCSKSARGEN Coffee Alliance president Dr. Dante Eugenio na maging ang mga magsasaka sa lalawigan ng Sultan Kudarat ang nasabing proyekto. Ayon kay Navarrete, hindi pa tiyak sa kasalukuyan kung magkano ang pondong maibubuhos ng PRDP sa panukalang proyekto. Subalit siguradong milyun-milyon ang ilalaan dito ng pamahalaan. Matatandaang noong nakalipas na taon, sinimulan ang cassava granules production project sa South Cotabato na pinondohan ng PRDP ng Php mahigit Php39 milyon. Pinamamahalaan ito ng Samahang Nayon Polo Multipurpose Cooperative na nakabase sa bayan ng Polomolok at pinakikinabangan ng mga magsasaka ng kamoteng kahoy sa buong lalawigan. (DEDoguiles-PIA 12)



