Ex-mayor,9 pa tinuluyan sa fertilizer scam By Aries Cano June 22, 2016
Sinampahan ng mga kaukulang kaso ng Tanggapan ng Ombudsman sa Sandiganbayan ang ilang lokal na opisyales ng Talisay, Camarines Norte dahilan sa pagkakadawit ng mga ito sa P3 milyon fertilizer fund scam.
Kabilang sa mga inihabla sina dating Talisay Mayor Rodolfo Gache; Cecilio Noora Jr.; Mirian Hernandez; Ireneo Zabala; Romeo Maranan; Felicisima Velasco; Raul Rayos; at Adela Adlawan.
Nahaharap ang mga akusado sa (two counts) kasong paglabag sa Section 3(e) ng Anti-Graft and Corrupt Practices Act (Republic Act No. 3019) at Malversation of Public Funds bunsod ng pagkakasangkot ng mga ito sa fertilizer fund scam. Damay din sa asunto sina Hexaphil Agriventures President Alex Rivera at Victoria Ajero.
Batay sa datos, taong 2004 nang tumanggap ng halos P3M ang munisipalidad ng Talisay bilang benepisyaryo ng Farm Inputs and Farm Implements Program (FIFIP) ng Department of Agriculture.
Sa implementasyon ng proyekto ay binili ng grupo ni Gache ang 4,285 bilang ng mga bote ng Hexaplus liquid fertilizer na nagkakahalaga ng P700 (kada bote) mula sa Hexaphil.
Nadiskubre naman kalaunan sa isinagawang imbestigasyon na walang ginawang public bidding na ginawa umano ang local officials.
Base sa 12-pahinang order, pinagtibay ng Ombudsman ang findings na nagawang manipulahin diumano ng respondents ang proseso ng procurement at dala umano ng kapabayaan ay nabigyan ng permiso ang Hexaphil na kuhanin ang halagang P1,914,545.46 at P1,039,959.10.



