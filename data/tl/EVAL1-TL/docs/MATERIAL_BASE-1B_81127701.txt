10M aquaculture project sa Sibuyan island, pinondohan ng DBP

March 08, 2016 Dinnes M. Manzo

CAJIDIOCAN, Romblon, Mar 8 (PIA) --- Inaprubahan na ng Development Bank of the Philippines (DBP) ang P10 milyong pautang sa itatayong aquaculture project ng Kauswagan Sang Isla ng Sibuyan Enterprise sa bayan ng Cajidiocan, Romblon.

Planong magpatayo ng nasabing enterprise ng 1.2 ektaryang palaisdaan na magpapadami ng grouper fingerlings upang maibenta sa mga grouper growers sa ibang probinsiya. Ayon sa inilabas na pahayag ng pamunuan ng DBP, ang nasabing grant ay makatutulong upang umunlad ang aquaculture industry sa rehiyon ng Mimaropa. Batay sa proposal na isinumite ng Kauswagan Sang Isla ng Sibuyan Enterprise, maglalagay sila ng fixed cages gamit ang teknolohiyang makatitiyak na matibay at maayos ang pagpapatakbo nito. Inaasahang makapagpo-produce ito ng 750,000 grouper fingerlings kada taon na maaaring ibenta sa mga lalawigang may malawak na palaisdaan gaya ng Quezon, Pangasinan, and Zambales. Prayoridad aniya ng DBP na pahiramin ng pondo ang mga programang pang-imprastraktura, logistics, social services, protection of the environment, at maging ang mga nasa micro, small and medium enterprises.(DM/PIA-IVB/Romblon)



