Probinsya ng Surigao del Sur idineklarang conflict manageable and ready for further development

March 10, 2016 Jennifer P. Gaitano

BUTUAN CITY, Marso 10 (PIA) - Dineklara na ng matataas na opisyal sa Armed Forces of the Philippines at Philippine National Police ng Caraga region noong Martes ang Surigao del Sur bilang isang conflict manageable and ready for further development na probinsya.
Ayon kay Governor Johnny Pimentel ng Surigao del Sur, ang matagal nang inaasam na deklarasyon ng mga Surigaonons ay naisakatuparan na ngayon. Anya, sa lumipas na tatlumput-anim na taon, marami nang dinaanang pagsubok at hamon ang probinsya at mga pagsisikap ng lokal na pamahalaan na masugpo ang insurhensiya o pag-aaklas ng mga rebeldeng grupo.

Ipinahayag din ni Vice Governor Manuel Alameda Sr., ang kanyang positibong pagtanggap sa nasabing deklarasyon at anya magiging mas progresibo pa at mapapanatiling mapayapa ang mga lugar na nasasakopan ng probinsya dahil na rin anya sa kooperasyon ng ibat-ibang sektor sa komunidad.
Sa pahayag din ni Major General Oscar Lactao, commanding general ng 4th Infantry Division ng Philippine Army, idiniin niyang may positibong pagbabago sa perspektibo ng mga Surigaonons. Anya, simula na ito sa mabuting dulot ng patuloy na koordinasyon ng mga sektor.
Ayon naman kay Liuetenant General Rey Leonardo Guerrero, commander of Eastern Mindanao Command, ang pagdeklara sa probinsya ng Surigao del Sur sa pagiging conflict manageable and ready for further development ay isang tanda anya ng halatang pagbabaâ€™ sa kaso ng mga insurgency at violence sa probinsya.
Dagdag pa ni Guerrero ang kanilang COPD o Oplan Bayanihan Program ang isa sa mga naging parameter o basehan sa pagpahayag ng nasabing deklarasyon kasama ng iba pang law enforcement agencies. Binigyang-pugay rin niya ang ibat-ibang sektor na tumutulong na mapalaganap ang implementasyon ng mga inisyatibo ng pamahalaan lalung-lalo na sa peace and order.
Ayon din kay Police Chief Superintendent Rolando Felix, regional director ng PNP Caraga, ang kanilang Oplan Lambat Sibat ay isa lamang sa kanilang inisyatibo at programa na siyang nakatulong din sa pagpapanatili sa kaayusan at katahimikan ng probinsya. dahil sa mga programang tulad nito, bumaba anya ang naitalang report ng kriminalidad sa nasabing probinsya.
Samantala, ang lokal na pamahalaan ng Surigao del Sur ay nagbigay din ng livelihood, cash at cooperative development assisstance sa mga beneficiaries ng clip o comprehensive livelihood integration program na former rebels. (JPG/PIA-Caraga)



