TAONA VAOVAO
INONA ARY NO MAIKA?

Ny azo antoka dia ho lanin'ny mpitondra ambony (manomboka eo amin'ny Tale no ho miakatra) amin'ny fanaovana fanasana ifampiarahabana sy ifampirariana soa amin'ny mpiara-miasa aminy sy ny olom-peheziny ity volana janoary1 ity. Zava-panao izany ary tsy misy maharatsy azy. Saingy, hoy ny Ntaolo hoe: na faly aza tsy hahalany andro handihy. Ny fiainam-pirenena mandeha. Ny olana maro saro-bahana navelan'ny taona vao nidify tsy mbola nahitan-kevitra. Ny fanontaniana tokana mibahana ao an-tsaina amin'izao fiandohan'ny taona vaovao izao dia ny hoe: inona no maika indrindra ary tsy maintsy tanterahin'ny mpitondra?

Sakafo sy vidin-javatra

Tsy hoe tsy misy na tsy ampy ny sakafo eto amintsika fa ny vidiny no tsy taka-bola intsony. Tsy misy tsy mimenomenona ny amin'ity vidim-bary ity. Raha ny marina anefa dia ny mpihinana ihany no voa mafy indrindra. Rehefa nanjavona ny varin'ny Printsy2 namidy 859 Fmg, dia hita eny amin'ny tsena indray ny varim-panjakana amidy 1.200 Fmg ny kilao. Efa nibaboka ny Praiministra Ravony fa tsy zakan'ny Fanjakana ny hivarotra ny vary "haraton'aina" latsak'io vidiny io. Tsy iadian-kevitra. Saingy izao: tsy vitsy ireo mpivarotra sahy manondrotra ny vidin'io vary "haraton'aina" io hatrany amin'ny 1.300 na 1.350 Fmg! Rehefa anontaniana ny antony izy ireo dia3 manambara tsotra fa be loatra ny vola miala aminy vao mahazo vary izy, ny lanjam-bary amin'ny gony anefa tsy ara-dalàna: 46 na 47 na 48 Kg.4 Lazain'ireo mpivarotra fa amin'ny kaompania lehibe iray fakana vary eto an-drenivohitra dia tsy mahatafavoaka vary mihitsy raha tsy manao sisi-bola matevina amin'ny ambaratonga lalovan'ny taratasy! Ampidirin'ny mpivarotra ho mason-karenany koa ireny sisi-bola nataony ireny.

Heverinay fa raharaha lehibe tena maika mitaky amin'ny Fanjakana fandaminana hentitra sy mazava ary fanaraha-maso mitohy sy mahomby ny amin'ity vary ity.

Miditra amin'ny fotoana fandalovan'ny rivodoza koa isika izao, ka tokony ho mailo ny Fanjakana amin'ny fanaovana tahiry ampy ny vahoaka mba tsy hitrangan'ny fisavoritahana sy ny varo-maizina indray eo amin'ny famatsiana vary.

Ny fifehezana ny vidin-javatra tsy hidangana, araka izay hahafahana manatanteraka izany ao anatin'izao fanalalahana izao,5 no lalana iray hahazoa-mitsimbina ny fahefa-mividin'ny vahoaka tsy hitotongana. Na dia hisondrotra 18% aza ny karama kanefa tsy misy6 politika mazava ampiharin'ny fanjakana hiadiana amin'ity fiakaran'ny vidin-javatra ity dia tsy hisy fihatsaram-piainana azon'ny vahoaka antenaina na oviana na oviana. Zava-maika koa io fahefa-mividy io.

Fandriampahalemana

Anisan'ny zava-niavaka tamin'iny fetin'ny krismasy sy ny faran'ny taona iny ny filaminan'ny tanàna, na dia tsy azo lazaina ho foana tanteraka aza ny asan'ny olon-dratsy. Nanao ezaka lehibe ireo mpitandro ny filaminana isan-tokony. Heverinay fa tsy misy antony tsy ahafahan'ireo mpitandro ny filaminana manatsara ny fomba fiasany ary manohy izany ezaka nataony izany. Fantatra mantsy fa raha vao mivaha kely fotsiny izy ireo dia mirongatra indray ny mpanao ratsy, na amin'ny renivohitra na any ambanivohitra. Zava-maika tsy maintsy atrehin'ny Fanjakana ary
itakina7 aminy tetika mirindra koa io lafiny fandriampahalemana io. Mba tsy ho ao anatin'ny fitaintainana sy fanahiana lava ny amin'ny ainy sy ny fananany no anatanterahan'ny vahoaka ny asa aman-draharahany, izay endriky ny fandraisany anjara rahateo amin'ny fanarenana ny fiainana.8 Anjaran'ireo mpitondra ny mampiharihary kokoa eo imason'ny vahoaka ny maha tany misy fanjakana ity firenena ity.

Fampiraharahana amin'ireo mpamatsy vola

Ambatobevohoka, volan-kankafotra ny amin'ity fifanarahana amin'ireo mpamatsy vola an'i Madagasikara ity (Banky Mondialy-FMI). Tsy maty hafoy, tsy velon-kantenaina. Lazaina ombieny ombieny fa tsy azo ihodivirana eo amin'ny fanatanterahana ireo tetikasa maro enti-manarina ny firenena ny Banky Mondialy sy ny FMI. Eken'ny rehetra izany. Tsy fantatra mazava intsony kosa anefa izay antony tsy mampiroso9 ny fifampiraharahana ho amina vokatra mivaingana. Ambaran'ny mpanao politika sasany fa avy amin'ny Governemanta Malagasy no mahatonga ny fitarazohana. Misy koa anefa ireo tompon'andraiki-panjakana manondro ireo mpamatsy vola ho mila voa tsy hary. Na ahoana na ahoana dia tsy azo anaovana an-kambo10 fa iankinan-javatra betsaka eo amin'ny fiainan'ny firenena ny fanatanterahana araka ny tokony ho izy ny fifampiraharahana amin'ireo mpamatsy vola an'i Madagasikara. Noho izany dia zava-dehibe io ary tena maika. Heverina fa tsy hiandry ny fahavitan'ny fanasana sy lanonan'ny asaramanitra etsy sy eroa akory ny mpitondra vao hihetsika amin'izany.

Filaminana politika 

Manantena fihatsaram-piainana ny vahoaka malagasy manontolo amin'ity taona ity. Inoana fa takatry ny mpanao politika isan-tokony tsara izany hetahetan'ny vahoaka izany. Amin'ny lafin-javatra sasany dia marina ny hevitry ny olon-tsotra hoe miankina amin'ny mpanao politika ny hampandeha sy tsy hampandeha ny raharaha eto amin'ity firenena ity: mba hisy fiombonan-kevitra sy firaisan-kina amin'izay ireo mitana ny familiana ny firenena, ary mba hahay mamantatra tsara ny tombontsoam-pirenena marina ireo mpanohitra ny fitondrana ka handanjalanja ny fihetsiny. Tsy midika ho fahaizana mampisaritaka akory ny fanaovana politika ka11 hampidirana ny firenena amin'ny kizo amin'ny fanonganam-panjakana. Tahatahaka izany mantsy ny endrika isehoan'ny mpanao politika eto amintsika. Vaovao ny taona. Mila havaozina maika koa izany fanaovan'ny Malagasy politika izany. 

RABARY Solofo
