Rattan Exhibit binuksan sa Palawan Heritage Center

January 08, 2016 Orlan C. Jabagat

PUERTO PRINCESA, Palawan, Enero 8 (PIA) – Binuksan sa Palawan Heritage Center sa gusaling Lehislatibo ang Rattan Exhibit kamakailan. Ayon kay Maryrose P.

Caabay, hepe ng Culture and Arts Office ng pamahalaang panlalawigan, layon ng naturang exhibit na maipakita at maipakilala sa publiko ang mga gawang orihinal ng mga manghahabi mula sa Palawan. Inaasahan din na sa pamamagitan nito ay magkakaroon ng ugnayan ang mga lokal na manghahabi sa mga nais mamuhunan o tumangkilik ng kanilang mga produkto tulad ng mga resorts at hotels dito sa lalawigan. Ani Caabay, ang hakbang na ito ng pamahalaang panlalawigan ay bilang pagsuporta sa grupo ng mga lokal na manghahabi sa Palawan na mapalago pa ang produksiyon ng rattan o yantok sa lalawigan.

Nagsasagawa rin aniya ang kanilang tanggapan ng mga pagsasanay sa paggawa ng mga muwebles at kasangkapan na yari sa yantok upang mas lalong madagdagan ang bilang ng mga manghahabi sa lalawigan. Hinihikayat din ni Caabay ang mga Palaweño na tangkilikin ang rattan exhibit na matutunghayan sa Palawan Heritage Center. Makikita dito ang iba’t-ibang kasangkapan at mga muwebles na yari sa yantok tulad ng basket, bag at iba pang handicrafts. Ayon naman kay Liezel Bacolod, isang manghahabi ng yantok na nakabase sa munisipyo ng Taytay, napakalaki ang suportang ibinibigay ng pamahalaang panlalawigan sa kanilang komunidad sa pamamagitan ng pagkonekta nito sa ilang mga malalaking hotel at resorts sa Palawan upang makilala ang kanilang mga produkto. Katuwang ng Pamahalaang Panlalawigan si Gng. Bacolod sa pagbibigay ng mga pagsasanay sa komunidad sa bayan ng Rizal at sa iba pang lugar sa lalawigan na may malawak na taniman ng yantok.(PIO/OCJ/LBR/PIA4B Palawan)



