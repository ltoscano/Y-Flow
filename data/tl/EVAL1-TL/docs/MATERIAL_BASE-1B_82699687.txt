
‘DI UUBRA ANG ‘RESETA’ KAY COMM. BIAZON

MALAKING bagay ang naging aksyon ni Customs Commissioner Ruffy Biazon na ipatigil ang naging kalakaran ng pangingialam ng iba’t ibang sangay ng ahensya sa regular na pagproseso ng mga dokumento sa BoC.
Sa kanyang memorandum, inatasan nito ang lahat ng mga opisyal at empleyado na iwasan ang pakikialam sa pagpoproseso ng mga kargamento.
Lumalabas talagang pangunahing puntirya ng kanyang direktiba ay ang tinatawag na ‘reseta’ o ang maliliit na papel na pinapadala sa iba’t ibang assessment section ng Formal at Informal Divisions ng mga sangay ng ahensya sa kung ano-anong kadahilanan.
“’Yun talaga ang target ko, ‘yung ‘reseta,’ but of course, hindi naka-specify sa memo ko; but that’s the target—stop the practice,” saad ni Commissioner Biazon.
Nauna na niyang naisiwalat ang nasabing “reseta” sa kanyang miting kasama ang mga tauhan ng Intelligence Group ng ahensya kung saan kanyan binalaan na ang sinomang lalabag sa kanyang kautusan at mapatunayang nagkasala ay tiyak na maparurusahan ayon sa batas.
Mismong mga importer at customs broker ang kumokondena sa naturang praktis na nagdudulot ng malaking abala at dagdag na gastos sa kanila sa pagproseso ng kanilang mga dokumento.
Anila, ang ganitong kalakaran ang isa sa mga dahilan kung kaya napipilitan silang makipag-areglo sa mga opisyal at empleyado para lamang huwag nang maipit pa at mailabas na ang kanilang kalakal. Ganun?!
“Kapag naisyuhan ng ‘reseta’ ang kargamento mo, ‘yari’ ka na, kailangan ka nang maghanda ng ‘pang-areglo,’ sabi ng ilang source na pamilyar sa ganitong sitwasyon.
Binanggit din ng Customs chief ang “hotline” na maaaring tawagan kung sakaling mayroong Customs unit or empleyado na lalabag sa utos. Para sa mga reklamo maaaring tawagan ang (02) 527-1935 para sa kaukulang aksyon ng liderato ng BoC.
Thumbs-up sa Sogo; Maj. Dimalanta, Magaling
ALL thumbs-up ang inyong lingkod sa ginagawang charitable works ng kumpanyang Sogo lalong-lalo na ang mga opisyal at tauhan nito sa Caloocan City sa pangunguna ng ating kaibigang si Carl Dimalanta.
Eto lang nakaraang bagyong Maring at habagat, kung may ilang libong balot ng relief goods na may kasamang damit at tuwalya ang naipamahagi nito sa mga nasalanta ng kalamidad sa syudad lalo na sa bandang Dagat-dagatan area. OK, hindi ba?
Kamakailan lang, kasama ni Carl ang kanyang ama na kare-retire pa lang sa police service si Major Arnel Dimalanta at mga kagawad-to-be sa Barangay 87 tulad ni Pareng Manny Tan na kasalukuyang pangulo ng Rotary Metro East Caloocan na subok din sa maraming community services nang magsagawa uli sila ng feeding program sa nasabing barangay kung saan napakaraming residente ang nakinabang.
Masuwerte ang mga residente rito kung si Major Dimalanta ang maging punong barangay nila dahil subok na ito sa paglilingkod nang tapat sa tao.
Marami siyang naipakulong na kriminal lalo na mga drug pusher at marami rin ang kanyang naisalba na drug dependents.
Mayor Oca (Malapitan), malaking asset ng Caloocan itong si Major Dimalanta. Tiyak magiging partner mo siya para sa mas maayos at matahimik na lungsod.



