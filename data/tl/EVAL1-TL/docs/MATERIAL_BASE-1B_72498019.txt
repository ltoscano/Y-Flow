Mga botante pinayuhang pumunta sa mga polling precinct ng mas maaga

May 03, 2016

LUNGSOD NG KORONADAL, South Cotabato, May. 3 (PIA) \-- Huwag nang hintayin ang hapon bago bumuto sa halalan sa Mayo 9. Ito ang mariing paalala ni provincial election supervisor Atty Kendatu Laguialam sa mga botante sa lalawigan ng South Cotabato. Mas mainam na pumunta ng mas maaga sa mga presinto upang maiwasan ang siksikan na kalimitang nangyayari sa mga huling oras ng halalan, paliwanag ni Atty. Laguialam. Pinapayuhan din ng mga election officer ang mga botante na isulat sa papel ang mga pangalan ng mga ibobotong kandidato sa bawat posisyon. Hindi anila mainam na sa mobile phone isusulat ang listahan ng mga ibobotong kandidato dahil hindi pinapayagan ang paggamit ng mga cellphone sa loob ng polling precinct. Magbubukas ang mga polling precinct ng alas-sais ng umaga at magsasara ng alas-singko ng hapon. Subalit, dagdag ni Atty. Laguialam, pagdating ang alas-singko ng hapon, papayagang bumuto ang mga botanteng nakapila 30 metro mula sa polling precinct. Ang South Cotabato,kabilang ang General Santos City , ay may mahigit 724,000 na mga rehistradong botante.

(DEDoguiles-PIA 12)



