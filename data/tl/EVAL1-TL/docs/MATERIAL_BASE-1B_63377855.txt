Tanauan baseball teams, panalo sa 2016 Pony ASPAC Zone Championships

June 22, 2016

LUNGSOD NG TANAUAN, Batangas, Hunyo 22 (PIA) \--Sa ikalawang sunod na pagkakataon, muling nangibabaw ang husay at galing ng mga batang manlalaro ng Tanauan City matapos maghari sa dalawang dibisyon sa katatapos na 2016 PONY International Asia-Pacific Zone Baseball Championships na idinaos sa Singapore noong Hunyo 5-9, 2016. Kapwa itinanghal na kampeon ang Mustang-9, na binubuo ng mga batang may edad siyam pababa, at Mustang-10 (edad 10 pababa) ng lungsod matapos na literal na ilampaso ang kanilang mga nakatunggali sa kabuuan ng torneo na idinaos sa Singapore American School Baseball Field sa naturang bansa. Unang nagpakita ng gilas ang koponan ng Mustang-9 mataposisa-isang wasakin ang mga nakalabang bansa sa elimination round â€“ Indonesia (25-0), Singapore (25-5) at China (17-1). At sa championship game, muling dinurog ng Tanauan City ang pambatong Singapore sa iskor na 14-2. Sa Mustang-10 Division naman, dinominahan din ngTanauan City ang oposisyon matapos nitong padapain ang mga koponan ng Indonesia (17-7), Singapore (13-3) at Vietnam (14-0)sa elimination round. At sa championship round, muling nakaharap ng Tanauan City ang home team ng Singapore na tinalo sa iskor na 10-4 para ibulsa ang ikalawa nitong korona. Lubos ang pagbubunyi ng mga batang manlalaro ng lungsod matapos na kapwa itanghal na Most Valuable Players sa naturang torneo sina Barry Onas para sa Mustang-9 at Liam de Vera para sa Mustang-10. Nag-uumapaw naman sa kasiyahan at buong pagmamalaking binati ni Tanauan City mayor Antonio C.

Halili ang mga miyembro ng dalawang koponan sa pagbibigay ng panibagong karangalan sa lungsod at sa bansang Pilipinas. Personal niyang sinaksihan at pinangunahan ang maliit na delegasyon ng lungsod, na binubuo ng mga magulang at ilang kawani, sa pagsuporta sa dalawang koponan sa kabuuan ng torneo.

Muling kakatawanin ng dalawang koponan ang Tanauan City sa Asia-Pacific Zone sa 2016 PONY Baseball World Series na nakatakdang ganapin sa Walnut, California, USA sa darating na Hulyo 27-31 para sa Mustang-9 Division at Youngsville, Louisiana, USA sa Agosto 3-6 para sa Mustang-10. Maaala-alang Tanauan City rin ang naghari sa dalawang dibisyong ito sa nakaraang 2015 edisyon ng ligang ito na ginanap sa Ho Chi Minh City, Vietnam.(GERARD LARESMA-CIO TANAUAN/PIA BATANGAS)



