Print media naghihingalo

KAMAKAILAN ay nagpahayag ang magasing Newsweek na magsasara na sa susunod na taon at tanging ang online version na lamang nito ang mananatili sa merkado. Hindi malayo na sumunod na rin ang marami pang publication tulad halimbawa ng Time Magazine.
Ang Newsweek ay isa sa mga haligi ng tinatawag na print media sa daigdig. Ang pagkawala ng magasing ito sa susunod na taon ay nagbabadya ng katapusan ng isang era at ang pagsilang naman ng tinatawag na electronic media na siya naming tinatarget ng mga anti-demokratikong mambabatas sa pamamagitan ng Republic Act 10175 (Anti-Cybercrime Prevention Act).
Mas malawak ang abot at daglian ang epekto ng mga artikulong lumalabas sa cyberspace kumpara sa print media. Dahil sa katangiang ito kaya pinagpipilitan ng mga senador at congressman na busalan ang ganitong uri ng pamamahayag.
Nakalulungkot ang mga pangyayaring ito sapagkat ang inyong lingkod ay sinanay sa pamamahayag sa pamamagitan ng paraang palimbag (print medium) bagamat hindi naman ako nahirapan na umiktad patungo sa electronic media.



