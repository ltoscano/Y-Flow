City Schools Division naghahanda para sa Brigada Eskwela

May 18, 2016

LUNGSOD NG KUTABATO, Mayo 18 (PIA) – Makikiisa ang Cotabato City Schools Division Office (CCSDO) sa isasagawang anim na araw na Brigada Eskwela o National Schools Maintenance Week.
Ito ay taunang ginagawa ng Department of Education (DEpED) upang maihanda ang mga pampublikong paaralang elementarya at sekondarya sa bansa sa pagbubukas ng pasukan.
Ayon kay CCSDO-Brigada Eskwela Coordinator, Atty. Rasul Ali, nais naming maging handa ang lahat ng mga paaralan sa anumang uri ng sakuna, maging malinis at kaaya-aya.
“Iba’t-ibang sektor ang makikibahagi sa aktibidad na ito tulad ng mga magulang, lokal na pamahalaan, mga ahensya ng gobyerno, non-government organizations, relihiyoso, negosyante, sundalo at pulis maging ang mga nasa pribadong sektor”, sambit ni Ali.
Aniya, may mga nakalatag na aktibidad sa pagsisimula ng Brigada Eskwela sa Mayo 30.
Samantala, naghahanda rin ang CCSDO para sa implementasyon ng senior high school na magsisimula ngayong taong 2016-2017.
“Lubos ang paghahanda ng CCSDO para sa senior high school bagaman may kakulangan tayo sa school building dahil ang iba ay inaayos pa ng DPWH,” ani Ali.
Batay sa target na mga proyektong pang-imprastraktura ng DEpEd para sa CCSDO, mayroon pang 50% kakulangan sa mga pasilidad para sa senior high school lamang, pag-amin ni Ali.
Dagdag ng opisyal, naghahanap din kami ng paraan upang mapunan ang mga kakulangan ng upuan, mesa t iba pang pangangailngan ng paaralan.
“Bawat eskwelahan ay may mga alternatibong solusyon at estratehiyang inihanda upang mabigyang serbisyo ang kabuuang bilang ng mga mag-aaral sa senior high school at nang maiwasan ang problema sa pagpapatupad ng bagong kurikulum,” ayon kay Ali.
Sapat ang pasilidad para sa elementarya, pahayag ni Ali.
Hinikayat ng opisyal ang mga magulang at ibang sektor ng komunidad na ibahagi ang kanilang oras at kakayahan sa gaganaping Brigada Eskwela biglang tulong sa kanilang anak na mag-aaral.
Isasagawa nag nasabing aktibidad sa ika-30 ng Mayo hanggang ika-4 ng Hunyo taong 2016 na naka-angla sa temang, “Tayo para sa paaralang ligtas, maayos at handa mula kindergarten hanggang senior high school”.
(IBEroy /PBChangco-PIA Cotabato City)



