Puerto Princesa, nagtatag ng Center for Girls

March 25, 2016

PUERTO PRINCESA, Palawan, Mar. 25 (PIA) ---- Nagtatatag na ng Center for Girls sa lungsod. Ito ang magiging pansamantalang tirahan ng mga kabataang babae na nahaharap sa usapin ng Children In Conflict with the Law (CICL). May kabuoang halagang Php4.7 milyon ang pondong inilaan dito ng Department of Social Worker and Development (DSWD) mula sa Bottom-up Budget Fund sa pamamagitan ng Sheltered Workshop Projects. Ang nasabing sentro ay matatagpuan sa limang ektaryang lupain sa Purok Paglaum, Barangay Mangingisda. Kinabibilangan ito ng main building na siyang tahanan ng mga bata at mayroon itong katabing covered shelter facility. Mayroon na rin itong water supply mula sa deepwell pump na donasyon naman ng isang non-government organization (NGO). Ang gusali ay maaaring tirahan ng 25 kababaihan na gagabayan ng mga house parents sa ilalim ng pangangasiwa ng City Social Welfare and Development Office (CSWDO) habang ang mga ito ay sumasailalaim sa rehabilitasyon at paghahanda para sa muli nilang pakikipagsalamuha sa lipunan. Ito ay isang hakbang din ng pamahalaang panglungsod upang mabigyan ng ikalawang pagkakataon na makapagbagong-buhay ang mga kabataan na nahaharap sa usapin ng CICL. Sa kasalukuyan, may walo nang kababaihang may edad 4-16 taon ang inaalagaan sa sentro. Tinuturuan sila ng mga kaalamang pangkabuhayaan sa pamamagitan ng Alternative Learning System (ALS). Nagkakaroon din sila ng pag-aaral sa musika at sa bibliya. Kamakailan lamang ay pinasinayaan ito at nagkaroon ng isang simpleng seremonya ng pagsasalin ng simbolong susi mula sa gumawa ng gusali patungo sa pamahalaang lungsod na isinalin rin sa CSWDO. Ang pasinaya ay pinangunahan ni Rev. Father Jasper Lajan at sinaksihan nina Daniel G. Tejada, Project Evaluation Officer IV ng City Planning Development Office (CPDO) na kumatawan kay Mayor Lucilo R.

Bayron; Lydia del Rosario, Acting CSWD Officer; Cruzalde Ablania, kinatawan ng DSWD; Barangay Kapitan Romeo Elijan; mga kawani ng CSWD at CPDO; at mga kinatawan ng ilang NGO. (OCJ/LBR/PIA4B-Palawan)



