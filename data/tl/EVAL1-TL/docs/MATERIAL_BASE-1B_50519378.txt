Pocari Sweat tatarget pa ng korona
By Elech Dawa July 20, 2016 Katatapos lang angkinin ng Pocari Sweat ang Shakey’s V-League Season 13 Open Conference crown matapos talunin sa Game 3 ang Air Force Lady Jet Spikers, 29-27, 18-25, 25-21, 25-19 sa sudden death match.
Hindi pa natatapos ang kanilang selebrasyon ay nakatuon na agad sila sa susunod na conference ng nasabing liga para muling sumikwat ng korona.
“We know it will not be easy but we will give it our best shot to go for it again,” patungkol ni Pocari Sweat team manager Eric Ty sa Reinforced Conference sa darating na Oktubre. May Fil-Am setter na pumirma sa Pocari Sweat para makasama ang Lady Warriors sa pangunguna nina Open Conference Finals MVP Myla Pablo, team captain Michele Gumabao, Elaine Kasilag, Gyzelle Sy, Siemens Dadang at Lutgarda Malaluan.
“We have high hopes in the Reinforced Conference as well as optimism after our victory in the Open Conference,” ani Ty.
Makakabalik na rin si coach Tai Bundit para gabayan ang Pocari matapos lumiban sa buong Open Conference dahil sa commitments nito sa kanilang bansa.
Para kay interim coach Rommel Abella naniniwala ito na makakasabay pa rin ang Lady Warriors sa susunod na conference at inaasahan nitong makakalaban muli sa Final Four ang BaliPure at Lady Jet Spikers.
“The team is not hard to coach. I treat them like my younger sisters and they treat me as an elder brother,” sabi ni Abella. “I just coach them like I was giving out an instruction and not the bossy type.”



