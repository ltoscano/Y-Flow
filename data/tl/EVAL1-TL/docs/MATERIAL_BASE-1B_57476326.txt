Mga ahensiya, tulong-tulong sa pagbangon ng mga binagyo sa Mimaropa

January 07, 2016 Lyndon Plantilla

LUNGSOD QUEZON, Enero 7 (PIA) --- Tulong-tulong ang mga ahensiya sa paghahatid ng mga relief goods at iba pang kinakailangan materyales sa mga lalawigan pininsala ng Bagyong Nona hanggang sa mga huling araw ng 2015. Kabalikat ang Marina at ang Coast Guard Batangas, inaalalayan ng Office of Civil Defense-Mimaropa ang paghahatid ng mga relief goods na galing sa iba pang mga miyembro ng Regional Disaster Risk Reduction and Management Council. Kabilang sa mga ipinadala ay ang mga relief goods, GI sheets at iba pa mula Department of Social Welfare and Development - Mimaropa at mga gamot, medical supply at jerry cans mula naman sa Department of Health. Kasama din sa mga ipinadala ang relief goods ng Department of Labor and Employment - Mimaropa.
Nag-ambag din ng mga lumang damit, mga tsinelas at gamot ang Batangas Provincial Disaster Risk Reduction and Management Council at ang Batangas City Disaster Risk Reduction and Management Office. May relief goods din na nangaling sa Archdiocese ng Batangas, Cavite City Disaster Risk Reduction and Management Office at ng 2nd Infantry Division ng Philippine Army. Karamihan ng mga relief goods ay dinala sa Oriental Mindoro at yung iba ay inilaan sa Romblon.
Ayon sa OCD-Mimaropa, may 557,062 katao ang apektado ng Bagyong Nona sa buong rehiyon.
Ang bilang ng naitalang mga kababayang naapektuhan ng bagyo sa Oriental Mindoro ay umabot na 481,573, samantalang sa Rombon ay umabot sa 41,604; 20, 476 naman sa Marinduque; 7,987 sa Occidental Mindoro at 5,422 sa Palawan.
Iniulat naman ng DSWD Mimaropa na may 92,022 bahay ang nasira ng bagyo: 30,514 ang ganap ang nasira at karamihan ay matatagpuan sa Oriental Mindoro (28,146).

(LP/LBR/PIA4B)



