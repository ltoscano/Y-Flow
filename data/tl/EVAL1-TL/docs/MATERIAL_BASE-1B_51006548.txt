Protesta ng mga magsasaka sa Koronadal, tinapos na

April 26, 2016 LUNGSOD KORONADAL, South Cotabato, Abr. 27 (PIA) -- Winakasan na ng mga raliyista sa SOCCSKSARGEN Regional Center sa Barangay Carpenter Hill sa lungsod ng Koronadal Martes ng umaga. Ito ay matapos napagkasunduan ng mga ahensya ng gobyerno at mga namamahala ng mga nagprotestang magsasaka na lisanin na nila ang lugar kapalit pamamahagi ng bigas sa kanilang hanay. Kinumpirma ni Norhata Benito, disaster operations head ng Department of Social Welfare and Development (DSWD) 12, na binigyan ng DSWD ng 2,000 bigas ang mga nagprotestang mga magsasaka, kabilang na ang mga naunang umalis sa barikada at umuwi sa kanilang mga barangay.

Binigyan din sila ng 2,000 malong at 500 na hygiene kit. Ani Benito, sinamahan ng ilang kawani ng DSWD 12 ang mga magsasaka sa kanilang pag-uwi sa kanilang mga barangay kung saan ipapamahagi ang mga bigas. Ito, ayon kay Benito, ay upang matiyak na ang mabibigyan ng tig-25 na kilong bigas ay lehitimong magsasaka na sumama sa rally sa Koronadal. Bukod sa kanila, nagpapatuloy din ang pamamahagi ng DSWD 12 sa mga magsasakang sinalanta ng tagtuyot sa pakikipag-ugnayan sa mga lokal na pamahalaan. (DEDoguiles-PIA12)



