Malalayong kolehiyo sa Bataan, tatanggap ng DOST digital library

March 04, 2016 Jose Mari M. Garcia

LUNGSOD NG BALANGA, Marso 4 (PIA) -- Dalawang satellite campuses ng Bataan Peninsula State University o BPSU ang tatanggap ng standalone, info-rich kiosks bunga ng partnership sa Department of Science and Technology o DOST. Pumirma ang DOST at ang BPSU sa isang Memorandum of Agreement kamakailan upang isamoderno ang mga silid-aklatan ng dalawang satellite campuses ng unibersidad sa tulong ng Science and Technology Academic and Research-Based Openly-Operated Kiosks o STARBOOKS technology. Ang STARBOOKS ay isang user-friendly, standalone kiosk na hindi kailangan ng internet upang gumana at magbigay ng sari-saring impormasyon hinggil sa science and technology na nakalap sa buong mundo. Sinabi ni DOST Provincial Director Rosalie Ona na naglalaman ang STARBOOKS ng daan-daang libong digitized science resources gaya ng journals, serial publications, reference materials, annual reports, theses, dissertations, at technical at project reports. Naglalaman din aniya ito ng mga video mula sa ibaâ€™t ibang ahensya ng DOST na pinamagatang Tamang DOSTkarte Livelihood Videos para sa mga nangangarap maging negosyante. Ikakabit ang mga kiosk sa mga tradisyonal na silid-aklatan sa malalayong kampus ng BPSU sa bayan ng Bagac at Abucay. Nagpahayag naman ng pasasalamat si BPSU President Gregorio Rodis sa DOST hinggil sa proyekto at sinabing malaki ang tulong nito sa layon ng unibersidad na makalikha nga mahuhusay na mga estudyante sa tulong ng tamang impormasyon. Ang BPSU ang ikatlong paaralan sa Bataan na tumanggap ng STARBOOKS. Noong 2014, nagbigay ang DOST ng naturang digital library sa Dr.

Victoria B. Roman Memorial High School sa Brgy. Pantingan, Pilar at sa Pagalanggang National High School sa Brgy. Pagalanggang, Dinalupihan.

Ipinagkaloob ang STARBOOKS sa unibersidad sa tulong ng Grant-in-Aid Program ng DOST na naglalayong paigtingin ang paglago ng bansa sa pamamagitan ng agham at teknolohiya. (CLJD/JMG-PIA 3)



