
SINUNGALING AT MAGNANAKAW

IPINAGTANGGOL ni Pangulong Noynoy Aquino ang sarili sa harap ng kontrobersiya sa pork barrel.
Iginiit niya, hindi siya nagnakaw at kailanman ay hindi magnanakaw hanggang nasa puwesto.
Sabi ng mga kritiko, wala namang nagbibintang na magnanakaw si PNoy.
Masyado lamang daw guilty si PNoy sa patuloy niyang pagmamalinis.
Nabuking si PNoy kaugnay ng panunuhol niya ng sandamukal na salapi sa mga senador at kongresista mula sa inimbentong Disbursement Acceleration Program.
Ang pondo mula sa DAP o “savings” umano ng mga ahensiya ng gobyerno at sana’y panggastos sa pagpapabilis ng mga proyekto’t pagpapalago ng ekonomiya, ay ginawang padulas sa masisibang politiko para pagbigyan ang kanyang kapritso.
Sinasabi ng marami na nakatatakot ang ugali ni Pangulong Aquino na nagpapanggap na “Mr. Clean” kahit batid niyang talamak ang kurakutan at nakawan sa kanyang bakuran.
Ang totoo, si PNoy ang nakalilito.
Siya ang nag-iiba ng usapan.
Wala siyang sariling tindig sa isyung pork barrel. Nahuli pa siyang nagsisinungaling ukol sa DAP.
Gusto ng mayorya ng sambayanan na alisin na ang pork barrel na sanhi ng malawakang pagnanakaw sa pondong bayan.
Maraming sumisigaw laban dito.
Kunwari pa siya na pabor sa pag-aalis ng pork barrel, ngunit hindi ang DAP at ang sarili niyang pondo.
Masiba rin sa pera ang Pangulo. Halatang-halata naman.
Asahan na natin na magpapatuloy ang pandarambong sa pondong bayan.
Syut pa rin sa 2014 proposed budget ang kontrobersyal na ‘pork’ ng mga mambabatas kaya marami na naman ang maglalaway.
Masuwerte tayo kung may mga makonsensiyang senador at kongresista na hindi gagalawin ang kanilang pork.
Pero sa sobrang kakapal ng kanilang mukha, malabong mangyari.
Magsasama-sama pa rin ang sinungaling at mga magnanakaw.
Hindi ba’t mayroon tayong kasabihang ‘ang sinungaling ay kapatid ng magnanakaw.’
Hindi po magnanakaw si PNoy.
Siya ay sinungaling!



