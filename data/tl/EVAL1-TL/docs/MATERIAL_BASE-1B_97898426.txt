1st day ng klase: Swabe!
By Betchai Julian, Eralyn Prado, Lhean Angeles June 14, 2016 Mapayapa at maayos ang unang araw ng pasukan ng mga estudyante sa paaralan kahapon sa buong bansa, ayon sa Philippine National Police (PNP) na maayos.
Ayon kay PNP spokesperson Chief Supt. Wilben Mayor, ito ay dahil sa pagiging epektibo ng inilunsad na Oplan Balik Eskwela activates quick response teams, help desks, at emergency hotlines na siyang nakabantay sa anumang problemang maaaring kaharapin sa panimula ng pagbubukas ng klase sa mga paaralan, pribado at pampubliko.
“Sa part ng PNP, naka-secure naman kami sa premises, ang importante lang siguro is ‘yung identification ng mga estudyante. At masiguro na ‘yung mga sumusundo at pumapasok ng school ay kilala ng mga school authorities,” wika ni Mayor.
Sinabi ni Mayor na ang Oplan Balik-Eskwela ay ang pagtutulungan ng PNP at ng Department of Education (DepEd) sa layong mabigyan ng sapat na seguridad ang mga estudyante laban sa anumang krimen.
Kahapon ay umaabot sa 25 milyon mga estudyante ang nagsipasok na sa kani-kanilang paaralan sa buong bansa.
Kabilang na rito ang mga estudyante mula sa pribado at pampublikong paaralan sa buong bansa.
School bus operators nagboykot
Kasabay ng pagbubukas ng klase kahapon, sabay-sabay na nagsagawa ng kilos protesta ang grupo ng mga school bus operators sa Quezon City Memorial Circle, bilang pagtutol sa hakbang ng Land Transportation Franchising and Regulatory Board o LTFRB na i-phaseout ang mga school service na may edad 15 taon pataas.
Pinangunahan ni Efren De Luna ng ACTO, ang kilos protesta makaraang hindi umano pansinin ng Department of Transportation (DOTC) at Land Transportation Franchising and Regulatory Board (LTFRB) ang kanilang naunang liham na humihiling ng panibagong isang taon o moratorium sa pagbabago ng kanilang mga school service vehicle.
Naging maayos din ang daloy ng trapiko, ayon sa Metro Manila Development Authority (MMDA).



