TULOY PA RIN SI MAR

DESIDIDO pa rin ang grupo ni Department of Interior and Local Government Secretary Mar Roxas sa ambisyon nito sa halalang pampanguluhan sa taong 2016.
Panay-panay pa rin ang ikot ng mamang asawa ng broadcaster na si Korina Sanchez lalo’t higit sa mga lugar na dinaluyong ng trahedya.
Kung baga sa gagamba ay wala raw sukuan ang grupong Mar dahil malayo pa naman daw ang 2016 kaya’t malaki ang posibilidad na makakarekober pa ito sa taumbayan.
Hindi rin umano alintana sa mga tao ni Roxas ang pagod dahil naniniwala ang mga ito na malaking bagay pa rin ang endorso ni Pangulong Benigno Simeon Aquino III sa 2016.
Sa maikling salita, si PNoy pa rin ang sandigan ng kampanya ni Mar Roxas sa 2016 at iyan ang mali dahil iba ang tingin ng tao sa anak ni Cory kaysa sa asawa ni Korina.
Kung ganito ang naging usapin noong 2010 at pinagbasehan ng tao ang lakas ni PNoy ay tiyak na panalo si Roxas pero hindi nga ito nangyari dahil indibiduwal ang tingin ng tao sa kandidato.
‘Yan ang dapat pag-aralan ni Roxas at ng kanyang grupo dahil medyo malayo pa naman ang arangkadahan at iyan ang dapat nilang paghandaan.



