Lake Sebu kinilalang “labor law compliant tourism zone”

June 17, 2016

LUNGSOD NG KORONADAL, South Cotabato, Hunyo. 17 (PIA) -- Kinilala ng Department of Labor and Employment (DOLE) 12 ang bayan ng Lake Sebu bilang kauna-unahang “labor law compliant tourist destination” sa SOCCSKSARGEN Region. Ito, ayon kay DOLE 12 OIC Regional Director Albert Gutib, ay matapos ipinatupad ang Labor Laws Compliance System (LLCS) evaluation sa mga resort at restaurant sa nasabing lugar. Kalakip ng isinagawang pagtasa ang pag-alam kung sinusunod ng mga naturang negosyo ang mga batas, alintuntunin at mga batayan kaugnay sa paggawa at kaligtasan ng mga mangagawa tulad ng tamang pasahod at benepisyo at magpapasakop sa mga manggagawa sa Social Security System, PhilHealth at PagIBIG Fund at iba pang nararapat na serbisyo. Kaugnay rito, sampung resort and restaurant operator sa Lake Sebu ang nakatakdang gawaran ng DOLE 12 ng Certificate of Compliance.

Maglalagay rin ang DOLE 12 ng marker na nagpapatunay na labor law compliant zone ang Lake Sebu sa bungad ng nasabing bayan. (DEDoguiles-PIA 12)



