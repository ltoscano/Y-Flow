Chiefs, Pirates nambiktima By Elech Dawa July 27, 2016
Nanumbalik ang bangis ng Arellano University Chiefs matapos paluhurin ang Emilio Aguinaldo College Generals, 88-82, kahapon sa 92nd NCAA senior men’s basketball tournament sa The Arena, San Juan City. Bumida sa opensa para sa Arellano si big man Lervin Flores na may 20 points at 15 rebounds habang nag-ambag si Jio Jalalon ng 15 puntos, 12 assists at tatlong steals upang ilista ang 4-2 karta ng Chiefs. 
“Naka-move on na kami, it’s good to be back in the winning column,” wika ni Arellano coach Jerry Codiñera.
Kapos ng apat na puntos ang Chiefs, 62-66, sa pagtatapos ng third canto, umiskor ng layup si Zach Nicholls para umpisahan ang 10-2 run at mahablot ng Arellano ang bentahe.
Nagtala ng 23 points at eight boards si Hamadou Laminou para pangunahan ang opensa ng Generals habang bumakas si Jorem Morada 17 points.
Kinadena naman ng Lyceum of the Philippines Pirates ang pangatlong sunod na panalo matapos pagpagin ang San Sebastian Stags, 83-79, sa pangalawang laro.
Kumayod si Nigerian imports Mike Nzeusseu ng 26 points, 24 rebounds at two blocks upang tulungan ang Pirates na itarak ang 3-3 baraha.
Nalasap ng San Sebastian ang panglimang talo sa anim na laban.



