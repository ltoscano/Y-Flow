South Cotabato isinailalim sa state of calamity

March 22, 2016

LUNGSOD NG KORONADAL, South Cotabato, Mar. 22 (PIA) – Opisyal nang isinailalim sa state of calamity ang buong lalawigan ng South Cotabato. Ito ay matapos sinusugan ng Sangguniang Panlalawigan ang rekomendasyon ng Provincial Disaster Risk Reduction and Management Council (PDRRMC) na magdeklara na ang lalawigan ng state of calamity. Sa datos na inilabas ng Office of the Provincial Agriculturist, umabot na sa mahigit Php284 milyon ang kasiraang dulot sa agrikultura ng halos apat na buwan ng tagtuyot. Apektado rito ang mahigit 11,000 ektaryang taniman ng mais, palay, high value crops at palaisdaan at mahigit 9,300 na mga magsasaka. Di pa kabilang sa ulat ang mga tanimang hindi na nataniman dahil sa El Niño.

Hindi rin naisama sa bilang ang mga manggagawa sa agrikultura at mga pamilyang umaasa sa kanilang kabuhayan sa naturang sektor. Kasabay ng pagkakadeklara ng state of calamity, ayon kay PDRRMC Action Officer Mila Lorca, maari nang simulan ng pamahalaang panlalawigan ang pamamahagi ng ayuda sa mga apektadong pamilya. Pinakaunang tututukan ng pamahalaang panlalawigan ang pamamahagi ng mga food packs sa mga pamilya at mga feeds at food concentrates para sa mga alagang hayop. Subalit nilinaw ni Lorca na dahil nagsimula na ang panahon ng halalan ibinigay ng pamahalaang panlalawigan ang responsibilidad sa mamahagi ng tulong sa Philippine Red Cross sa tulong ng Commission on Audit. Inihayag din ni Lorca na mahigit Php 17 milyon lang ng Php22 milyon na Quick Response Fund ang gagamitin ng pamahalaang panlalawigan sa pagbibigay tulong sa mga apektadong populasyon. (DEDoguiles-PIA 12)



