Publiko muling pinaalalahanan laban sa dengue

May 26, 2016

 LUNGSOD NG KORONADAL, South Cotabato, May 26 (PIA) -- Muling pinaalalahanan ni Provincial Health Officer Dr. Rogelio Aturdido Jr. ang publiko na palagiang linisin ang mga luga na maaring pangitlugan ng mga lamok na may dala ng sakit na dengue. Hinikayat din niya ang mga kumunidad na regular na magpatupad ng Aksyon Barangay Kontra Dengue (ABKD) dahil kung hindi, malamang na patuloy pang tataas ang kaso ng dengue lalung lalo na ngayong panahon na ng tag-ulan. Binigyang-diin pa ni Dr.

Aturdido na kahit anong lawak ng kampanyang gagawin ng Integrated Provincial Health Office hinggil sa dengue, kung hindi kikilos ang mga residente at mga kumunidad, hindi mabawasan ang populasyon ng lamok at dadami pa rin ang magkakasakit ng dengue. Sa ulat ng Provincial Epidemiology Surveillance Unit mula Enero 1 hanggang Mayo 14, umabot na sa 1,149 ang napaulat na kaso ng dengue sa buong South Cotabato. Mas mataas ito ng 69.2 percent kung ikukumpara sa bilang ng nagka-dengue sa kaparehong panahon noong nakalipas na taon. Batay pa rin sa ulat ng PESU, walo na ang nasawi dahil sa dengue ngayong taon: 3 sa lungsod ng Koronadal, 1 sa bayan ng Banga at tig-2 sa mga bayan ng Surallah at Tupi. (DEDoguiles)



