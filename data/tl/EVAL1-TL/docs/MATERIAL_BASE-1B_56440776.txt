
MARINA nanguna sa ginanap na Filipino Seafarers Day celebration sa lungsod ng Butuan; Caraga seafarers kinilala

June 27, 2016 Jennifer P. Gaitano

BUTUAN CITY, Hunyo 27 (PIA) - Kasabay sa selebrasyon ng Seafarers Day dito sa lungsod nitong Sabado, kinilala at binigyang-pugay din ng Maritime Industry Authority (MARINA) Caraga ang propesyon at kontribusyon sa bansa ng mga seafarers dito sa rehiyon.
Ayon kay MARINA Caraga regional director Engr.

Emmanuel Carpio, ang nasabing selebrasyon ay base sa Presidential Proclamation No. 183 na nilagdaan ni Pangulong Benigno S. Aquino III noong June 3, 2011. Anya, nararapat lamang na kilalanin at bigyang-pugay ang propesyon ng mga seafarers na nasa ibat-ibang bansa na may malaking kontribusyon din sa pagpapalago ng ekonomiya sa Pilipinas.
Dagdag pa ni director Carpio, nasa mahigit 400,000 na mga seafarers ang naitala noong nakaraang taong 2015. 30 porsyento umano nito ay mga pilipino.
“Malaki talaga ang nagiging kontribusyon ng ating mga Pinoy seafarers sa pag-unlad ng ekonomiya sa ating bansa,” sabi ni director Carpio.
Sa panayam rin kay Luis Salarda, isang overseas seafarer, na hindi biro at madali anya ang kanilang trabaho. Kinakaya at tinitiis umano nila ang mapalayo sa pamilya nang mabigyan lang ng magandang buhay at kinabukasan ang kanilang pamilya.
“Tinitiis lang namin ang pagiging homesick at kinakaya namin ang mga challenges sa aming trabaho dahil para rin ito sa bansa at sa aming pamilya,” ayon kay Salarda. Ipinahayag din ni Edrian John Simeon, isang studyante sa kursong Bachelor of Science in Maritime Transportation, na hangad at ambisyon niya rin ang magsilbi bilang seafarer, makakita ng ibat-ibang naval ships at malibot ang mundo.
“Matagal ko ng pangarap ang makakita ng mga naval ships kaya ako kumuha rin ng kurson BS Maritime Transportation at gusto kong magsilbi rin bilang seafarer pagdating ng panahon. Gusto ko ring malibot ang ibat-ibang kontinente sa mundo,” sabi ni Simeon.
Napag-alaman din na sa isang maikling programa ng nasabing selebrasyon na ginanap sa Robinsons Place dito sa lungsod ay binigyan ng ibat-ibang awards ang mga Caraganon seafarers kasama ang kani-kanilang pamilya. (JPG/PIA-Caraga)



