Revillas sa likod ng Grace-Chiz: Deal or no deal?
March 17, 2016
BACOOR, Cavite — Sinuportahan ng Revilla clan, isa sa mga pinakamakapangyarihang political clans, ang tambalan nina Senador Grace Poe at Chiz Escudero sa nalalapit na May polls.
Mabilis na itinanggi ni Poe na may nilulutong kasunduan o anumang pabor ang mga Revilla kaugnay ng ‘kalayaan’ ni Senador Ramon ‘Bong’ Revilla na kasalukuyang nakakulong sa kasong plunder, kapalit ng kanilang pag-endorso.
“Ito talaga ‘yung malinaw: walang hinihiling na kapalit ukol diyan, kung hindi lamang na sana maging patas ang pagdinig. Lahat naman ‘yan ang gusto natin e. Mabilis na paglilitis at patas na pagdinig,” katwiran ng senadora. Nangako si Poe na hindi siyang makikialam sa nasabing kaso sakaling manalo siyang pangulo ng bansa sa eleksyon.
Maagap din ang reaksyon ni Cavite Vice Governor Jolo Revilla sa mga espekulasyon na kapalit ng kanilang pag-endorso ang pagpalalaya sa kanyang ama na kasalukuyang nakakulong sa Philippine National Police (PNP) Custodial Center sa kasong P10-bilyong pork barrel scam.
“As we always say to any candidate who goes here to our province, we are not asking anything from them in return. We’re just asking huwag nila pakialaman ang kaso ng tatay ko. Kumbaga hayaan nila. Let justice take its course,” sabi pa ni Jolo.
Samantala, ‘no big deal’ para sa Liberal Party ang pagsuporta ng mga Revilla kay presidential bet Senador Grace Poe.
“It’s their prerogative and they are both from showbiz,” komento ni Caloocan City Rep. Edgar Erice na spokesman ng LP. Gayunman, sakaling may ‘secret deal’ ay hindi naman umano aamin si Poe.
“Siyempre sasabihin ni Sen.

Poe na wala,” sambit pa ni Erice.
Wala namang naamoy si senatorial bet Bayan Muna Rep. Neri Colmenares na may kapalit ang pag-endorso ng Revillas sa Poe-Chiz tandem.



