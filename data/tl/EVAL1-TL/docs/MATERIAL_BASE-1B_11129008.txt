
Comelec Caraga pinabulaanang may dayaan sa vote counting machines

May 09, 2016 Jennifer P. Gaitano

BUTUAN CITY, Mayo 9 (PIA) - Pinabulaanan ni Commission on Elections (Comelec) Caraga regional director Attorney Renato Magbutay na may dayaan sa vote counting machines (VCMs) na syang gagamitin ngayong eleksyon sa araw na ito.
Sa ginanap na pagtitipon ng mga opisyales ng Armed forces of the Philippines (AFP), Philippine Information Agency (PIA) at local media kamakailan lang, binigyang-diin ni Atty. Magbutay na walang katotohanan ang napabalitang may magaganap na dayaan gamit ang mga vote counting machines sa eleksyon.
Anya, ito ay isa lamang black propaganda ng mga taong gustong manggulo sa halalan at maimpluwesyahan ang pag-iisip ng mga botante.
Dagdag pa ni Attorney Magbutay, handang-handa na ang kanilang hanay kasama ang ibat-ibang ahensya ng pamahalaan sa anumang posibleng mangyari sa eleksyon lalung-lalo na anya na may mga taong nagbabalak na guluhin ito.
“Handang-handa na tayo para sa eleksyon at lahat po ng ating mga vote counting machines ay gumagana at wala pong madadaya rito,” diin ni Atty. Magbutay.
Napag-alaman din na sa Libertad Elementary School, isa sa mga barangay sa lungsod ng Butuan na may pinakamalaking botante ay handang-handa na sa mga kinakailang preparasyon pati na ang seguridad ng mga board of election inspectors at supervisors at mga botante.
Ayon kay Nenita Mejica-Diolata, principal II ng nasabing skwelahan, handang-handa na ang kompletong listahan ng kanilang mga polling precincts at siniguradong functional ang lahat ng mga vote counting machines matapos ang final testing and sealing ng mga ito. May mga technical team din anya na handang umayos sakaling may technical problem na ma-eencounter saan mang polling centers.
“Naka-set up na lahat ng ating mga VCMs sa ibat-ibang polling centers pati na rin ang mga kinakailangang election paraphernalia. Handang-handa na rin ang ating deputized teachers na magsisilbing board of election inspectors,” sabi ni Diolata.
Samantala, ipinahayag din ni regional director Abner Caga ng PIA Caraga na ang designated media center ay sa Sandigan Hall na nasa loob ng Camp Rafael Rodriguez, Philippine National Police (PNP) Caraga regional office.
Dagdag pa ni director Caga, ang nasabing media center ay magiging bukas at accessible sa mga media sa anumang oras sa araw na ito. (JPG /PIA-Caraga)



