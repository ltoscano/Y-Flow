
BELMONTE PABOR SA CHACHA

MUKHANG itutuloy ang pagsusulong ng charter change sa Mababang Kapulungan ng Kongreso.
Sa mga pananalita kasi ni Speaker Feliciano Belmonte ay talaga namang ipinakikita nito ang lahat ng senyales na pabor siyang ma-amyendahan ang Saligang Batas ng bansa kahit malinaw na nga na sinabi ng kanyang boss na si Pangulong Noynoy Aquino na ayaw niya sa charter change.
Malinaw sa pahayag ni Belmonte na napapanahon na para buksan ang Konstitusyon ng Pilipinas dahil marami sa mga nilalaman nito ay hindi na tumutugon sa mga pangangailangan ng panahon sa kasalukuyan lalo’t higit daw ang mga probisyong pang-ekonomiya nito.
Pinagdiinan pa ng mambabatas na taga-Quezon City na kailangan ng bansa sa ngayon ang mga drastikong hakbang para umunlad at huwag maiwanan ng mga karatig bansa sa Asya dahil kapakanan na ng estado ang nakataya rito.
Duda naman ang ilang paham kay Belmonte dahil malinaw naman kasi na kapag natuloy ang charter change at nabuksan na ang Saligang Batas ng bansa ay open na ito sa lahat ng pag-aamyenda o pagbabago katulad ng mga pampulitikang probisyon nito.
Kasama sa kinatatakutan ng mga kritiko ng charter change ay ang pagkambiyo ng Saligang Batas ng bansa mula sa presidential form tungo sa parliamentary form ng gobyerno na kung saan prime minister ang siyang tagapamahala ng estado.
Dito pinagdududahan si Belmonte dahil bilang pinuno ng Kamara o bigger house ng Kongreso ay posibleng may hidden agenda ang kinatawan ng Quezon City dahil siya ang pinakamalakas na contender sa pagiging punong ministro ng bansa lalo’t ikokonsidera na siya ang pinuno ng pinakamalaking organisasyon ng mga politiko sa bansa at iyan ang Mababang Kapulungan.
Tama nga lang na pagdudahan ang agenda ni Belmonte sa cha-cha pero dapat maging bukas na ang publiko sa usaping ito dahil totoo namang hindi na akma sa pangangailangan ngayon ng estado ang ating Saligang Batas na may 20 taon na rin namang ginagamit na gabay ng mga Filipino.



