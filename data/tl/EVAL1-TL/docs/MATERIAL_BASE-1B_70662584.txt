WORLD RECORD LIFT NG PINAY TEENAGER
By Ramil Cruz June 30, 2016
Nagmolde ng bagong world record sa deadlift na 110.5-kilograms sa women’s 43kg. sub-junior division si Joan Masangkay tungo sa gold medal finish sa 2016 World Classic Powerlifting Championships noong June 19-26 sa Killeen, Texas, USA.
Inakala ng lahat na tapos na ang labanan nang iangat ni Alina Chashchyna ng Belarus ang 110-kg na isa na ring pandaigdigang marka, pero hindi sumuko ang 4-foot-10 Filipina na Masbate native at Quezon City resident para burahin iyon.
Nakipagkasundo muna si Masangkay kina Powerlifting Association of the Philippines president/coach Eddie Torres, director Cirilo Dayao at assistant coach Leslie Evangelista na magdagdag ng kalahating kilo sa kanyang third at final attempt. Lalo pang lumakas ang loob niya nang ipangalandakan ng emcee, “It’s a serious question of the day if Joan Masangkay can lift this 110.5kg.”
Tagumpay na nabuhat ng 17-year-old teenager na tubong Masbate at Quezon City resident na ang timbang na sumapaw sa iniangat ng Belarusian na ikinagulat ng nakararami dahil sa pagkadehado sa height ni Masangkay.
Unang nagsibuhat ang iba pang mga karibal ng Pinay hoister na sina Miya Shimizu ng Japan na naka-77.5 lang, kababayan ni Masangkay na si Veronica Ompod na may 100kg., Brianna Morrison ng Estados Unidos (102.5) at Olga Volynskaia ng Russia (107.5).
Bronze winner pa si Masangkay sa squat sa naitaas na 85.5kg, nadale rito ni Ompod ang gold sa 90kg para sa pangalawa panalo ng bansa.
“Sa awa po ng Diyos okay naman ang mga naging paghihirap at sakripisyo namin sa training dahil nakakuha tayo ng dalawang golds. Inaalay ko po sa ating bagong Pangulong Rodrigo Duterte, sa mamayang Pilipino at sa aking pamilya ito,” sambit ni Masangkay.
May silver pa si Leslie Evangelista sa Open men’s 47kg category samantalang maski nakapagsulat ng mga bagong rekord sa Asian at national marks sa deadlift ay fourth place lang si Jeremy Reign Bautista sa 52kg sub-jr. category squat, bench press at total.



