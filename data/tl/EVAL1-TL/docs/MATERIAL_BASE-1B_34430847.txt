
MANIOBRA PARA MAGKAPERA SINA TONGRESMAN AT SENATONG

SINABI ng Supreme Court, labag sa Saligang Batas ang pork barrel na bininyagan ng Countrywide Development Fund o CDF na nilikha ni Madam Cory noon.
Gayundin ang pork barrel na Priority Development Assistance Fund na nalikha noong taong 2000.
Unconstitutional din daw ang Congressional Insertion o pagsisingit ng mga kongresman, senador at taga-Palasyo ng mga proyekto o programa na may pondo habang ginagawa ang pambansang badyet sa Kamara at Senado, maging sa Bi-cameral Conference Committee.
Kung pag-aaralan, mula noong panahon ni Madam Cory hanggang sa maging epektibo ang desisyon ng Hukuman, matagal nang labag sa Konstitusyon ang mga pork barrel na pinagkakaperahan ng mga mokong.
Landslide ang desisyon ng Hukuman ukol dito sa botong 14-0 mula sa 15 mahistrado.
‘DI PUWEDENG MAKIALAM
Paliwanag ng mga mahistrado, pupuwedeng gumawa ang mga mambabatas ng mga batas na naglalaman ng mga proyekto o programa ng mga mambabatas.
Pero hindi sila pupuwedeng makialam pagkatapos na maaprubahan ang batas sa pambansang badyet at tanging ang Palasyo na lang ang magsasagawa nito.
Ito umano ang itinatakda ng Saligang Batas na nagsasabing tagagawa lang ng batas ang mga kongresman at senador samantalang ang mga taga-Palasyo ang tagapagpatupad nito.
UMIIYAK SILA
Siyempre pa, maraming kongresman at senador ang umiiyak ngayon.
Paano nga nila babawiin ang milyon-milyong piso na nagastos nila sa kampanya sa halalan at milyon-milyong inaasahan nilang kikbak para makabawi at magkaroon na rin ng sobrang pondo para sa kanilang kinabukasan?
Sa sumbong ng ating Uzi, kinakailangan ng isang kongresman ang nasa P50 milyon para makaasa ng panalo sa halalan.
Ang senador naman ay kailangang maglabas ng nasa P250 milyon pero hindi pa rin ito nakatitiyak ng panalo.
Sa liit ng sahod ng mga ito na naglalaro lang sa P50,000 sa isang buwan, paano nga sila makababawi?
Siyempre pa, milyon-milyong piso ang alawans ng mga ito sa pagbibiyahe at iba pang benepisyo, ayon sa Commission on Audit.
Pero hindi pa rin sapat ang mga ito para makabawi at makaipon para sa pabandying-bandying nilang kinabukasan.
WAIS SILA
Pero wais ang mga mambabatas na ito. Magagawa nilang paikutin maging ang Korte Suprema.
Marami silang paraan para magkapera at magnakaw sa kaban ng bayan. Hindi uubra ang pahayag ng mga naglilinis-linisan na senador at kongresman na huwag na nilang paikutan ang Hukuman kundi sumunod.
PAKNERS IN CRIME
Sino ang may sabing hindi sasabit sa pundilyo ng Palasyo ang mga mambabatas na gustong magkapera?
Eh ang Palasyo ang magpapasya kung mapopondohan o hindi ang mga favorite na proyekto ng mga mambabatas. Dito lang sa kapangyarihang ito ng Palasyo, makaaasa na ang mga tuta at sipsip na mambabatas ang magkakapera.
Sa ibang salita, kung gusto mong magkaroon ng proyekto o programa, ang mga taga-Palasyo ay “just a mobile phone contact away.”
Pustahan tayo, magkakaroon pa rin ng kikbakan dito.
Lalo na kung magiging bulag, pipi at bingi ang Commission on Audit, Office of the Ombudsman at Department of Justice sa kikbakan.
KONTRATISTA SILA
Dito rin magtatayo ng sariling kontraktor ang mga mambabatas. O dili kaya maghihigpit ang mga ito sa pakikipagpakner sa mga kontraktor.
Diyan sa pasubasta ng mga proyekto sila titira.
Ang tanong kasi rito, sino sa nasa Bids and Awards Committee sa mga ahensya ng pamahalaan ang makapipigil sa mga kongresman at sendor na makialam sa kanilang trabaho kapalit ng pabuya?
Lalo na kung sasabihin ng mga mambabatas na ito na kaalyado sila ng mga taga-Malakanyang?
Hehe-he!
TUTA SYSTEM LALAKAS
Sa akala ba ninyo ay mabubuwag na rin ang pagkakaroon ng mga patron-patron sa pulitika?
‘Yun bang === pangangamuhan ng mga nasa ibaba sa mga nasa itaas dahil sa kawalan ng pork barrel?
Sa sistemang ito, kailangan sumunod ang nasa ibaba kung gusto nitong magkaroon ng biyaya.
Sabi ng iba, ngayong wala nang pork barrel, wala nang magagamit ang mga nasa itaas o Palasyo na pambingwit ng suporta ng mga ito sa lahat ng mga kagustuan nito.
Diyan sila nagkakamali.
NASA PALASYO ANG LAHAT
Uulitin natin.
Ang ehekutibo na kontrolado ng sinomang pangulo ng bansa ang may kontrol sa pag-iipon at paglalabas ng salaping bayan.
Wala sa desisyon ng Hukuman ukol sa PDAF, CDF at CI ang pagbabawal sa Pangulo na kontrolin ang paglalabas ng pondo para sa mga panukalang proyekto ng mga mambabatas.
Kaya naman, kung sinabi ng Pangulo na walang pondo sa iyong proyekto, patay kang kong at sen ka.
Kailangan mong lumuhod kung hindi mamamatay ang iyong proyekto dahil sa kawalan ng pondo.
TULONG SA NAKALAMIDAD
Napagkaisahan ng mga mga senior citizen at San Agustin Residents and Homeowners Association sa Brgy. Talipapa, Quezon City na huwag nang magdaos ng kanilang Christmas at New Year’s Party at sa halip ay nag-donate na lang ang mga ito ng P20,000 para sa Yolanda at Bohol quake victims at ipinaraan ito sa ABS-CBN..



