
TAPOS NA BA?

GAYA ng dati, walang traffic noong Linggo ng umaga, lahat ng tao nanonood ng tv sa laban ni Manny Pacquiao at Tim Bradley sa Las Vegas sa Amerika.
Gaya ng dati, ang biruan ay walang krimen dahil kahit mga masasamang loob ay day-off para manood.
Gaya ng dati, nagrereklamo ang iba dahil sa mga hindi makapaghintay na mag-announce ng resulta ng laban kahit ang ilan ay hindi pa tapos manood sa regular local channels.
At gaya ng dati, naglabasan ang mga panawagan na sana ay mag-retire na si Manny Pacquiao. Matanda na raw, wala na raw ang killer instinct nito, tapos na raw ang Pambansang Kamao.
May mga komento na hindi magandang pakinggan, tulad ng dati, na pulitika na lang daw ang nagtutulak kay Manny para kumita pa ng pera.
Tatakbo raw kasi sa mas mataas na posisyon ang Kongresista ng Saranggani kaya kailangan nito ng mas maraming pera at marami ang kumukutya kay Pacquiao dahil dito.
Maging ang asawa ni Pacman, si Sarangani Vice Governor, Jinkee Pacquiao, ay nananawagan sa asawa, sa national TV, na mag-retire na ito dahil wala na raw dapat pa itong patunayan at tapos na ang lahat para sa boxing career ng asawa.
Ang sabi pa ni Jinkee â€“ aanhin pa ang maraming pera kung malalayo naman sa pamilya.
Ang sabi ng mga komentarista, hindi na kasing angas ang laban ni Manny noong Linggo pero naroon pa rin ang kahanga-hangang estilo nito na nagpapakita na kapang-kapa na ni Pacman ang sports na boxing at hari siya rito.
Gaya ng dati, libo-libong Filipino rito at sa buong mundo ang nagtipon para panoorin ang Pambansang Kamao sa kanyang laban.
Mga tao na hindi nagsasawa sa pagbubunyi at hindi naniniwala na tapos na nga ang Pacman ng bayan.
Marahil ayaw ng Pinoy na mag-retire si Pacman dahil sa inspirasyon na patuloy nitong ibinibigay sa buong sambayanang Filipino.
Kung anoman ang dahilan ng patuloy na laban ni Manny, ang alam ng maraming Pinoy ay ang ligaya at pag-asa na dulot nito sa bawat panalo.
Salamat, Pacman.



