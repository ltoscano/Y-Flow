Undecided

ni Jogs
Bilang mga mag-aaral ng UP, karaniwan na siguro sa atin ang mga katagang paglilingkod sa bayan. Nararapat lamang, sapagkat isa ito sa mga responsibilidad na ipinataw sa atin simula nang tawagin tayong mga Isko o Iskolar ng Bayan. Paraan na rin ito upang maibalik kahit papaano ang pagpapaaral sa atin ng bansa.
Subalit ano nga ba ang dapat nating gawin upang masabing naglilingkod tayo sa sambayanan? Karaniwang sagot na dito marahil ay ang pagdalo sa mga rali at demonstrasyon na isinasagawa sa pamantasan o di kaya’y mismong pagsali sa mga organisasyong may nag-oorganisa ng mga ito. Samantala, kung hindi rin naman alam ang isyu at iba ang pakay sa pagdalo, mabuti pa’y hindi na tumuloy. Makadadagdag nga marahil sa bilang ng mga dadalo, ngunit hindi ba’t sisirain lamang nito ang buong saysay ng pagkakaisa para sa iisang layunin?
May nakita akong listahan para sa mga Freshmen ng mga hindi dapat kalimutang gawin habang nag-aaral sa pamantasan. Kasunod ng pagbili ng isaw kay Mang Larry, panonood ng Cheerdance Competition, at pagpunta sa UP Fair ay ang pagdalo sa isang rally. Hindi ko naman tinututulan ang pagdalo sa isang rali. Kung tutuusin, sinusuportahan ko pa nga ito. Ang nalilimutan lamang natin ay hindi lang naman sa ganitong paraan makapaglilingkod sa bayan.
Pinakaimportante pa rin ay ang pakikialam sa mga isyung nagaganap sa bansa. Kung wala ito, walang mangyayari kahit gaano karami pang rali ang iyong puntahan. Uusbong kasi mula dito ang kakayahan at dedikasyon upang ipamahagi ang iyong mga nalalaman at ipaglaban ang mga ito kung dumating ang pagkakataon. Magsisimula muna ito sa mahaba at tuloy-tuloy na proseso ng pag-alam at pagsusuri sa lahat ng panig ng isang isyu. Mula dito, dadami ang iyong kaalaman sa mga bagay at makabubuo ng sariling paninindigan sa mga isyung nabanggit.
Matapos magkaroon ng sariling paniniwala ukol sa isang sitwasyon, magiging parte mo na ito. Masasabi mo ito sakaling mabanggit ang isyu sa inyong kwentuhan ng iyong mga kaibigan, at maibabahagi sa klase kung dumako dito ang aralin. Sa mga ganito kaliliit na bagay, hindi mo namamalayang nakakatulong ka na rin sa sarili mong paraan para sa kamulatan ng ibang tao sa mga nagaganap sa bansa. Dito ka na rin makakakilala ng mga taong katulad ng pag-iisip, o di kaya’y mga taong may ibang paniniwala na maaaring makapagpaunlad pa ng iyong kaalaman. Hindi masamang huminto sa bahaging ito at maraming tao din ang nakararating dito.
Pagkatapos ng lahat, darating ka ngayon sa isang desisyon, kung handa ka bang kunin ang isa pang hakbang upang mas mapaunlad ang iyong sarili at makatulong pa sa bansa. May mga sariling bentahe ang pagsali sa mga demonstrasyon o sa isang organisasyon, tulad ng mas maraming taong maaari mong maabot, at mas mapalawak pa ang iyong sariling kaalaman sa mga isyu dahil sa napapalibutan ka ng mga taong kapareho ng paniniwala.
Hindi rin naman masamang piliin na lamang na manatili sa tabi kung gusto mong maging tahimik ang iyong pananatili sa pamantasan o di kaya’y hindi ka naniniwala sa mga pamamaraang nabanggit. Isang tanong na lamang ang iiwan ko, sa panahong mas nagiging marahas at mapanikil ang pamamaraan ng mga may kapangyarihan, hindi ba’t mas makabubuti sa ating magkaisa sa pagtulong hindi lamang sa pagprotekta sa karapatan ng ating mga kababayan, kundi pati na rin sa ikauunlad ng ating bansa?



