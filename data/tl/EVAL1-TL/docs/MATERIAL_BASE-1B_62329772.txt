SSS pension hike sisintensyahan sa Kongreso By Bernard Taguinod June 6, 2016
Malalaman ngayong araw na ito kung pera na ba o magiging bato na nang tuluyan ang P2,000 dagdag na pension sa mga retiradong miyembro ng Social Security System (SSS).
Ayon kay Bayan Muna party-list Rep. Neri Javier Colmenares, nakasalalay sa dami ng mga mambabatas na papasok ngayong araw na ito na magiging huling session ng 16th Congress.
“Kung lalagpas ng 192 ang papasok sa Lunes (ngayon) ay isasalang namin sa botohan ang override motion,” pahayag ni Colmenares subalit hindi nakapagbigay ng kasiguraduhan ang mambabatas kung mangyayari ito. Base sa proseso ng pag-override sa pag-veto ni Pangulong Benigno ‘Noynoy’ Aquino III sa SSS, kailangan na personal na bumoto ang 2/3 sa miyembro ng Kongreso o katumbas ng 192 votes.
Dahil dito, nakiusap si Colmenares sa kanyang mga kasamahan sa Kongreso na pumasok sa kanilang huling session ngayong araw na ito upang maipasa na ang nasabing mosyon at mabigyan ng konting ginhawa ang mga retiradong miyembro ng SSS.
Hanggang noong Biyernes, umaabot na sa 119 kongresista ang pumirma sa motion to override at naniniwala si Colmenares na aabot sa 192 votes kung papasok ang lahat ng mambabatas.
“‘Yun naman ang aming hinihiling sa lahat ng pumirma at hindi pa pumirma pero sumusuporta dito na sana umattend sa last day not only because last day na siya ng sesyon but also because bumoto doon sa SSS veto ni President Aquino,” apela ni Colmenares.
Panahon na aniya para bigyan ng konting ginhawa ang mga SSS pensioners lalo na’t tataasan umano ng mga SSS officials ang kanilang suweldo base sa Executive Order (EO) 203 ni Aquino .
Ngayon araw ititiklop ang telon ng 16th Congress bagama’t hanggang sa Hunyo 30, 2016 pa matatapos ang termino ng lahat ng mga mambabatas.
Umaabot sa 56 Congressmen ang graduating o magpapaalam na nang tuluyan sa Kongreso na pawang nakatapos ng tatlong sunod na termino bilang kinatawan ng kanilang distrito at party-list organization.



