
11,000 seedlings matagumpay na naitanim sa ginanap na Oplan Broadcastreeing activity sa Butuan City

August 11, 2016 Jennifer P. Gaitano

BUTUAN CITY, Agosto 11 (PIA) - Mahigit sa 11,000 seedlings ng molave, narra at mahogany ang matagumpay na naitanim sa isinagawang 2016 "Oplan Broadcastreeing" ng Kapisanan ng mga Brodkaster ng Pilipinas (KBP) dito sa lungsod.

Maaga pa lamang ay dumagsa na ang may mahigit isang libong katao na nakilahok sa nasabing aktibidad, kabilang na ang mga empleyado ng ibat-ibang ahensya ng gobyerno, studyante, pribadong sektor, at iba pang civil society organizations.

Kasama naman sa naging partner ng KBP at organizer sa ginanap na Oplan Broadcastreeing sa taong ito ang Department of Environment and Natural Resources (DENR), CENRO-Nasipit, 4th Civil Military Operations (CMO) Battalion ng Philippine Army, Order of Discalced Augustinians (OAD) at Philippine information Agency (PIA) Caraga.

Ayon kay KBP Agusan del Norte-Butuan City chapter president Catherine Tobes, nalam!!pasan nang mahigit sa limang libo ang naitanim ngayon kumpara sa nakaraang taon. Dagdag pa ni Tobes, mas marami din daw ang mga partisipante ngayon kaysa noong nakalipas na mga taon. Nagpapahiwatig daw umano ito ng isang mas mapahalagang lipunan sa kalikasan.

Pinasalamatan din ni Tobes ang PIA Caraga sa pamumuno ni regional director Abner Caga sa suporta at inisyatibo nito na maimbita rin ang mga ahensya ng gobyerno, maging ang lahat ng partisipante na aktibong lumahok sa Oplan Broadcastreeing sa taong ito. Nananawagan din siya sa lahat na ugaliing magtanim at maging sinsero at isapuso ang pagtatanim ng puno dahil malaking tulong umano ito sa kinabukasan ng susunod na henerasyon.

Ibinahagi rin ni Lieutenant Colonel Rey Pasco, ang commanding officer ng 4th CMO Battalion na ang naging planting site ay isang 9.9 hectare sa 48-hectare military reservation area na mayroon na ring naitanim na ibat-ibang fruit-bearing trees.

Samantala, pinarangalan din ng plaque of recognition ng KBP sina Forester Edito Tocle at Forest Ranger Rejoy Chavez ng CENRO-Nasipit, Agusan del Norte para sa kanilang dedikasyon tungo sa isang malinis at magandang kapaligiran.

Ito ay sa pamamagitan ng kanilang adbokasiya na ma-conserve at maproteksyunan ang inang kalikasan at programang “Oras sa Kinaiyahan.” (JPG/PIA-Caraga)



