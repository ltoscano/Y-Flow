MILLION MARCH MAY KASUNOD BA?

WALANG duda, matagumpay ang leaderless million march sa Luneta noong Araw ng mga Bayani, Agosto 26, 2013
Hango sa bisa ng social websites sa Internet, pinakilos nito ang mamamayan sa buong bansa at ilang bahagi ng mundo.
Ang tanong ngayon, gagawin ba ni Pangulong Benigno Aquino III ang hiling ng sambayanan na mga lumahok at mga hindi nakalahok dahil nasa malalayong lugar sila?
O hihintayin pa niya na maging matapang, mabalasik at mapagpasya ang susunod na martsa ng bayan kontra pork barrel at katiwalian.
Sa totoo lang, ang martsa ay nakasentro lang sa Kongreso dahil sa nangyari na P10 bilyon “pork barrel scam.”
Parang ang mga mambabatas lang ang may kasalanan sa matiwaling pork barrel.
Samantalang ang totoo, mula kay Pangulong Aquino hanggang sa ibaba ng barangay ay batbat din ng kani-kanilang pork barrel!
Ang martsa cum picnic ay makatwiran.
Lamang, dahil walang sentralisadong liderato na dapat gumiya sa pagkilos na ito ay malaampaw pa rin kung bisa at bisa ang pag-uusapan.
Gayunpaman, tanda na ito ng pagkamulat ng maraming mamamayan. Matagumpay!
Kung may kasunod ang nangyaring martsa ng bayan, gusto natin na may lider na mangunguna o komite na gigiya sa bawat kamartsa.
‘Yung mayroong lalagdaan ang lahat na kalahok na isang testamentong tatawag nang lubusang pagbabago sa mga maling patakaran ng kasalukuyang estado.
Nakita naman natin ang reaksyon ng Malacañang at mga katrumpeta nito.
Hindi raw puwedeng alisin ang pork barrel nang kagyat. Mismo sa nguso ni PNOY nanggaling na “pipiliin” na lang ang pork barrel. Ibig sabihin, tuloy ang ligaya!
Mas matindi naman itong salita ni Lacierda. Kung aalisin daw ang pork barrel lalo na sa pondong pangkalamidad, ipagbawal na rin daw ang mga bagyo at unos? Tarantadong katwiran ng isang masunuring tuta!!!!
Bugok na postura! Hindi sasabihin iyon ni Lacierda kung walang go signal sa amo niya!
Sabi ng nag-organisa, bawal ang mga epal. Ang tanong sino ang epal sa oras na iyon?
May nakasalubong ako na mga politiko at artista. May nakausap pa ako na mga indibidwal at grupo na KKKKK ni Aquino.
Nang sumali si dating Supreme Court Justice Renato Corona, booo ang salubong sa kanya.
Ang mga sumigaw ay mula sa grupo ng Ateneo na kilala bilang mga KKKKK ni Noynoy. Parehas ba?
Walang duda, tagumpay ang milyong martsa sa Luneta kahit hindi literal na inabot ang bilang ng sasama. Naipahatid ang mensahe, itigil ang pork barrel!
Kung susundin ito o hindi ng Malacañang, bahala sila. Malamang sa hindi may kasunod ang martsa. Mas organisado, may liderato at kolektibo. Magpasya!



