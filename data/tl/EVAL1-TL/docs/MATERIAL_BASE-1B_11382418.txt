DOLE Job Search Kiosk, ipinagkaloob sa lungsod ng Batangas

January 26, 2016

LUNGSOD NG BATANGAS, Enero 26 (PIA) –Isa ang Batangas City sa mga nabiyayaan ng Department of Labor and Employment (DOLE) ng Job Search Kiosk, isang automated machine na makukuhanan ng impormasyon ukol sa mga local at overseas jobs na puwedeng ma-aplayan. Sinabi ni Public Employment and Service Office (PESO) Manager Noel Silang na isang Memorandum of Agreement (MOA) and nilagdaan ng pamahalaang lungsod at ng DOLE para sa proyektong ito na naglalayong maging madali ang paghahanap ng trabaho at maibsan ang unemployment problem ng bansa. Sa pamamagitan ng nabanggit na kiosk na matatagpuan sa tanggapan ng PESO, malalaman kung ano ang mga skills na kailangan o mga trabahong angkop kaalaman at kwalipikasyon ng isang nahahanap o nangangailangan ng trabaho. “Isa itong magandang paraan upang mas mabilis na maipaabot ng PESO ang libreng tulong sa mga nangangailangan ng hanapbuhay lalo na sa mga bagong graduates at mga nawalan ng trabaho,” sabi ni Silang.

Makikita rin sa kiosk ang impormasyon ukol sa mga job vacancies na nakalathala sa PhilJob Net. Ang mga kumpanya ay maaaring magrehistro dito online kung hindi pa kasama sa listahan ng mga employers. Dagdag pa rito, maaari ding gamitin ang kiosk kung nais malaman ang status ng lisensya sa Professional Regulations Commission. (LIza Delos Reyes-PIO Batangas City/PIA Batangas)



