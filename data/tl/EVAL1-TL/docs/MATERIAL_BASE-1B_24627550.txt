Mahigit 350 na mag-aaral sa NVizcaya, hindi na mahuhuli sa klase

June 24, 2016 Ben Moses Ebreo

BAYOMBONG, Nueva Vizcaya, June 23 (PIA) – Maiiwasan na ng mahigit 350 na mag-aaral na nakatira sa malalayong lugar sa lalawigan ang palagiang late sa kanilang klase dahil sa tulong ng Department of Education (DEpEd). Kamakailan lamang, bumisita si DepEd Secretary Armin Luistro sa barangay Pingkian sa bayan ng Kayapa kung saan ibinigay nito ang mga kagamitan upang mapabilis ang transportasyon ng mga mag-aaral mula sa mga bulubundukin at liblib na lugar sa Nueva Vizcaya. Kabilang sa ibinigay ni Luistro ang 81 na bisikleta para sa mga mag-aaral na naglalakad pa ng 2.5 kilometers kada araw upang mag-aral sa Sta.

Cruz-Pingkian National High School (SCPNHS) sa bayan ng Kayapa. “Dahil dito, mapapabilis na ang kanilang transportasyon at maiiwasan na nila ang pagiging late sa klase,” pahayag ni Dr. Ruscoe Gacusana, Senior Education Program Specialist ng DepEd sa lalawigan. Tumanggap din ng 1 motorized boat ang mga 24 na mag-aaral ng Tabban Elementary School sa bayan ng Bagabag. Ani Gacusana, gagamitin ito ng mga mag-aaral upang tawirin ang Magat river na siyang nagpapatagal sa kanilang araw-araw na paglalakad papunta sa kanilang paaralan.

May 250 na solar – powered lamps din ang ibinigay sa mga mag-aaral na naninirahan sa mga liblib na pook sa mga bayan ng Bayombong, Kayapa, Sta. Fe, Dupax del Norte at Kasibu. Ani Gacusana, madaling araw kung maglakad papuntang paaralan at inaabutan din ng takipsilim ang mga mag-aaral na naglalakad pauwi sa kanilang bahay ng mga 250 na mag-aaral, kaya’t malaking tulong ang solar-powered lamps lao na sa kanilang pag-aaral sa gabi dahil wala pa ring kuryente sa kanilang lugar. Dahil dito, malaki ang pasasalamat ng DepEd ng lalawigan sa mga donors na nagbigay ng kanilang tulong upang maiaangat ang kalidad ng edukasyon sa Nueva Vizcaya, dagdag pa ni Gacusana. (ALM/BME/PIA 2-Nueva Vizcaya)



