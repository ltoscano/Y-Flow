LINYA NI LEAN: Awit at Galaw ng Buhay at Pakikibaka ni Lean Alejandro

ni Victor Gregor Limon
High School Musical. Glee. Pitch Perfect.
Para sa ating mga anak ng Dekada ’90, lumaki tayong binabaha ng mga kultural na produktong mula sa Amerika, tulad ng mga “youth-oriented” na palabas sa porma ng mga musical. Karaniwang tungkol sa mga kabataang middle-class, itinatatak ng mga palabas na ito ang Kanluraning kulturang “popular” sa kamalayan nating mga kabataang sa loob ng ilang taon ay magiging balon ng mas marami pang produktong iluluwa ng merkado.
Tinatangkang salungatin ng UP Repertory Company (o UP Rep) ang ganitong mainstream at istiryotipikal na mga musikal. Sa pamamagitan ng LEAN, ang muling pagtatanghal ng Lean The Musical, na hango sa buhay at pakikibaka ng martir lider-aktibista at kapwa natin estudyante ng UP na si Leandro Alejandro, ipinapamalas ng UP Rep ang nagpapatuloy na kasaysayan ng dula ng pakikisangkot.
Mula sa mga paglahok at pagtatanghal sa mga kilos-protesta, gaya ng Million People March sa Luneta kamakailan lamang, muling ipinagdiriwang ng UP Rep ang LEAN at ang kahalagahan ng aktibismo lalo sa panahong hindi pa rin nagagapi ang noon pa ma’y mga suliraning kinalaban ni Lean at ng mamamayang Pilipino.
Sa direksyon ni Kathryn Manga, alumna ng UP Rep, batay ang kasalukuyang LEAN sa orihinal na libretto ng kompositor na si Gary Granada at unang nagtampok ng ngayo’y mga tanyag nang mga mangangawit na sina Bayang Barrios, Chickoy Pura, at Cookie Chua. Nilapatan ni Karl Ramirez ang LEAN ng bago at mas kontemporaryong musical arrangement.
Sa pamamagitan ng mga awit at galaw, itinanghal ang buhay ng isang huwarang aktibistang namuno sa loob at labas ng UP laban sa diktaduryang Marcos at kalaunan ay rehimeng Cory Aquino. Pinaslang si Lean ng hinihinalang mga ahente ng militar noong 1987.
Bagaman naganap ang kuwento noong 80s, at unang isinaentablado noong 1997, ipinapakilalang muli ng dula ang buhay ni Lean bilang higit na mas lapat sa ating kasalukuyang kalagayan at karanasan kaysa anumang palabas na inangkat mula sa ibang bansa. Ang dulang ito ay pagpapaala sa tungkulin ng mga Iskolar ng Bayan sa UP at sa sambayanan.
Pagbaklas sa Ikaapat na Pader ng Entablado
Sa loob ng tanghalan, itinatakda ng mismong espasyo ang politikal na relasyon ng manonood sa mga nagtatanghal. Kung kaya’t simbolikal ang paglampas ng mga aktor ng kasalukuyang LEAN sa pisikal na hangganan ng entablado. Mula sa entablado ay tumungo sila at nagtanghal sa mismong espasyo
ng mga manonood. Ito ang tinatawag ni Bertolt Brecht na “pagbaklas sa ikaapat na pader” ng entablado o dulaan—ang ikaapat na pader ay ang espasyong nasa pagitan ng entablado at ng manonood.
Sa pagbaklas sa ikaapat na pader, binabaklas ang pasibong relasyon sa pagitan ng manonood at ng nagtatanghal, at lumilikha ng bagong relasyong may kolektibong katangian. Sa pagsali ng audience sa mismong kuwento, ipinapaalalang makabuluhan pa rin sa kasalukuyang henerasyon ang tema ng dula—na ang mga tulad ni Lean ay hindi lamang relikiya ng nakaraan kundi hamon sa kasalukuyang mga Isko at Iska.
“Huwag ninyong hayaang ang inyong pag-aaral ay maging sagabal sa inyong edukasyon.”
Sa unang awit pa lamang na ito ng dula, masisipat na ang katangian ni Lean bilang makabayang iskolar ng bayan, na halinhinang ginagampanan ng dalawang lider-aktibista sa totoong buhay—si Vencer Crisostomo, pambansang tagapangulo ng organisasyong Anakbayan, at si Third Alub, dating Vice Chair ng University Student Council ng UP Los Baños.
Maituturing na karaniwang taga-UP si Lean. Naranasan din niya ang kadalasan nating pinoproblema: ang kinatatakutang hell week, tambak na readings na kailangang basahin, papers na kailangang sulatin, at mga eksam na kailangang sagutan.
Ngunit gaya nga ng linya sa kanta, hindi naging sagabal ang pag-aaral ni Lean sa UP upang umunlad ang kanyang makabayang kamulatan. Isang Chemistry major bago nagshift sa Philippine Studies, kalaunan’y nagpasya si Lean na maging full-time na aktibista.
Sa katanuyan, ang pamilyar nang gawain ng mga aktibista na pagru-room-to-room ay gawain din noon ni Lean at ng kanyang mga kasamahan upang ipaabot ang mga isyu ng UP at ng bayan.
At hindi rin miminsang nakatanggap sila ng pang-uuyam mula sa mga kapwa estudyante. “Eww, activists,” ika nga ng karakter ni Ekis Jimenez sa unang mga minuto ng dula—isang paglalarawan sa tunggalian ng mga uring panlipunan at ideolohiya maging sa loob ng pamantasan.
Ngunit sa halip na tumbasan ng pabalang na sagot, sinikap nina Lean na ipaliwanag ang nais nilang iparating. Ito ang tinatawag na “praktika ng panghahamig”—hindi man madaling makumbinsi ang mga mag-aaral, kailangan pa rin silang hamigin at paliwanagan hanggang sa matulungan silang mamulat.
Ayon nga kay Propesor Jose Maria Sison sa isang mensahe para sa isang kongreso ng mga makabayang artista noong 1971, “Ang pinakasulong na kumikilos sa larangan ng kultura ay kailangang maging mahusay sa pakikiisa sa mga di gaanong sulong na handa namang makiisa sa atin… Panghihikayat ang pangunahing pamamaraan natin ng pakikibaka sa kanila.”
“Tibayan ang hanay, gapiin ang kaaway!”
Ang panahon ni Lean ay katulad din ng panahon natin. Sa katanuyan, sa panahon niya ay nakaamba ang pagtaas ng tuition, na kalaunan ay pagtitibayin ng pagpapatupad ng Socialized Tuition and Financial Assistance Program (STFAP). Malawakan din ang galit ng mga Pilipino sa talamak na
korapsyon.
Ngunit sa halip na magpatali sa mga libro at magpakulong sa apat na sulok ng silid-aralan, nangahas si Lean na maging kritikal at kuwestiyunin ang awtoridad at ang status quo na kinakatawan nito, sa panahong ang pakikisangkot sa student movement ay sapat nang batayan para sinuman ay arestuhin, ikulong, o paulanan ng bala.
Ngunit hindi lamang nakisangkot si Lean sa mga isyu sa loob at labas ng pamantasan. Nanguna rin siya sa mga pagkilos at pag-oorganisa laban sa kaaway ng mga estudyante’t mas malawak na hanay ng mamamayan—korapsyon, panggigipit sa badyet ng mga paaralan, tulad ng UP, at ang pambubusabos sa karapatang pantao.
Tumulong siyang maitatag ang iba’t ibang anti-diktadurya at pambansa-demokratikong mga organisasyong gaya ng Bagong Alyansang Makabayan, kung saan naglingkod siya bilang pangkalahatang-kalihim.
Gayunman, kapansin-pansing hindi tampok ang Lean bilang manunulat ng Collegian, o ang Lean bilang tagapangulo ng University Student Council, o kahit si Lean bilang kinatawan ng mga mag-aaral sa Board of Regents. Bagaman malaki ang kontribusyon ni Lean sa pagtatagumpay ng mga kampanya, ang Lean na napiling patampukin sa dula ay ang Lean na mas katuwang kaysa tagapagpaganap ng mga gawain.
Sa halip, ang Lean na bida sa dula ay ang aktibista na minsan ay may binabaka ring mga pansariling suliranin at agam-agam, ngunit nagtatagumpay din sa huli sa pamamagitan ng mga puna at tulong mula sa mga kapwa aktibista.
May ilang mga nagsasabi—kahit sa hanay mismo ng mga kabataan at estudyante—na masyadong idealista o kaya’y dogmatiko ang mga aktibista. Ngunit inilalantad ng LEAN ang kabalintunaan ng ganitong pananaw. Sa mga eksena sa musikal, kapansin-pansin ang kolektibong katangian ng anumang gawain ng mga aktibista—mula sa pakikipagdiskusyon, pagpaplano, at pagtutupad ng mga gawain.
Dula ng Buhay ng Pakikisangkot
Gayunman, mahalaga ang pagiging malay sa panganib ng romantisismo o pag-iidolo kahit sa isang tulad ni Lean. Sapagkat bagaman naging mukha ng aktibismo si Lean, ang mensahe ay hindi maging tulad niya kundi ang maging kasing husay at giting ni Lean sa paglampas sa pansariling interes at pagtaguyod ng interes at karapatan ng masang api.
Tulad ng isang makabagong Bonifacio, pinatunayan ni Lean na may kakayahan ang lahat, anuman ang pinanggalingang uring panlipunan, na “talikuran” o “iwanan” ang “payak na kinagisnang buhay” upang suungin ang komplikadong buhay at daan ng pakikisangkot at pakikibaka.
Ang mga aral ding ito ang sinusubok na iparating ng LEAN sa bagong henerasyon ng mga manonood. At sa saliw ng sayaw at musika, masisipat ding may hatid ding saya ang tumalima sa mga aral na ito, at gaya ni Lean ay isapuso at isapraktika ang hamon sa lahat ng isko’t iskang tulad niya: ang maglingkod sa sambayanan.



