Aces inagaw ang liderato pinigil ang Beermen

Ni ATan (Pilipino Star Ngayon) | Updated June 21, 2015 - 12:00am

Laro Ngayon (Smart Araneta Coliseum)

3 p.m. Star Hotshots vs Barako Bull

5:15 p.m. Meralco vs Rain or Shine
MANILA, Philippines – Pinuntahan ng Alaska Aces si import Romeo Travis at tumugon ito sa paghahatid ng mga krusyal na puntos upang wakasan nila ang winning streak ng San Miguel Beermen sa 82-77 panalo sa PBA Governors’ Cup kagabi sa Panabo City Multi-Purpose Tourism Cultural and Sports Center sa Davao del Norte.
Limang sunod na puntos ang ibinigay ni Travis matapos makitang lumamang ang Beermen sa 77-74, para makuha ang panalo at angkinin ang number one seeding papasok sa quarterfinals.
May 8-2 karta ang Aces at kahit matalo pa sila sa Globalport Batang Pier sa huling asignatura para makatabla ang Beermen sa 8-3 karta ay ang tropa ni coach Alex Compton pa rin ang lalabas bilang number one dahil sa winner-over-the-other rule.
Tumapos si Travis taglay ang 32 puntos at 10 rebounds habang si Jayvee Casio ay naghatid ng limang puntos sa huling yugto, kasama ang tatlong free throws na kumumpleto sa 8-0 endgame run ng Aces.
Samantala, palalakasin ng Rain or Shine Elasto Painters at Barako Bull Energy ang paghahabol sa mahalagang twice-to-beat advantage sa pag-asinta ng panalo sa magkahiwalay na laro ngayong hapon sa Smart Araneta Coliseum.
Kalaban ng Elasto Painters ang Meralco Bolts na magsisimula matapos ang unang tipanan sa ganap na alas-3 ng hapon sa hanay ng Barako Bull at Star Hotshots.

Magkakasalo ang Rain or Shine, Barako Bull at Globalport Batang Pier sa 6-4 karta at kung manalo ang nauunang dalawang koponan ay pansamantala nilang pagsasaluhan ang ikatlo at apat na puwesto.
ALASKA 82 — Travis 32, Abueva 12, Casio 7, Banchero 7, Baguio 6, Thoss 6, Dela Rosa 5, Hontiveros 5, Manuel 1, Dela Cruz 1, Eman 0, Jazul 0, Exciminiano 0.
San Miguel 77 — Reid 17, Tubid 15, Fajardo 12, Ross 8, Cabagnot 8, Santos 6, Lassiter 5, Espinas 5, Lutz 1, Reyes 0.
Quarterscores: 23-10; 47-31; 65-59; 82-77.



