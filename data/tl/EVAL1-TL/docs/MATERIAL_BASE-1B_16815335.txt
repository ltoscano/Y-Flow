Pagpapatupad ng Family Welfare Program, susuriin

June 08, 2016

LUNGSOD NG KORONADAL, South Cotabato, Hun. 8 (PIA) \-- Nakatakdang bisitahin ng Women Workers Development Division evaluators ng Bureau of Workers with Special Concerns (BWSC) ang SOCCSKSARGEN Region sa susunod na linggo upang suriin ang pagpapatupad ng mga kompanya rito ng Family Welfare Program. Layunin ng monitoring at assessment visit ng BWSC ang makakalap ng mahalagang datos hinggil sa Family Welfare Program, makabuo ng profile ng kaipunan ng mga Family Welfare Committee, madokumento ang magagandang gawain sa pagpapatupad ng FWP, at makapagbigay ng suporta sa mga FWP focal person. Ang Family Welfare Coommittee ay isang organisasyon sa loob ng mga kompanya at pagawaan na nagsisigurong naihahatid na mga manggagawa ang mga serbisyong nagsusulong sa kapakanan ng pamilya, tulad halimbawa ang pagtatalaga ng mga breastfeeding area para sa mga nanay na may sanggol at katulad na serbisyo. Sa buong SOCCSKSARGEN Region, abot sa 84 na mga kompanya ang nakapagtayo na ang Family Welfare Committee subalit 32 lamang sa kanila ang may nakatalagang breastfeeding area. Kaugnay rito, nanawagan si DOLE 12 Assistant Regional Director Naomi Lyn Abellana sa mga miyembro ng Federation of Family Welfare Committees na magtulungan upang mas dumami ang kanilang hanay at mas palakasin ang kanilang ugnayan sa pagsulong ng tamang pagtutok sa kapakanan ng pamilyang Pilipino. (DEDoguiles-PIA 12)



