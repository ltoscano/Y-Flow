
BAGONG BATAYAN KAILANGAN PARA SA BAYAN (1)

ANG patuloy na pagkabigo ng kasalukuyang administrasyong Aquino na ayusin ang mga suliraning panlipunan, lalo na ang napakalaking agwat sa kabuhayan ng laksa-laksa nating kababayan na naghihikahos at ng 76 na nuno ng yamang pamilya na may kontrol ng ating ekonomiya ay sintomas ng kabiguan ng kasalukuyang neo-liberal na idolohiya ng pamahalaan.
Ito rin ay tanda ng pangangailangan para sa bagong balangkas pampulitika at ekonomiya para sa sambayanan.
Ang mga institusyon ay itinayo ng tao para paglingkuran ang sambayanan at hindi ang kabaligtaran. Ang taumbayan ay dapat na pinagsisilbihan ng mga institusyon na kanilang itinayo.
Ang kabiguan ng mga ito na paglingkuran ang bayan ay matibay nang batayan para ireporma o gibain ang mga ito upang makapagtayo ng mga balangkas na mas magiging angkop sa paglilingkod.
Tayo ay sinasabing isang malayang bansa pero hindi tayo nagkaroon ng malayang pagkakataon na itayo ang mga institusyong pulitikal at pang-ekonomiya na maglilingkod sa atin.
Ang Malolos Republic ay itinayo sa lilim ng proteksyon ng Estados Unidos samantalang ang 1935 Constitution ay inaprubahan muna ng pamahalaang Amerikano bago natin nagamit.
Ang administrasyong Laurel (1943-1945) ay hawak ng mga Hapones samantalang ang 1973 Constitution ay kwestyunable ang pagkakaapruba, bukod pa sa ito ay pinagbotohan diumano habang mahigpit na binabantayan ng militar ni Ferdinand Marcos.
Ang 1986 Constitution ni Ginang Aquino naman ay nagbalik lamang sa mga panginoong maylupa at oligarkiya. Ito rin ay “improved version” lamang ng 1935 Constitution. Mula 1898 hanggang ngayon ay umikot lamang tayo.
Walang pakundangan sa ating kultura at daloy ng pag-iisip na dinala rito sa atin ng mga Amerikano ang kanilang demokratikong siste.
Gayunman, sa pagnanais nila na magkaroon ng mga puppet na mamumuno sa poder ay hindi nila giniba ang sistemang pyudal na iniwan sa atin ng mga Espanyol.
Lalo lamang nilang pinagyaman ang mga dinastiya ng ilang piling pamilya.
Ang kalagayang ito ay nagdulot sa atin ng pangmatagalang katampalasan sa aspetong panlipunan, pulitika at ekonomiya.
Ito rin ang dahilan kung bakit laganap ngayon ang kultura ng kawalang pananagutan o culture of impunity.
Kinopya natin ang sistema ng pamamahala ng mga Amerikano subalit kakatwang naririto at buhay na buhay pa rin ang kaayusang pyudal na anti-thesis ng sistemang dala ng mga Amerikano.
Dahil dito ay nananatili ang kontrol ng iilang pamilya sa ating ekonomiya, pulitika, at sosyo-kultura.
Patuloy na itinuturing na maliliit na kaharian ng mga pamilyang ito ang kanilang mga nasasakupang bayan.
Ito ang ugat kung bakit sa kabila ng pagiging modern ng ating siste ay nananatili ang paurong at mala-mafioso na pamamalakad na mas kilala sa tawag na patronage politics. (itutuloy)
Kung ibig ninyong maligo sa isang pribadong hot spring ay pumunta kayo sa Infinity Resort, Indigo Bay Subdivision, Barangay Bagong Kalsada, Lungsod ng Calamba. Malapit lamang ito sa Metro Manila at mula rito ay tanaw ninyo ang banal na bundok Makiling.



