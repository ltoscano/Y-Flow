
Out of Order: Kuwestionableng resolusyon ng Office of the Ombudsman
By Raymond Burgos June 6, 2016
Nagtataka si Atty. Jesi Howard Lanete ng Flaminiano, Arroyo and Dueñas Law Office kung bakit napasama si incoming Senator Sherwin Gatchalian at nakababatang kapatid nitong si Valenzuela City Congressman Weslie Gatchalian sa reklamong inihain ng Ombudsman sa Sandiganbayan.
Ang naturang kaso ay may kinalaman sa pagbili ng Local Water Utuilities Administration (LWUA) sa Express Savings Bank, Inc. (ESBI) sa halagang P80 milyon halos 10 taon ang nakakalipas.
Kinukuwestiyon ni Lanete ang pagkakasama sa kasong graft nina Sherwin at Weslie kahit wala silang partisipasyon sa pagpapalakad at pagpapatakbo ng ESBI. Ni lalong walang kinalaman ang magkapatid na Gatchalian sa naging bentahan ng ESBI sa LWUA. Si Sherwin ay kinasuhan dahil sa pagbebentan umano nito ng 14 shares sa LWUA mula sa ESBI sa halagang P179.63 per share at nagkakahalaga lamang ng P2,500. Ang katumbas ng 14 shares na ito ay 0.00001886042 na porsyento ng kabuuang shareholdings na nabenta.
Sabi nga ni Lanate, lubhang napakaliit lamang na halaga nito at hindi man lang kuwalipikado para maging opisyal na share pero inaakusahan pa rin Sherwin sa pagtanggap ng unwarranted benefit na P2,500!
Sa kabilang banda, si Weslie ay sinampahan ng kaso ng Ombudsman dahil sa pagiging miyembro nito ng Board of Directors ng Forum Pacific Inc. na stockholder ng ESBI. Mayroon siyang 100 qualifying shares ng ESBI sa Forum Pacific, kaya hindi niya ito pag-aari.
Binigyang-diin ni Lanete na ang 100 shares ni Weslie ay katumbas lamang ng piso at 14 na sentimo (P1.24) sa share ng ESBI, na lubhang napakaliit na halaga.
“Ang pagbenta ng Forum Pacific sa kanilang bangko ay isang uri ng pamumuhunan kung saan bibili ka ng isang bagay at pagkatapos ibebenta mo rin ito ng may interes. Sa totoo lang, walang kinalaman si Weslie sa araw-araw na operasyon ng ESBI, lalo na sa desisyon na ibenta lang sa naturang bangko. Gayun pa man, inaakusahan pa rin siya na tumatanggap siya ng unwarranted benefits,” paliwanag ni Lanete.
Pero ang nakakapagtaka sa Ombudsman resolution ang kaagad na pag-abswelto ng 5-man panel sa tatlong miyembro ng LWUA Board of Trustees (BOT) na sina Renato Velasco, Susana Dumlao-Vargas at Bonifacio Mario Peña, Sr. dahil sa umano’y wala silang nakitang “probable cause.”
Ang natirang LWUA officials na may kaso ay sina dating administrator at BOT Chairman Prospero Pichay Jr., BOT members Eduardo Bangayan, Aurelio Puentevella, Enrique Senen Montilla III at Daniel Landingin at sina Wilfredo Feleo at Arnaldo Espinas.

Mariing pinabulaanan naman ng pamilya Gatchalian, may-ari ng Wellex Corporation at iba pa nitong subsidiaries, ang mga alegasyon ng Ombudsman at sinabing sila ay “sellers in good faith” at wala silang nilabag na batas.
Sinabi ni Lanete na ang obligasyon na kuhanin ang awtoridad ng gobyerno mula sa Monetary Board at Bangko Sentral ay ibinigay sa LWUA sa ilalim ng contract of sale at hindi sa nagbentang Wellex Group Inc. at FPI.
Ayon pa kay Lanete, ang LWUA at ang BOT nito mismo ang nag-desisyon at nag-presyo sa ESBI ng P80 milyong. Ang P80 milyon na ibinayad ng LWUA ay para sa 60-porsyentong common share ng bangko. Ang Wellex Group pa ang nawalan ng P200 milyon kumpara sa orihinal na halaga nito ng kanilang bilhin.
Ang ESBI ay binili ng mga Gatchalian noong Marso 5,1996 mula sa pamilya ni Lito Camacho, dating Finance Secretary. Hindi bangkarote ang ESBI nang bilhin ito ng LWUA mula sa Wellex Group at FPI, na siyang pangunahing share holder nito.
Kaya nga nakakapagtaka kung bakit inabsuwelto ng Ombudsman ang tatlong trustees ng LWUA samantalang isinama sa demanda si Sherwin dahil sa halagang P2,500 at si Weslie dahil sa halagang P1.24. Bakit nga kaya?



