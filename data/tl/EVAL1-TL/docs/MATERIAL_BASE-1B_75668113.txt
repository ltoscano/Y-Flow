Punto por Punto: Mga hidwaan at tunggalian sa USC 2011-2012

ni JohnToledo

Nakita sila noong nakaraang eleksyong suot-suot ang mga damit na iba’t iba ang kulay: asul, dilaw, puti, at pula. Ngunit, nang sila ay manalo, inasahan nating isusuot nila ang dapat na nagkakaisang kulay ng maroon at berde ng University Student Council.
Sa kasalukuyang 34 na posisyon sa konseho, 13 ang nagmula sa Alyansa ng mga Mag-aaral para sa Panlipunang Katwiran at Kaunlaran (ALYANSA), 6 mula sa KAISA – Nagkakaisang Iskolar para sa Pamantasan at Sambayanan (KAISA), 12 mula sa Student Alliance for the Advancement of Democratic Rights in UP (STAND UP), at 2 independiyente, na college representatives mula sa Architecture at National College of Public Administration and Governance.
Bagaman namuno sila bilang USC, hindi maipagkakailang nakaapekto ng malaki sa adhikain nilang makapaglingkod, ang namuong paksyonalismong dulot ng pagkakaiba ng kulay at pananaw ng mga miyembro.
Aktibong tradisyon
“Kinikilala ang tradisyon ng student leadership na hinawakan ng USC… [na] protektahan ang welfare at rights ng students,” ani Prof. Rommel Rodriguez, kasalukuyang direktor ng Office of Student Activities (OSA).
Itinatag ang USC noong 1913 sa pamumuno ni Manuel Mariano Tabora ng College of Law. Sa mga una nitong taon, kinakitaan na ang konseho ng matapang na pagtindig sa panawagan ng mga mag-aaral, tulad ng proesta noong 1917 laban sa padalos-dalos na pag-aresto kay Victoriano Yamzon, unang patnugot ng College Folio.
Sa mga sumunod na taon, malaki ang ginampanan ng USC bilang konseho sa pagtutol sa rehimen ni Ferdinand Marcos nang magdeklara ito ng Martial Law noong dekada ‘70.
Noong 2006, tinutulan ng konseho ang 300 bahagdang pagtaas ng matrikula sa unibersidad, at ipinaglaban ang hustisya para sa mga estudyanteng dinukot na sina Karen Empeño at Sherlyn Cadapan.
Maging sa taong ito, naging “proactive” ang pamumuno ng USC sa mga kampanya, lalo na sa pagtipon ng mga local college councils, league of college councils, at mga komite, ani Student Regent Ma. Kristina Conti.
Pinangunahan ng USC ang pagsusuri sa Draft of the Student Code of 2012, at ang pagtutol sa pagkaltas ng P11.25 bilyong budget sa mga miyembro ng state colleges and universities (SUCs) at social services.
Bunsod ng pangangampanya ng USC para sa budget strike, halos 14 na dekano ang sumuporta at mahigit kumulang 5000 ang dumalo sa tatlong araw na pagkilos. Tunay ngang naging aktibo rin ang konseho sa pagsulong ng karapatan ng iba’t ibang sektor sa loob at labas ng UP.
Nanguna rin ang USC sa pagtulong kay Lordei Hina na sinaksak sa ulo nang looban ang opisina nila ng mga magnanakaw noong Enero. Sinuportahan din ng USC ang kampanya sa pamamahagi ng mga lupa ng Hacienda Luisita Incorporated sa mga magsasaka noong Oktubre at sa pagtupad ng 10 Days Service Recognition Pay ng mga kawani, at research extension and professional staff noong Enero.
“Mahalaga ang dinalang prinsipyo ng konsehong hindi lang ginampanan ang tungkulin sa loob ng UP kundi inilabas sa iba’t ibang sektor,” ani Arnulfo Anoos, kasalukuyang Executive Board of Director ng UP All Worker’s Union.
Subalit, kahit pa man napagtagumpayan ng USC na maiparating sa mga estudyante ang mga kampanya, lumutang pa rin ang kahinaan ng konseho sa pagkakahati nito ng pananaw na dapat sana’y hindi nakakaapekto sa operasyon nito bilang isang buong konseho.
Hating ugnayan
Kapansin-pansin ang hidwaan sa pagitan ng mga miyembro ng iba’t ibang partido sa loob ng USC pati na rin ang mga miyembrong hindi ginampanan ang kanilang mga naatasang gawain at ang kwinestyong kredibilidad ng USC Chairperson.
Palasak ang isyu ng pagiging “partisan” sa nakaraang General Assembly of Student Councils (GASC) noong Disyembre. “The [USC Diliman] was split in half over its positions. They respect each position although not in behalf of one USC,” ani Student Regent Ma. Kristina Conti.
“Nakakalungkot na lumabas ang interes ng iilang miyembro,” ayon naman kay Jemimah Garcia, kasalukuyang USC Chairperson. Umigting ang kritisisismo ng ilang miyembro ng USC na ito’y hindi demokratiko at padalos-dalos sa pagdedesisyon ng pagpapatawag ng GAs at sa pagpili ni Garcia ng mga pinuno ng komite.
Ngunit ayon kay Garcia ang mga pagsangkot na ito ay isang paninira sa lideratong malinaw na nirespeto ang mayoryang boto ng konseho. “[They] are discrediting the council,” ani Garcia. Aniya, napagdesisyunan naman ng mayorya ng konseho na siya ang pumili ng mga pinuno ng komite.
Dahil din sa pagkakahati-hati, kanya-kanyang kumikilos ang bawat miyembro na nakaligtaan nang magkaroon ng koordinasyon sa bawat komite. Nagbunsod ito ng hindi balanseng pagkakahati-hati ng mga gawain kung kaya may ibang miyembrong inaako na ang gawain ng iba, ani Garcia.
Kitang-kita ang naging epekto ng dami ng absences at lates ng ilang miyembro ng USC sa General Assemblies (GAs) at mga events sa naging operasyon nito. Sa tala ng USC, may 100 absences at 70 lates sa 13 GAs at 3 required events sa unang semestre habang may 88 absences at 56 lates sa unang sampung GA ng ikalawang semestre.
Samantala, nagpatuloy din ang mga naging suliranin ng nakaraang termino sa kasalukuyang USC. Matagal din ang panahong inilaan ng USC sa pagreimburse ng pondo mula sa mahigit kumulang na P196,498.51 na trust fund kung saan ang savings account passbook ay nawala ng dating pinuno ng pinansya noong 2010.
Sa kasalukuyan, wala pang financial statement at accomplishment report para sa ikalawang semestre.
Ibig sabihin, nagkulang ang buong konseho sa pagsusuri ng mga natapos na gawain ng bawat komite at miyembro. Sa ganitong pagtatasa, kitang-kita ang malaking pagkakahati ng bawat miyembro sa mga accomplishment nito sa isang taong lumipas.
Isang kinatawan
Kinakailangang magkaroon ng malinaw na pagkakasundo sa hidwaan ng mga pananaw sa loob ng USC. Marami mang natapos na proyekto ang USC sa taong ito, binatikos naman ito ng kakulangan sa pagkakaisa bilang isang malaking kinatawan ng mga mag-aaral, ani Dan Neil Ramos, kasalukuyang USC Vice-Chairperson.
“Dapat tigilan na ang partisanship kapag nagtatrabaho as a committee. Mas nauubos pa ang mga oras sa pagdedebate sa loob,” dagdag ni Garcia. Nauubos ang oras ng GA sa pagtatalo ng isang isyu imbes na magkaroon ng malinaw na consensus sa mga mahahalagang isyu.
Kung tutuusin, may mga kampanya at programa silang kailangan ipagpatuloy gaya ng ilulunsad na Security Summit bago matapos ang taon at ang pagpapagawa ng tambayan. Patuloy pa rin ang pagtaguyod sa mga taunang proyekto tulad ng gender sensitivity trainings, leadership trainings, Alternative Classroom Learning Experience (ACLE) at UP Fair, University Job Fair, ani Ramos.
Samakatuwid, mas mapagtatagumpayan pa ang mga susunod na proyekto ng USC sa sama-samang pagsisikap ng iba’t ibang komite na gumagalaw bilang isang kinatawan. Samakatuwid, kinakailangang masagka ng susunod na USC ang mga sariling interes ng mga miyembro para tunay na mapagsilbihan ang interes ng mga estudyante at mamamayan.



