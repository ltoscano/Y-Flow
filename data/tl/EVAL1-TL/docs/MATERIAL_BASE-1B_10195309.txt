Si Jennylyn at ang laban ng kababaihan

Para ipagdiwang ang kanyang ika-25 kaarawan, pinili ng tanyag na aktres at mang-aawit na si Jennylyn Mercado na maging miyembro ng Gabriela.
Dating biktima ng pandarahas ng bata pa siya, iniambag ni Jennylyn ang kanyang pangalan at reputasyon para sa organisasyong pangkababaihan na tanyag na lumalaban sa pandarahas sa kababaihan at bata sa bansa.
Sa isang mall sa San Jose del Monte, Bulacan noong Mayo 14, 2012 nagdaraos ng maagang selebrasyon ng kaarawan ni Jennylyn. Dito pormal at malugod na tinanggap ng mga lider-kababaihan ng Gabriela si Jennylyn.
Dinumog ng maraming tao ang selebrasyon. Pero naging lalong espesyal dahil kasama sa odyens ng programa ang mga miyembro ng Gabriela, mga maralitang bata, at kababaihan at batang survivor ng pandarahas.
Pero marami ring regular na fans ni Jennylyn, at iba pang manonood, ang nakinig sa programa. Hindi pinalampas ng Gabriela ang pagkakatapon para talakayin sa odyens iba’t ibang klase ng violence against women and children (VAWC).
Ayon kay Lana Linaban, pangkalahatang kalihim ng Gabriela, nakatutuwa ang paglahok ng isang celebrity tulad ni Jennylyn sa kanilang organisasyon. Mahalaga ang pag-ambag ni Jennylyn ng kanyang katanyagan para makaabot sa mas maraming bilang ng mga mamamayan na di pa naaabot ng Gabriela. Sa bahagi ni Jennylyn, nangako siyang tutulong sa mga programa at ibinibigay na mga serbisyo ng Gabriela para sa mga nangangailangan.

Sa panayam sa Pinoy Weekly, sinabi ni Jennylyn na gusto niyang makatulong at sumuporta, sa maliit niyang paraan, sa mas nakararami pang kababaihan para mabuksan ang kanilang isipan at ipaglaban ang karapatan nila bilang babae at mamamayang Pilipino.
“Kelangan natin lumaban para sa karapatan ng kababaihan,” sabi ni Jennylyn. Alam umano niyang maraming pinagdadaanan ang kababaihan ngayon, mula sa paghihirap at pagsasamantala, hanggang sa diskriminasyon at pandarahas. Hindi madaling malam!!pasan ang mga ito.

“Nandito ako para magbigay ng lakas ng loob sa kababaihan at para din suportahan silang malam!!pasan ang mga dagok na ito sa kanilang buhay,” aniya. Alam umano niyang may magandang bukas pa para sa kababaihan at sa bayan.
“Huwag silang matakot lumaban, at huwag silang matakot magbigay ng karapatan para sa sa sarili nila. Huwag silang magpapaabuso dahil di porke’t babae tayo ay puwede na tayong abusuhin. Bilang babae dapat matuto tayong ilaban ang ating mga karapatan,” paliwanag ng artista.
Sa selebrasyong iyon, hindi lamang kaarawan ni Jennylyn ang kanilang ipinagdiriwang. Ipinagdiriwang din niya ang simula ng paglahok ng isang artistang gustong makialam at mag-ambag sa paglaban ng kababaihan.



