Rak en rol: Ang pagbabagong-bihis ng UP Fair

ni Pristine Tiangco

Nagsimula na ang rakrakan.
Ngayong linggo, gabi-gabing mag-iingay ang UP Diliman (UPD). Darating ang kilalang mga banda, papalamutian ng hile-hilerang stalls ang Sunken Garden, at magdaragsaan sa UP ang lahat ng gustong makiisa sa kasiyahan.
Bilang patunay na UP ang pamantasan ng sambayanan, imbitado ang lahat sa pinakatanyag na college fair sa bansa. Isko man o hindi, may kinalaman man sa UP o wala, pwedeng-pwedeng lumahok—‘wag lang magdadala ng patalim, at siguruhing may pambili ka ng tiket para makapasok.
Tulad ng dati
Walang tiyak na pinag-ugatan ang UP Fair, ang taunang serye ng mga concert sa UP na inoorganisa ng UPD University Student Council (USC). Kahit isa itong tradisyon na laging matatagpuan sa mga glossary ng bawat freshie kit, walang itong iisang beripikadong kasaysayan.
May mga nagsasabing nagsimula raw ito matapos ang sigalot noong panahon ni Marcos, at ito ang nagsilbing testimonya na hindi nalusaw ng diktadurya ang kilusang kabataan sa UP. May bersyon ding nagsasabi na isang simpleng cultural night lamang umano ang UP Fair noon—nagtitipon ang mga mag-aaral sa Sunken Garden kasama ang iba pang mga nais sumali, at tumutugtog ng mga awiting may mga bitbit na panawagan laban sa iba’t ibang krisis sa lipunan.
Mababatid sa parehong bersyon ng panimula kung paano sinasalamin ng UP Fair ang radikal na kasaysayan ng pamantasan. Noon pa man, kilala na ang mga iskolar ng bayan bilang mga kabataang nangunguna sa mga makabuluhang laban, gaya ng pagpapatalsik sa diktaduryang Marcos at pagtutol sa kakarampot na badyet na ipinagkakaloob ng gobyerno sa sektor ng edukasyon.
“The UP fair is not a profit-making venture for the USC. It is an alternative venue to educate the youth and the students on various issues,” ani dating USC Vice Chairperson Amme Agudo sa isang panayam sa Collegian.
Mababatid sa mga tema ng UP Fair noong mga nakaraang taon ang tunguhin at mga isyung nais patampukin ng nasabing okasyon. Halimbawa sa mga naging pamagat ng fair ang “No FAIR-meet, No Rally,” isang tugon sa Calibrated Pre-emptive Response na ipinatupad ni dating Pangulong Gloria Arroyo noong 2005, at “Rebokultura” na nananawagan laban sa pananahimik ng kabataan.
Patunay ang UP Fair sa kung paanong nagsasalimbayan ang musika at sining sa pagpapalaganap ng panlipunang kamulatan. na hindi lamang limitado sa mga mag-aaral ng pamantasan. Sa pamamagitan ng UP Fair, “namumutawi ang katotohanang ang sining, anumang porma nito, ay maaaring makaambag sa inaasam nating panlipunang pagbabago,” ani Gabral.
Ang himig natin
Bukod sa tunguhing makapagmulat ng mga manonood, noon pa ma’y kilala na ang UP Fair bilang isang kaganapang pangkomunidad na hindi lamang limitado sa mga mag-aaral ng UP—kaya hindi lamang limitado sa mga mag-aaral, at sa usapin ng edukasyon ang mga isyung ipinatatampok dito.
Noong 1984, halimbawa, ay nagsilbing fundraising ang UP Fair para sa mga biktima ng paglabag sa karapatang pantao noong Martial Law. Madalas ding tumugtog sa fair noon ang mga bandang kilala sa pagkakaroon ng mga awit ukol sa mga isyung panlipunang kinahaharap ng bansa, katulad ng The Wuds, Juan De La Cruz Band, Asin at Buklod.
Ngayong taon, mga usaping partikular sa mga estudyante ng UP ang nais bigyang-pansin ng UP Fair. Ang temang “Live It UP” ay pagkilala umano sa kaibahan ng mga taga-UP, at pagkahanap nila ng kaisahan sa kabila ng mga ito, ani Eds Gabral USC College of Arts Representative Eds Gabral. Sa mga dormer at mga varsity player naman mapupunta ang kikitain ng USC, upang matugunan ang pangangailangan.
Bagaman isang lehitimong hangarin, mapupunang kaiba ito sa mga nakaraang tema ng fair na inilulugar ang pamantasan at mga isko at iska sa isang mas malawak na lipunan. Isa kasi ang UP Fair sa nagpapatunay sa pampublikong katangian ng Unibersidad dahil bukas ito sa lahat ng nais dumalo, kahit sa mga “taga-labas.”
Noong 2009, nang maputol ang isang gabi ng fair dahil nagpumilit pumasok ang isang mob ng mga lalaking hindi nakabili ng ticket. Bagamat hindi sila taga-UP, at may ilang nasugatan dahil sa hindi inaasahang insidente, hindi pa rin ito naging dahilan upang gawing eksklusibo ang tarangkahan ng pamantasan sa mga iskolar ng bayan.
Mamatay sa ingay
Nagsimula man bilang isang simpleng pagtitipon, kalauna’y napilitan ang mga organisador ng UP Fair upang maghanap ng popondo rito. Maraming gastos sa paglunsad ng nasabing event, mula sa sound system hanggang sa pagtatayo ng entablado, ani Gabral.
Kumpara sa UP Fair ngayon na gabi-gabi’y may sikat na mga bandang tumugtog sa entablado, ang UP Fair noong 80s at early 90s ang naging lunan ng pagyabong ng underground music scene sa pamantasan. Hindi pa platinum artists ang Eraserheads noon, pero isa na sila sa mga pinakaaabangang musikero sa UP.
Boluntaryo ang pagtugtog ng mga banda noon—hindi sila kailangang bayaran o pakiusapan na tumugtog. At dahil hindi isinasara ng UP Fair ang bakuran nito para sa mga baguhang musikero, umayon ito sa tunguhin ng UP na maghawan ng panibagong landas at magpanday ng alternatiba, kahit sa usapin ng musika.
Hindi rin makakaligtaan ang mga naglalakihang mga tarpaulin ng UP Fair sa mga nagdaang taon, kung saan nakapaskil ang logo ng malalaking kumpanya. Kaya bagamat may pagtatangkang gawing makabuluhan ang UP Fair, hindi maitatangging nabaharin na ng komersyal na interes ang okasyong ito.
Dahil primaryang layunin ang pagbawi sa puhunang ginastos ng organizer, nakukubli sa likod ng mga tarpaulin at sa gitna ng biniling kasiyahan ang diwa’t panlipunang saysay na dati’y bidang-bida sa mga nakaraang UP Fair. At habang nananatili ang pangangailangan sa komersyal na suporta, mahihirapang muling magbida rito ang diwa ng malaya’t makabuluhang kultura.



