
PORK BARREL GAMITIN PARA SA MGA OFW SA SYRIA

GAANO karami ang natitirang overseas Filipino worker sa bansang Syria?
Gaano karami ang mga OFW sa mga bansa sa Gitnang Silangan na maaaring maapektuhan ng kaguluhan sa nasabing bansa?
Tinatanong natin ito, mga Bro, kaugnay ng pag-apruba ng Kongreso ng Amerika sa panukala ni Pangulong Barak Obama na giyerahin na nila ang pamahalaang Syria.
Ginawang dahilan ng mga Kano sa kanilang pakikialam sa Syria ang paggamit umano ng huli ng mga armas na kemikal para mapuksa ang mga rebelde rito.
NAIPIT NA OFW
Libo-libo ang OFW na naiipit sa bansang Syria at karamihan sa mga ito ang itinuturing na undocumented.
Tinatayang nasa 9,000 OFW ang nasa Syria tatlong buwan na ang nakararaan at nang ideklara ng pamahalaan na nasa alert level 4 na ang patakarang pairalin. Sa alert level 4, sapilitan na ang paglilikas ng mga OFW.
Simula sa panahong ito, iilan pa lamang ang naiuuwi ng pamahalaan na nagsabing babalikatin nito ang gastusin sa pag-aalis at pag-uwi ng mga OFW sa nasabing bansa.
PAGPAPAUWI MADALIIN
Sinasabing ang convoy ng mga puwersang Amerikano na papasok sa Syria anomang oras o araw mula ngayon ay nasa paligid na lamang ng nasabing bansa.
Balak ng mga ito na tuwiran nang tulungan nang lantaran ang mga rebelde na nakikipaglaban para mapabagsak ang pamahalaan ni Bashar al-Assad.
Ibig sabihin nito, mga Bro, ay lalong magiging madugo ang labanan doon.
At wala nang nakaaalam kung ano ang mangyayari sa mga OFW.
BALA WALANG SASANTUHIN
Sinasabi ng mga Kano na limited strike ang gagawin nila sa pag-atake sa Syria.
Kabilang sa mga pag-atake sa limited strike ang pagparalisa sa mga puwersa militar sa pamamagitan ng pagbomba at pagsira sa mga military airport, pier at kampo.
Pero siyempre, pinakamahalaga ang pag-target nila sa buhay ni Bashar, gaya ng ginawa nila kay Osama Bin Laden at kay Iraqi leader Saddam Hussein.
Pero kung hindi nila agad mapatay si Bashar at ang mga alipores nito?
Diyan tiyak na magtatagal ang labanan. At magiging house-to house ang labanan.
Diyan na magiging delikado ang buhay ng mga OFW.
MALALAKAS NA BOMBA
Delikado rin, sa totoo lang, ang paggamit ng mga Kano ng mga bombang pandurog sa mga bomb shelter na ginawa ng pamahalaang Syria.
Mayroon umano ito at nagkaroon mismo si Saddam Hussein noon.
Sa Irag, pinagbabagsakan ng mga malalaking bomba at missile ang mga pinaniniwalalang pinagtataguan noon ni Saddam at ang kanyang mga pamilya at alipores.
Hindi imposibleng gagawin din ito ng mga Kano laban kay Bashar.
Paano ang mga OFW kung mangyari ang mga pambobomba at pangmi-missile na ito?
ARMAS NA KEMIKAL
Kung totoo na may armas kemikal ang Syrian military at ginamit na nila ito laban sa kanilang mga rebelde, maaaring gamitin din nila ito laban sa mga kombinasyong puwersa ng mga Kano at rebelde.
Higit na nilang gagamitin ito kaysa ibang mga armas.
Sapagkat, talo tiyak ang armas ng Syrian military laban sa mga armas ng mga Kano.
Paano ang mga OFW sa atakeng kemikal?
BARASUHAN
Ibig nating sabihin, mga Bro, dapat na barasuhan na ang dapat na paglilikas sa mga OFW.
Hindi uubra ang katigasan ng ulo ng mga ito at daraanin sila sa pakiusap.
Wala nga talaga tayong magagawa kung hindi magpapakita sa mga taga-embahada o konsulado ng Pinas ang mga OFW, gaya ng pinaggagawa nila sa mga nakaraang buwan.
Pero dapat na gawin pa rin lahat ng pamahalaan ang makakaya nito upang iligtas sa giyera ang mga OFW.
Lahat na ng mga anyo ng komunikasyon ay dapat na gamitin ng mga taong pamahalaan upang hanapin ang mga OFW.
Isang mahalagang gawin ng mga taong pamahalaan ang hindi pagsasara ng lahat ng opisina nito para tanggapin ang mga OFW at komunikasyon ng mga ito para sa mga kampanyang pagliligtas.
MAGHANDA RIN SA IBANG BANSA
Ano-ano nga ang mga bansang maaaring maapektuhan ng madugong giyera sa Syria sa pagpasok ng mga puwersang Kano roon?
Ito ang dapat na pag-isipan ng mga taong pamahalaan. Sa katunayan, marami na ang nangangatog ang tuhod sa usaping ito.
May umiiral na malawak na takot, hindi lang sa hanay ng mga OFW kundi maging sa bahagi ng kanilang mga pamilya na naririto sa Pinas.
MILYONG OFW, PAMILYA OFW
Milyon-milyong OFW at lalong milyon-milyong pamilya OFW ang maaapektuhan sakaling kakalat sa ibang bansa ang giyera sa Syria.
Hindi biro-biro ito, mga Bro. Bakit?
Anak ng tokwa, karanasan na natin ang kainutilan ng pamahalaan sa maramihang pagliligtas.
Naririyan ang kawalan o kakulangan ng salapi o pondo na panggastos.
Andiyan pa ang kakulangan ng mga gamit at lugar na pagtatakasan ng mga OFW.
PORK BARREL GAMITIN
Ang magandang gawin ngayon ay gamitin ang pork barrel sa pagliligtas sa mga OFW na maaapektuhan sa giyera at alisin muna ang pondong ito mula sa Pangulo hanggang sa mga kongresman at senador.
oOo
Anomang reklamo o puna ay maaaring iparating sa 09214303333.



