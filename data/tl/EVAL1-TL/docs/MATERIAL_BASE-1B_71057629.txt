Turuan ng tamang pagsasaka ang mga Pinoy

DEAR EDITOR (Pilipino Star Ngayon) | Updated May 26, 2013 - 12:00am

Ako po si Raziel Quijano, incoming 2nd year college sa kursong BS Agriculture.
Lubha po akong nabahala sa survey ng Social Weather Station (SWS) na nasa 3.9 milyon pamilyang Pilipino o 19.2% na po ang nagugutom ngayong taon kumpara sa 16.3% o 3.3 milyon pamilyang nagugutom ng nakalipas na taong 2012.
Pero nakalagay din po sa survey na mula March 19 hanggang 22, 2013 ay halos bahagi ng Mindanao ang pinuntahan ng mga nag survey para sa 1,200 na pamilyang respondent, kung saan natukoy ang mga mahihirap na probensiya, gaya ng Sulu, Masbate, Tawi-tawi, Ifugao, Romblon, Maguindanao, Lanao del Sur, Sultan Kudarat, Camiguin at Camarines Norte.
Sana po pinuntahan din ng SWS ang mga lugar noong nagsagawa sila ng survey ng taong 2012 kaya di pa rin po natin masasabi na totoong mas dumami ang naghihirap na pamilyang Pilipino, gayong tumaas naman po ang bilang ng mga Pilipinong nagkaroon ng mga trabaho at mga batang nakapag-aral.
Magkaganoon pa man, pabor po ako sa magiging aksyon ng pamahalaan na mas tutukan ang mga mahihirap na pamilyang Pilipino, bigyan ng tamang impormasyon ang mga magsasaka kung papaano ang tamang pagsasaka at pagpapalawig nito, ganundin sa panig ng mga mangingisda at iba pang pangkabuhayan para sa mga mahihirap.
Nakakapanlumo lamang po kasing isipin na napakara-ming magsasaka sa Bansa pero nag-aangkat pa rin tayo ng mga produkto sa ibang bansa, halimbawa na lamang sa Amerika na nasa 19% lamang ang mga magsasaka pero kaya na pong suportahan ang pangangailangan ng kanilang mamamayan dahil na rin sa tamang pagsasaka.
Malaki po ang mga lupain sa ating bansa na nakatiwangwang lamang po, bakit hindi po ito ang pagtuunan ng pamahalaan para sa mga magsasakang Pilipino, habang ang mga nasa siyudad naman po at walang alam sa mga pagsasaka ay turuan ng maayos na pagtratrabaho, mga makabagong teknolohiya para sa pagsulong nating mga Pilipino sa pangkabuuan.



