
LEGASPI PA RIN SA NORZAGARAY

HINDI kaya naging sacrificial lamb lang itong bagong alkalde ng Norzagaray, Bulacan na si Mayor Alfredo Gesmar makaraang i-disqualify ito ng Commission on Elections sa pangunguna ni Chairman Sixto Brillantes?
Pero kung pagbabasehan ang ebidensya on vote-buying na naiprisinta ay talagang tama lang na ma-disqualify itong si Gesmar na miyembro ng Liberal Party, ang partido ng administrasyong Aquino. Kasama rin sa pina-disqualify ng Comelec ang kaalyado ni Gesmar at bagong halal din na municipal councilor na si Rogelio Santos.
Lumalabas na kaya pala nanalo itong si Gesmar ay dahil namudmod ito ng pera sa pamamagitan ng kanyang leaders. Mismong mga taga-Barangay Bitungol ang nagpatunay na natanggap nila ang isang sobre na may lamang P500 at sample ballot kung saan siyempre nakalagay ang pangalan ni Gesmar at iba pang mga kasama niyang kandidato sa ibang mababang lokal na posisyon.
Bukod pa rito, mismong Election Day noong nakaraang Mayo ay nauna nang nilalagyan ng mga lider nito ang daliri ng mga botante ng ink upang lumabas na nakaboto na sila kapalit ang halagang P500 hanggang P1, 000. Hindi umubra kay Chairman ang naging alibi ni Gesmar na siya, sampu ng kanyang mga kasamahan, ay nasa miting de avance ng kanyang partido kaya imposible raw na masangkot siya sa sinasabing pagbili ng boto.
Tama naman si Chairman, hindi naman talaga kailangan nandoon mismo si Gesmar at mga kasamahan niya sa lugar kung saan naganap ang pagbili ng boto. “Their presence need not be proved in the place where the vote-buying acts happened,” ani Chairman Brillantes.
Komo disqualified na si Gesmar, siya ay awtomatikong papalitan ni Vice Mayor Arthur Legaspi, kamag-anak ng dating alkalde na si Feliciano Legaspi na naging katunggali ni Gesmar noong nakaraang lokal na eleksyon at siyang naghain ng electoral complaint sa Comelec laban sa una.
Sa kaso ni Santos, siguro ang provincial governor na ang mag-a-appoint ng kanyang magiging kapalit ayon na rin sa sinasaad sa Local Government Code.
Siyempre, hindi magtatapos ang kanilang ginawang kalokohan sa pagkaka-disqualify nila. Ang law department ng Comelec ang naatasang magsagawa ng preliminary investigation upang madetermina ang criminal liability nina Gesmar, Santos, Bobby Esquivel, Dale Soliba, Dominador Rayo, Marivic Nunez, Adelaida Auza, Amelia Cruz at Leonardo Ignacio hinggil sa umano’y pagbili nila ng boto.
‘Pag nagkataon, sa kulungan lahat ang bagsak nila sa anim na taon at mawawalan na sila ng karapatang bumoto at humawak ng anomang pwesto sa gobyerno.
Kaya tama lang talaga ang aking nakatatandang kapatid na si Bienvenido “Jun” Calalo sa kanyang desisyon na ibigay ang buong suporta at pagtitiwala sa mga Legaspi dahil aniya mga tapat, hindi korap at mababait na tao ang political family na ito sa bayan ng Norzagaray.
Eh, teka aking mahal na kapatid, balita ko kakandidato ka bilang kagawad sa Barangay San Mateo? Aba’y siguro naman may suporta ka makukuha sa mga Legaspi, let’s see.



