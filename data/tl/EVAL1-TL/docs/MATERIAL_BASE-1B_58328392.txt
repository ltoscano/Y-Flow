LA SALLE SILAT SA ATENEO By Elech Dawa November 6, 2016
May Final Four pa rin ngayong season. Ito’y matapos silatin ng Ateneo Blue Eagles ang De La Salle Green Archers at kalsuhan ang 12-game winning streak ng huli, 83-71, sa pagpapatuloy ng aksiyon kahapon ng UAAP Season LXXIX seniors men’s basketball tournament sa Smart-Araneta Coliseum. Kumana si Aaron Black 15 points para akayin ang Ateneo at biguin ang asam ng Green Archers na 14-game sweep.
At kung nangyari sana, aarangkada na agad ang La Salle sa best-of-three finals pero dahil natalo makukuntento sila sa twice-to-beat incentive na ibibigay sa top two teams pagkatapos ng elimination round.
Sa unang laro, tinuldukan ng National University ang kanilang six-game skid matapos lapain ang University of the East, 64-52.
Pahirapan ang naging panalo ng Bulldogs, nagtulong sina Matt Salem, Jay Alejandro at Alfred Aroga para akbayan ang NU sa home stretch at itakas ang kanilang pang-limang panalo sa 13 laro.
Umiskor si Salem ng 20 puntos habang may 11 at 10 markers sina Aroga at Alejandro ayon sa pagkakasunod para sa National University na kumana ng 18 puntos sa krusyal stretch.
“I thought we played good defense in the fourth quarter. We were able to assert ourselves in making stops,” wika ni NU head coach Eric Altamirano.
Hirap makaungos ang Bulldogs sa unang tatlong periods, humabol sila sa first canto, 9-12 at nakatabla lang sila sa halftime, 32-all.



