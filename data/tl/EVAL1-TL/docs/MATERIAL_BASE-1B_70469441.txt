Walang himala

PRESS ROW Ni Abac Cordero (Pilipino Star Ngayon) | Updated July 6, 2014 - 12:00am
Walang hokus-pokus na nangyari sa bunutan na pinangunahan ni PBA commissioner Chito Salud nung Huwebes para sa susunod na drafting.
Walang dayaan. Walang kababalaghan.
Ito ang iginiit ni Salud mismo matapos batikusin ni Rain or Shine coach Yeng Guiao ang nangyaring bunutan para alamin kung sino sa Globalport o Meralco ang mag-aari ng No. 1 pick sa susunod na draft.
Gumamit ng mga bola na markado ng Globalport at Meralco si Salud sa bunutan at inilagay niya ito sa isang kahon.
Globalport ang nabunot. Pero medyo katawa-tawa ang nangyari.
Unang-una, hindi transparent ang kahon kaya nang ilagay na ang mga bola, hindi na nakita ng publiko kung ano man ang nagyari sa loob ng kahon.

Pangalawa, nang ilagay ni commissioner ang huling bola ay hindi na niya inilabas ang kamay niya upang ipakita na wala na siyang hawak.
Normal na ginagawa ito sa isang bunutan para ipakitang walang dayaan na magaganap.
Kahit nga magician ay itinataas muna ang kamay niya bago niya hugutin ang kalapati mula sa karton. Madali tuloy isipin ni Guiao at ng publiko na alam ni Salud kung anong bola ang kanyang bubunutin.
Yun ay kung may dayaan nga na nangyari.
Pero naniniwala naman ako kay commissioner nang sabihin niya na malinis daw ang bunutan kahit na inamin niya na hindi pino ang kanilang proseso kaya maaari nga itong pagdudahan.
Hindi naman kasi trabaho ni Salud na bumola o mang-bola.
Sa susunod na lang sana ay ayusin ang proseso. Wag na sana si commissioner ang bumunot at gumamit sila ng transparent na kahon o tambyolo.
Saan ka nga naman nakakita ng tambyolo na hindi mo nakikita ang nasa loob?
Nag-apologize na si Salud sa nangyari. Kaya wag na sana maulit ang kontrobersiya.
Walang himala sa PBA.



