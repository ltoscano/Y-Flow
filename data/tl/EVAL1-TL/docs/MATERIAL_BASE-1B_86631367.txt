
Libong guro, sumugod sa Kamara para sa dagdag-suweldo, dagdag-badyet sa edukasyon

by Pher Pasion
SSeptember 14, 2012

Martsa ng isanlibong guro para sa dagdag-suweldo at dagdag-badyet sa edukasyon, patungong Batasan Pambansa. (Pher Pasion)
Bitbit ang kanilang pampaingay na mga kalembang, mahigit 1,000 guro ang nagmartsa patungong Batasan Pambansa sa Kamara para ipanawagang isabatas ang House Bill 2124 na naglalayong itaas ang kasalukuyang sahod na natatanggap ng mga guro mula sa Salary Grade 11 patungong Salary Grade 15.
Dala rin ng mga guro ang paggiit ng dagdag-badyet para sa sektor ng edukasyon sa susunod na taon.
Sinabi ng ACT na hindi lamang ang kanilang sektor ang dapat makialam sa isyu ng dagdag-suweldo ng mga guro kundi ang iba’t ibang sektor ng sambayanan. (Pher Pasion)
Pinangunahan ng Alliance of Concerned Teachers (ACT) at ACT Teachers Party-list ang nasabing kilos protesta na naglalayong ipagkaisa ang mga guro at kawani sa sektor ng edukasyon mula sa Metro Manila at gayundin sa karatig probinsiya.
Kasama sa mga gurong sumama ang mga mula sa probinsiyang Rizal at Bulacan.
“Napakahalaga na tiyaking mabibigyan ng disenteng suweldo ang ating mga guro, kung seryoso tayo sa magandang edukasyon ng ating kabataan. (Kasama rito) maging pagpataas ng suweldo ng government employees sa pangkalahatan,” ayon kay ACT Teachers Rep. Antonio Tinio.
Suweldong di sapat
“Napakababa ng talaga, hindi nakabubuhay at hindi disente ang suweldong natatanggap ng mga guro ngayon. Kahit may dagdag na suweldo nitong nakaraang apat na taon, hindi pa rin ito sumapat,” sabi ni France Castro, pangkalahatang kalihim ng ACT.
Hindi umano nakakaagapay ang kakarampat na sahod sa mabilis at tuluy-tuloy na pagtaas ng ng pangunahing mga bilihin at serbisyo.
Ayon kay Castro, Salary Grade 11 ang natatanggap na minimum na sahod ngayon ng isang guro. Nagkakahalaga ito ng P18,549.
Pero sinabi pa niya na may volunteer teachers pa nga na tumatanggap lang ng P3,000 hanggang P6,000.
“Pangunahin din naming bitbit ang pagbabasura ng kontraktuwalisasyon. Unang-una, labag ito sa Magna Carta for Public School Teachers. Kasi hindi ka naman talaga dapat mag-hire ng kontraktuwal na guro. Dahil nakalagay doon (sa Magna Carta na) dapat nasa iyo na lahat ng qualifications, nakapasa ka sa licensure examinations, dapat mabigyan ka na ng items,” paliwanag ni Castro.
Pero nakakalungkot umanog hindi prayoridad ng gobyerno ang mga guro dahil gusto at tinitipid pa ang kaguruan.
“Bakit magkakaroon ng kontraktuwalisasyon, samantalang kayang-kaya naman sana ng gobyerno na mag-hire ng nationally paid o regular (na guro)?” dagdag ni Castro.
Ayon sa lider-guro, isang napakahalagang pangangailangan ng mga guro ang dagdag-sahod ng mga guro at dagdag-badyet sa edukasyon.
Repleksyon umano ito kung gaano pinahahalagahan ng gobyerno ang karapatan sa edukasyon ng mga mamamayan.
“Ang Salary Grade 15, ito na tingin namin na pinakaresonable na dapat na kalagayan ng guro in terms of salary scale. Ito’y nangangahulugan na dapat pinakamababa sana ng teachers na more or less Php25,000. Consequently, tataas din ang susunod na mga posisyon tulad ng Teacher 1, Teacher 2, Teacher 3, Master Teacher Class 1,” paliwanag pa ni Castro.
Malawak na suporta
Nakaisa rin sa nasabing protesta ang progresibong mga party-list sa ilalim ng Makabayang Koalisyon ng Mamamayan (Makabayan) sa laban ng mga guro sa kanilang mga panawagan.
“Bukod sa Reproductive Health Bill, ang HB 2142 ang may pinakamaraming co-author sa HOR. Makatuwiran po ang ating mga hinihiling kaya hindi na po ako nagtataka kung bakit marami sa mambabatas ang nag-co-author sa HB 2142,” sabi ni Kabataan Rep. Raymond Palatino.
Pero sinabi ni Palatino na kailangan ding may tulak mula sa publiko para magising at marinig ng mga mambabatas ang mensahe ng mga guro na di sapat ang maging co-author lang ng naturang panukalang batas.
“Dapat, pag-usapan ito sa committee level. Ito’y dapat dalhin sa plenaryo. Dapat itong ipasa ng HOR at Senado, dahil ang ipinaglalaban natin dito ay hindi lamang karapatan ng ating mga guro,” sabi pa ni Palatino.
Pero nakakaalarma na bagamat malawak ang suportang natatanggap ng HB 2142 sa Kamara, hindi pa rin ito naisasabatas dahil umano sa mismong Palasyo, paliwanag ni Tinio.
“Ang pangunahing balakid dito ay Malakanyang, Office of the President at DBM (Department of Budget and Management). Tulad ng napalabas natin noong budget deliberations, tinanong natin directly si Sec. (Butch) Abad ng DBM, wala daw pang plano sa kagyat ang administrasyong Aquino na magpatupad ng salary increase sa public sector sa 2013 o sa mga susunod na taon,” paliwanag ni Tinio, sa panayam ng Pinoy Weekly.
Bayan Muna Rep. Teddy Casino, nakiisa sa laban ng mga guro. (Pher Pasion)
Sinabi pa ni Tinio na malinaw na nasa ehekutibo ang balakid dito.
“Hindi itinuturing ng gobyerno na prayoridad ang pagbibigay ng salary increase, gayong ang cost of living ay hindi napipigilan ang pagtaas,” paliwanag pa ni Tinio.
Ayon naman kay Palatino, kaisa ng mga guro ang kabataan sa labang ito. Aniya, ang laban ng mga guro ay laban din ng kabataan, dahil maraming kabataang guro din.
Karapatan din ng kabataan na may sapat ng suweldo at benepisyo ang kanilang mga guro, sabi ni Palatino.
“Ito’y ipinaglalaban natin dahil isinusulong ito para sa kinabukasan ng ating mga kabataan,” aniya.
Tinawag naman ni Anakpawis Rep. Rafael Mariano na “distorted” ang prayoridad ng gobyerno, sa hindi pagpasa sa HB 2142 sa kabila ng malawak na suporta nito sa Kamara.
“Hindi pa rin talaga napagtatanto (ng gobyerno) na dapat bigyan ng pinakamataas na prayoridad sa badyet ang edukasyon. Kahit sa panukalang badyet ng DepEd (Department of Education) para sa 2013 na nasa Php292 Bilyon, pangalawa lang kung (ikukumpara sa) pambayad sa interes ng utang ng national government,” ayon kay Mariano.
Sinabi pa niyang ngayong taon, ang badyet ay Php333.1-B (badyet sa interes sa utang). Para sa 2013, dinagdagan ito ng Php800 Milyon na aabot sa Php333.9-B ang badyet para sa pambayad sa interes sa utang.
“Walang salary increase para sa teachers. Wala rin maging sa non-teaching personnel. Malinaw na wala. Zero,” diin ni Tinio, hinggil sa panukalang badyet sa 2013.
Patuloy na paglaban
Ayon sa ACT, patuloy na kakalampagin ng mga guro ang administrasyong Aquino para dinggin ang kanilang mga panawagan na dagdag-sahod, pagtigil sa kontraktuwalisasyon at dagdag-badyet sa edukasyon.
Inaasahan ang malaking pagkilos ng mga guro sa nalalapit na International Teachers Day sa Oktubre 5.
“Ang sabi nila ang mga rali daw walang magagawa. Diyan po sila nagkakamali. Dahil napatunayan na po natin, na kapag ang mga kongresista’y nakita na ang mga mamamayan na kayang magpainit sa ilalim ng araw, handang magmartsa ng malayo, natatauhan sila at kahit paano’y kumikilos batay sa ating panawagan,” ayon kay Bayan Muna Rep. Teddy Casino.
“Hangga’t di kumikilos ang pamahalaan, hangga’t hindi yan nagiging batas, asahan nila na tuluy-tuloy ang paglaban di lamang ng mga guro kundi kasama pati ang mga kabataan at mag-aaral, sasamahan ang kanilang mga guro,” pahayag ni Palatino.
Sinabi ni Tinio na ayaw umano nilang maulit ang nangyari sa nakaraan. Pagkatapos kasi ng Salary Standardization Law, papalipasin muna ang 4-6 na taon, katulad noong nangyari noong panahon ni Gloria Arroyo, bago muling magtaas-suweldo. Samantala, lalong tumataas ang presyo ng mga bilihin.
Sinabi naman ni Gabriela Rep. Emmi de Jesus na magtatagumpay ang laban ng mga guro kung patuloy sa pag-oorganisa at patuloy na pagpapakita ng kanilang lakas ang mga ito.
“Hindi kami makakarating sa aming kinalalagyan ngayon kung wala ang mga guro. Ipakita po natin ang lakas ng guro. May tinig na naghahain ng demand at kailangan pakinggan ng gobyernong ito. Ipakita natin na hindi maaaring basta na lamang talikuran ng gobyerno ang karapatan ng mga guro para sa disenteng pasahod,” ayon kay De Jesus.



