ISPORT LANG: Pang-SEA Games lang?
By Zaldy Perez July 10, 2016 Malungkot ang 100 milyong Pinoy dahil yumukod ang Gilas Pilipinas sa Manila Qualifying Tournament na walang naipanalo kahit isang laro .
Pero, sana magsilbing wake-up call ito sa ating mga kababayan at maging sa mga supporter ng basketball, na siguro panahon na para ituon ang pansin sa ibang sport na malaki ang pontensiyal na manalo tayo ng Olympic gold medal.
1924 nang magsimula ang Pilipinas sa paglahok sa Olympics at so far silver medal pa lamang ang pinakamataas na napapanalunan natin courtesy ng ating mga boksingero na sina Anthony Villanueva at Onyok Velasco. Sa larangan ng basketball, totoong naghari na rin tayo sa Asia, pero lumipas na ang mga panahong ‘yun at malaki na ang ipinagbago ng mga kalapit nating bansa maging ang mga bansa sa Europe .
Sabihin na nating malaki na rin ang improvement ng Philippine basketball, pero sa tingin ko huling-huli pa rin tayo kung ikukumpara sa ibang bansa maliban lamang sa mga Southeast Asian nations.
Patunay dito ang patuloy na paghahari natin sa basketball events sa Southeast Asian Games. Pero hanggang sa SEA Games na lamang marahil tayo.
Dapat na sigurong aminin na natin kahit na lokong-loko ang buong Pilipinas sa basketball na hindi natin laro ito at pang Asean region lamang tayo.
Marahil gayahin na lamang natin ang Malaysia na 1990’s pa ay inabandona na ng kanilang Ministry of Sports ang mga sport na walang pag-asa na manalo ng medalyang ginto sa Olympics.
Ang pondo para sa mga sport na walang potensiyal na manalo ng gold sa Olimpiyada ay dinala doon sa maaring mag-excel sa mga malalaking international competitions.
Katulad ni business tycoon Manny V. Pangilinan (MVP) na ang tulong sa basketball at boksing ay hindi matatawaran.

Siguro panahon na ang perang itinatapon niya sa basketball ay ilagay na lamang sa iba pang palakasan na may potensiyal na manalo ng gold sa Olympics.
Ang target na mag-qualify sa Olympics sa basketball event kung tutuusin ay hindi naman achievement o tagumpay ng bansa kundi pagsasayang lamang ng panahon at salapi.
Totoong marami ng naitapong pera para sa basketball ang Pilipinas lalo na ang mga big time supporters tulad nina Danding Cojuangco at MVP, pero ano ang napala nila? Puro sama ng loob at hinagpis!



