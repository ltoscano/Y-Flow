
PAKAPALAN NG MUKHA SA GAPO

LUMALAKI na raw ang pag-unlad ng Gordon College na pinatatakbo ng lungsod ng Olongapo.
Ito Ang Totoo: halos na-doble ang mag-aaral sa Gordon College mula 1,800 noong 2008, naging 3,000 nitong 2012 at para sa noo’y Board of Trustees ng naturang paaralan, “accomplishment” nila ito.
Matapos ang mahigit 10 taong ginagastusan ng lungsod ang kolehiyo, nakatayo rin ito sa sariling paa simula 2010, na ayon ulit sa Board ay dahil sa husay nila.
May mga resolusyon daw na ipinasa ang Board tulad ng “Faculty Program, Scholarship Guidelines, Sports Development Program” at iba pang talaga namang trabaho ng Board pero ipinangangalandakang “accomplishment” daw nila.
Pati ba naman “accreditation” sa pagbibigay ng mga kursong “Nursing, Accountancy, Hotel & Restaurant Management” at iba pa ay “accomplishment” daw ng Board.
Ito Ang Totoo: dahil daw sa “unselfish effort” ng Board of Trustees para iangat ang Gordon College, dapat daw silang bigyan ng “gra-tuity pay” na P15K kada taon o bale P45K para sa 2010-2013.
Ang mga miyembro ng Gordon College Board of Trustees sa pa-nahong 2010-2013 ay sina noo’y konsehal na ngayon Vice Mayor Rodel Cerezo; noo’y konsehal at konsehal pa rin ngayon na si Tet Marzan; ate ni konsehal Tet na noo’y City Budget Officer Bebeth Marzan; noo’y konsehal at ngayo’y konsehal pa rin na si Edic Piano; kapatid ni konsehal Edic ang talunang kandidato sa pagka-barangay chairman na noo’y “empleyado” ng city hall na si Edwin Piano; at, ang bigong bumalik sa Kongreso na noo’y Ma-yor Bong Gordon.
Pinagbotohan nitong Agosto ng konseho na ngayo’y pinamumunuan ni Cerezo bilang bise alkalde ang pagbibigay ng “gratuity pay” na P45K pero lima ang kumontra at lima ang umayon kaya tabla.
Ito ang Totoo: hindi masikmura nina konsehal Ed Guerrero, Jong Cortez, Noel Atienza, Alreuwela Ortiz at Benjamin Cajudo ang nakasusukang panukala.
Bumotong pabor naman sina Tet Marzan at Edic Piano na makikinabang sa panukala tulad ng mga kapatid nilang sina Bebeth Marzan at Edwin Piano.
Bumoto si Cerezo para i-break ang “tie,” pabor sa panukala kaya naipasa.
Mabuti na lang at hinarang ito ni Mayor Rolen Paulino sa bisa ng “veto” na kanyang karapatan bilang alkalde. Ito Ang Totoo!



