
POLITICAL CAREER NINA BINAY AT ROXAS BINAGYO NI YOLANDA

SA nangyaring trahedya sa Leyte at Samar ay nakita natin kung gaano kabulok ang sistema ng ating gobyerno sa pagtulong sa libo-libong naging biktima ng super tyhoon Yolanda.
Nakita rin natin ang mga taong walang ginawa kundi ang humarap sa camera, manermon at maghanap ng mga taong dapat sisihin sa pagkamatay ng libo-libong tao.
16 na araw na ang nakalilipas mula nang manalasa si Yolanda sa Leyte, Samar, Iloilo, Capiz at Palawan pero iilan pa lang ang nakinabang sa sinasabing relief goods ng gobyerno, maging ang relief goods na galing sa ibang mga bansa.
Hanggang ngayon ay naghihintay pa rin ng utos ang mga top level administrator kung ano ang kanilang gagawin sa mga binayo ni Yolanda, maging ang tatlong cabinet secretaries na sinasabing mga anino ng Pangulo kung saan ay isa na rito itong si Interior and Local Government Sec. Mar Roxas.
Sabi nga ng mga biktimang nakausap ng Lily’s Files mula sa Tacloban at Ormoc, ang ginagawang pahirap at aksyon ng gobyerno lalo na sa pagde-delay sa pamimigay ng relief goods ay mas masahol pang pahirap sa kanila kaysa pahirap na dulot ng bagyong si Yolanda.
Sa ginagawang pahirap ngayon ng gobyerno sa mga survivor ni Yolanda ay maka kukuha pa kaya ng boto ang mga pambato ng administrasyon ngayong darating na 2016 presidential election?
Saan kaya pupulutin itong sina DILG Sec. Mar Roxas at Vice President Jejomar Binay, na alam naman ng lahat na may ambisyong maging pangulo ng bansa.
Ano kaya ang kahihinatnan ng political career ng dalawang ito?
Makabubuti kaya o mabaon sila sa nangyaring paghagupit ni Yolanda sa Visayas region?
Makababangon pa kaya ang dalawang ito sa mga kapalpakang sila na rin ang may kagagawan?
Well, lets wait and see.
‘Yan ay kung magigising na sa mahabang pagkakahimbing ang ating mga kababayan o magpapadala pa rin sila sa pera at pang-uuto ng administrasyon.



