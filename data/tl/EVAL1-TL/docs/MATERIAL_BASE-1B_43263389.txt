18 VCM sa Palawan nagkaroon ng aberya

May 09, 2016 Orlan C. Jabagat

PUERTO PRINCESA, Palawan, Mayo 9, (PIA) --- Labingwalong Vote Counting Machine (VCM) mula sa ibaâ€™t-ibang voting places sa Palawan ang naitalang nagka-aberya.

Ito ang iniulat ng Provincial Joint Security Control Center sa isinagawang media briefing ngayong hapon sa Headquarters ng 3rd Marine Brigade dito sa Lungsod ng Puerto Princesa. Lima dito ay mula sa mga voting places sa bayan ng San Vicente: isa sa Araceli, apat sa Roxas, dalawa sa Sofronio Espanola, isa sa Rizal, isa sa Bataraza, at apat sa Puerto Princesa. Karamihan sa mga makina ay nag-malfunction at ginagawan na ng Comelec at mga technician ng Smartmatic ng paraan upang maayos ang mga ito. Ayon kay Comelec Palawan Provincial Election Supervisor Atty. Percival Mendoza, nasa 65 units lamang ang back-up VCM para sa Palawan at karamihan sa mga ito ay ipinadala na sa mga voting centers na nagkaroon ng aberya sa makina. Dagdag ni Atty. Mendoza, kahit pa hindi na gumana ang ibang VCM ay itutuloy pa rin ang pagboboto at isusubo na lamang ito sa ibang gumaganang makina kapag natapos na ang botohan sa ganap na alas-singko ng hapon. Lahat ng mga nakapilang botante pagpatak ng alas singko ng hapon ay maaari pa ring bomoto, ani Mendoza. Samantala wala namang naiulat na anumang karahasan o kahit na anong 'untoward incidents' ang naitala ng Philippine National Police-Palawan Provincial Police Office at ng Armed Forces of the Philippines, maliban sa 46 na motorsiklo na nahuli sa mga itinalagang check point ng PNP at AFP mula kahapon hanggang ngayong araw. Karamihan sa mga ito ay hindi rehistrado o kaya ay paso na ang rehistro at walang drivers license ang mga nagmamaneho nito. (OCJ/PIA4B-Palawan)



