PNoy, pinangunahan ang groundbreaking ceremony para sa Bulacan Bulk Water Supply Project

April 17, 2016 Shane F. Velasco

LUNGSOD NG SAN JOSE DEL MONTE, Abril 17 (PIA) -- Pinangunahan nitong Biyernes ni Pangulong Benigno S. Aquino III ang groundbreaking ceremony para sa Bulacan Bulk Water Supply Project o BBWSP sa barangay San Manuel sa lungsod ng San Jose Del Monte. Ang San Miguel Holdings Corporations-Korea Water Resources Corporation consortium ay pinagkalooban ng 30 taong konsesyon o kontrata na mamuhunan sa pagtatayo at pagpapatakbo ng BBWSP sa ilalim ng Built-Operate-Transfer scheme. Sa kasalukuyan, hindi napapakinabangan ng mga taga-Bulacan ang tubig sa Angat Dam bilang inuming tubig dahil 97 porsyento nito ay isinusuplay sa Metro Manila sa pamamagitan ng Maynilad at Manila Water. Ayon sa Metropolitan Waterworks and Sewerage System o MWSS, saklaw ng Phase I ng BBWSP ang mga lungsod ng San Jose Del Monte at Meycauayan at maging ang mga bayan ng Bocaue, Balagtas, Marilao at Obando. Target itong matapos sa Enero 2017. Sisimulan naman ang Phase 2 sa Hulyo 2017 at saklaw nito ang mga bayan ng Bulakan, Calumpit, Guiguinto, Paombong, at Plaridel at lungsod ng Malolos.

At panghuli, saklaw ng Phase 3 ang mga bayan ng Hagonoy, Pulilan, Baliwag, Bustos, San Rafael, San Ildefonso, San Miguel, Donya Remedios Trinidad, Pandi at Angat. Ang magiging sistema, ayon sa MWSS, magbabaon ng mga higanteng tubo upang humigop ng tubig sa Angat Dam sa Norzagaray patungo sa itatayong water treatment facility. Dito lilinisin ang ‘raw water’ na galing ng dam bago bombahin patungo sa mga water district sa pamamagitan ng ikakabit na malalaking tubo sa pagitan ng mga ito. Samantala, dahil malaking bahagi ng Angat Dam ay gagamitin na ng mga water district sa Bulacan, ipinapasubasta na rin ng MWSS ang New Centennial Water Source-Kaliwa Dam Project na nagkakahalaga ng P18.7 bilyong piso. Ito ang magsisilbing alternatibong pagkukuhanan ng tubig ng mga taga Metro Manila na magbobomba ng 600 milyong litro ng tubig kada araw. Iba pa rito ang 2,400 milyong litro kada araw mula sa ibabaong water tunnel mula sa General Nakar sa Quezon. Bubuhayin din ng administrasyong Aquino ang proyektong pagtatayo ng bagong dam ng Laiban sa Tanay, Rizal. (CLJD/SFV-PIA 3)



