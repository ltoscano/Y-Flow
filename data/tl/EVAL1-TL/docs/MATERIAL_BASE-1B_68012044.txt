700K plaka kinalsuhan ng SC By Tina Mendoza June 15, 2016 Pinigil ang Korte Suprema sa pamamagitan ng ipinalabas na Temporary Restraining Order (TRO) ang pamamahagi ng may 700,000 c ng sasakyan na una nang kinumpiska ng Bureau of Customs (BOC).
Kasabay ng pagpapalabas ng TRO ay inatasan ng Supreme Court (SC) ang Land Transportation Office (LTO) at Department of Transportation and Communications (DOTC) na huwag i-release ang 300,000 vehicle plates at 400,000 motorcycle plates sa katwirang hindi pa nareresolba ang kaso nito.
Ayon kay SC spokesman Atty. Theodore Te, ang nasabing mga plaka ng sasakyan ay kinumpiska ng BOC dahil sa kabiguan ng manufacturer nito, ang joint venture ng Power Plates Development Concepts Incorporated at J. Knieriem BV Goes, na magbayad ng buwis at customs duties. Sinabi pa ni Te na ang pagpigil sa pag-release ng mga plaka ay kasunod na rin ng hindi pagpayag ng Commission of Audit (COA) na i-donate ng BOC ang mga nakumpiskang plaka sa LTO at DOTC.
Nabatid na nagpalabas na ang COA ng Notice of Disallowance noong July 13, 2015 kaugnay ng Motor Vehicle License Plate Standardization Program ng LTO at nakapaloob umano sa nasabing Notice of Disallowance na hindi maaaring i-donate ng BOC ang mga nakumpiskang plaka kaya naman pinigil ng SC ang gagawin sanang hakbang ng BOC.
Aabot sa P40 milyon ang duties and taxes na kailangang bayaran ng PPI-JKG joint venture sa BOC dahil sa shipment ng mga plaka.



