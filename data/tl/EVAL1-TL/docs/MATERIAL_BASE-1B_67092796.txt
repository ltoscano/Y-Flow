PATULOY ANG MGA PATAYAN SA HALALAN

PATULOY ang mabangis na halalang pambarangay.
Kung noon ay tila inaabot ng linggo bago may balitang may pinatay o bigong pinatay na kandidato, ngayon ay halos araw-araw na.
MAGHAHAIN NG KANDIDATURA
Kabilang sa mga huling biktima sina Arnulfo Macaranas, dating chairman ng Brgy. Lareglareg, Malasiqui, Pangasinan at Barangay Captain Johnny Pulgofino, 48, ng Brgy. Annam, Umingan, Pangasinan.
Naglalakad lang si Macaranas patungo sa kanyang kotse nang pagbabarilin ng nakamotorsiklo.
Maghahain naman si Pulgofino ng kanyang kandidatura nang sundan ito, kasama ang tatlong iba, ng tatlong nakasakay sa isang motorsiklo.
Nang makalapit na ang mga nakamotor sa tricycle ni Pulgofino na kanya ring minamaneho, biglang bumaba ang mga ito at pinagbabaril ang biktima.
POLICE MATTER
Pakiramdam ng mga mamamayan, itinuturing ng Comelec na police matter lang ang mga patayan.
Wala kasing nararamdaman ang mga mamamayan na pagkabahala ng Comelec sa mga patayan.
Hindi nila nararamdaman ang kamay ng Comelec para sa maayos, matahimik at kapani-paniwalang halalang pambarangay.
Wala man lang umanong Comelec official na nakikitang kahit nakikiusyoso man lang sa mga pinapatay na mga kandidato sa halalan.
ELECTIONEERING
Mas interesado pa umano, mga Bro, ang Comelec sa problema sa electioneering.
‘Yun bang pangangampanya nang wala sa oras.
Kaya naririyan ang kanilang panawagan para magsumbong daw sa kanila ang mga netizen ukol sa mga isinasabit ngayon ng mga election paraphernalia kahit saan.
Para sa huli ay mayroon silang idi-disqualify.
Kasama sa mga rason nila ang vote buying na batayan din ng pagdiskuwalipika sa kahit nananalong kandidato.
At natutuwa na silang may mga nagagawa para sa halalan.
DISQUALIFICATION NG PATAY
Sabi ng mga mamamayan, higit na disqualification ang mga pagpatay at tangkang pagpatay sa mga kandidato.
Pero bakit malamig umano ang Comelec?
Ngayon nga nagdi-disqualify ang mga nagpapatayan, nag-aambusan at kung ano-ano pa.
Kung hindi magagawang i-disqualify ang isang kandidato, bala na ang ginagamit para sa disqualification.
At nakapagtatakang hindi umano aktibo rito ang Comelec.
Sana naman hindi totoo ito.
Dahil kung totoo, bahala na ang Bathala sa kanila.
May hangganan din ang pagpapabaya sa halalan na pinaghaharian ng mga mamamatay-tao.
AYAW NANG MAGING BET
Isa sa mga umaangal sa pinaggagawa ng Comelec ang mga guro.
Dalawang malalaking dahilan ang inilulutang ng mga guro para tanggihan nila ang pagkuha sa kanila bilang mga Board of Election Teller o BET.
Una, sa Maguindanao, halimbawa, ang problema sa seguridad.
Palagi umanong may mga binabaril, hinaharas at kinikidnap na mga guro.
Dahil mano-mano ang halalan ngayon, natatakot ang mga guro na masasabak na naman sila sa mga agawan ng balota ng mga armadong tao.
Ngunit walang nagagawa ang Comelec para iligtas sila.
BINABARAT NG COMELEC
Sa Metro Manila naman, marami ring guro ang ayaw na maging BET.
Binabarat umano kasi ang mga ito ng Comelec sa kanilang kompensasyon.
Nitong nakaraang halalan, humiling sila ng P5,000 pero ginawang P4,000 lang ng Comelec.
Ngayong halalang pambarangay, ginawa na lang umanong P2,500 ang kompensasyon.
Kahit alam ng Comelec na mas mahirap ang mano-manong pagpapaeleksyon.
IPAKUKULONG SILA
Anoman ang dahilan ng mga guro para tumangging maging BET, pipilitin umano sila ng Comelec na magtrabaho.
At may lakas pa ng loob ang mga taga-Comelec na sabihing kakasuhan nila ang mga tatanggi.
At may parusang kulong para sa mga guro na “ayaw magserbisyo sa Comelec?”
Ayaw na yata ng mga taga-Comelec ang kumuha pa ng iba dahil malaking gastos umano sa kanila ang pag-training sa mga bago na maaaring mga guro rin o empleyado ng pamahalaan.
HINDI DAPAT MALIITIN
Dapat talagang bigyan ng pagpapahalaga ng Comelec ang halalang pam-barangay.
Itong patayan ang dapat na bigyan nito ng pangunahing aksyon.
Saanman maganap ito, dapat na maramdaman ng mamamayan na kumikilos ang Comelec.
Dahil ang patayan ang pangunahing anyo ng paglapastangan sa karapatan ng mamamayan na pumili ng mga maglilingkod sa kanila sa pamahalaan.
Sumusunod na lamang dito ang mga pandaraya sa estilo ng pangangampanya gaya ng electioneering.
Sumusunod din lang ang mga vote buying.
Maging ang pagdiskuwalipika sa mga kumakandidato at nananalo.
MAMAMATAY-TAO PIGILIN
Sa ibang salita, mga Bro, dapat na mapigil sa pag-upo sa gobyerno ang mga mamamatay-tao.
Kapag ang mga murderer ang hahawak ng renda ng pamahalaan, ano ang ating kahihinatnan?
Karaniwan ding ang mga murderer ang halang ang kaluluwa sa pandaraya sa kaban ng bayan at kung ano pang mga nakasisira sa buhay ng mamamayan at bayan.



