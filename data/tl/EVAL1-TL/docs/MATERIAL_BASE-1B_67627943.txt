
Biazon laya sa 90K By Bernard Taguinod June 15, 2016
Pansamantalang makakalaya ang nagbabalik-kongreso na si Muntinlupa Rep-elect Ruffy Biazon matapos maglagak ng piyansang P90,000 sa tatlong kasong kinakaharap nito sa Sandiganbayan na may kaugnayan sa pork barrel scam.
Kahapon ay personal na nagtungo ang dating Commissioner ng Bureau of Customs (BOC) para maglagak ng piyansa sa Sandiganbayang 7th Division para sa kanyang pansamantalang kalayaan.
May katumbas na P20,000 ang inilagak ni Biazon na piyansa para sa kasong direct bribery, P30,000 para sa kasong graft at P40,000 naman sa malversation of public funds. Magugunita na kinasuhan ng Office of the Ombudsman si Biazon noong Abril kasama sina dating Energy Regulatory Commission (ERC) chairperson Zenaida Ducut, Janet Lim-Napoles at iba kaugnay ng pagkakasangkot ng mga ito sa pork barrel scam.



