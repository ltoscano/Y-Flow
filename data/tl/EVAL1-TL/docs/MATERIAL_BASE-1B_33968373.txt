Alora kumpiyansa By Ramil Cruz August 20, 2016
Gaya ni Kirstie Elaine Alora, positibo rin ang kanyang coach na si Roberto Cruz sa tsansa ng Filipina taekwondo jin na huling pag-asa ng Pilipinas para madagdagan ang silver ni Hidilyn Diaz sa weightlifting women’s 53-kilogram sa matatapos na bukas na 31st Summer Olympic Games 2016 sa Rio de Janeiro City, Brazil.
Sasagupain ngayong alas-8:30 ng umaga (9:30 ng gabi, Manila time) ng 26-year-old at Biñan City native sa kanyang debut fight si 2008 Beijing Olympics gold medalist at 2007 World Championships gold winner Maria Espinoza ng Mexico.
Hindi natitinag si Cruz. “They’ve fought once, right after the Beijing Olympics, and the Mexican won, 2-1. Elaine can beat this Mexican,” wika niya.
Para makasilat o makapaghimagsik si Alora, giniit ng bemedalled coach na dapat sandalan ni Alora ang kanyang bilis at liksi.
“Elaine has been training well even while we were in Manila and since we arrived here in Rio almost a month ago,” hirit ng former five-time finweight king sa Southeast Asian Games.
Si Cruz ang pinakamatagumpay na Filipino taekwondo jin, wagi ng three silver at two bronze medals sa World Championships, dalawang bronzes sa World Cup at gold, silver at bronze sa Asian Championships.
Kaya may alam siya sa labanan.
“Kaya ni Elaine,” panapos ni Cruz na tahimik na nagdiwang noong Hwebes ng kanyang 44th birthday.
Dagdag-lakas at inspirasyon pa kay Alora ang pagdating sa araw ng laban niya ng kanyang mga OFW na mga magulang buhat sa Alaska at ate na galing Maynila.



