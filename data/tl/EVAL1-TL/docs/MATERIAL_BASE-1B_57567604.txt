22,000 na bata target ng supplemental feeding

May 26, 2016

LUNGSOD NG KORONADAL , South Cotabato, May 26 (PIA) -- Mahigit 22 libong kabataan na may edad na dalawang taon hanggang anim na taong gulang ang target na maabot ng pamahalaang panlungsod ng Koronadal sa isinasagawang supplemental feeding. Ang naturang bilang , ayon kay Koronadal City Nutrition Action Officer Veronica Daut, ay ang bilang ng malnourished children sa mga barangay na may pinakamatataas na antas ng malnutrisyon sa buong Koronadal. Tinukoy ni Daut ang mga barangay na may matataas na antas ng malnutrisyon na ang sumusunod" Sto Nino, San Jose, Mabini, Paraiso, Morales, Concepcion, New Pangasinan, Sta Cruz, Esperanza, Namnama, Carpenter Hill, Magsaysay, Cacub, Zone 4 at Assumption. Magtatagal ang supplemental feeding ng isang buwan at regular na aalamin ang progreso ng bawat bata sa pamamagitan ng lingguhang pagtitimbang at pagsukat ng kanilang tangkad. Aminado si Daut, na ang na-obserbahang bahagyang pagtaas ng bilang ng malnourished na kabataan sa Koronadal ay resulta ng mahabang tagtuyot na dala ng El Nino at nagdulot ng kakulangan sa pagkain at maiinom na tubig. Bukod sa supplemental feeding, magsasagawa rin ang City Nutrition Council ng malawakang information drive at hihikayatin ang mga pamilya at kumunidad na magtayo ng gulayan at mag-alaga ng manok, pato at iba pang hayop na maaaring pagkunan ng karne. Kaugnay rito, nagpasalamat si Daut na may mga organisasyon na tumutulong sa pamahalaang panlungsod para malunasan ang malnutrisyon sa kabataan. Kabilang sa mga katuwang na organisasyon ang Kiwanis International, Save the Children, International Care Ministries. (DEDoguiles-PIA 12)



