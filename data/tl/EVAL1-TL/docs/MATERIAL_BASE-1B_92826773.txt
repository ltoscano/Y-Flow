FILM FESTIVAL: Sinag Maynila 2016, masisilayan na By Loti Amor Leycano April 8, 2016
Matapos ang matagumpay na inagurasyon ng Sinag Maynila noong Marso 2015, muling magbubukas ang naturang independent film festival ngayong Abril handog ang limang mahuhusay na pelikula.
Isinagawa ang pormal na paglulunsad ng Sinag Maynila Independent Film Festival 2016 noong Abril 5 sa SM Aura Sky Premiere na proyekto nina Festival Director Brillante Mendoza at CEO and Founder Wilson Tieng.
Para kay Brillante, paraan ang naturang film festival upang buksan ang pinto para sa filmmakers, lalong higit sa batang filmmakers. Ang limang napiling pelikula ay ang Mrs. ni Adolfo Alix Jr., Expressway ni Ato Bautista, Dyamper ni Mes De Guzman, T.P.O ni Jay Altajeros, at Lila ni Gino Santos.
Tampok sa mga nabanggit na pelikula ang ilang kilalang artista tulad nina Lotlot de Leon, Carlo Aquino, Enchong Dee, Janine Gutierrez, at Aljur Abrenica na nagpamalas ng husay at galing upang bigyan ng hustisya ang kani-kanilang role.
Si Enchong Dee na leading actor ng Lila na dumalo sa presscon ng Sinag Maynila Independent Film Festival noong Abril 5 sa SM Aura sa Taguig City. (Peter Lacang)
“Masaya dahil pangarap ko ‘to. At mas wide pala talaga ‘yung dapat mo’ng i-offer at matutunan dahil sobrang laki ang istorya,” sambit ni Enchong sa pagpasok sa indie film na ito.
Pangarap ni Enchong na makasali sa international film festival kaya naman ipinagdarasal nito na malayo ang marating ng kanilang pelikulang Lila, kunsaan costar niya si Janine Gutierrez.
Sa trailers pa lamang ay siguradong magugustuhan na ito ng mga tao, maging ng mga hindi mahilig sa pelikula dahil malapit sa totoong buhay ang mga kwentong matutunghayan. Nariyan ang kwento tungkol sa isang battered wife, mga magnanakaw, sindikato at mamamatay tao, at iba pa.
Kaya naman ano pa ang hinihintay n’yo? Ayain na ang pamilya at barkada at manood ng mga pelikulang gawang-Pinoy.
Magbubukas ang Sinag Maynila 2016 mula Abril 21 hanggang 26 at mapapanood sa sinehan ng SM Malls.



