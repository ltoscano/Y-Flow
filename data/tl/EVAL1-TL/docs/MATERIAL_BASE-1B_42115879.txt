
DA SECRETARY ALCALA AT ANG INYONG NIA-NFA

AKALA ko ba gusto ni Department of Agriculture Sec. Procy Alcala na paunlarin ang buhay nang mga magsasaka sa bansa? Iyan kasi ang kanyang pangako bago siya maupo bilang kalihim ng DA.
Nagyabang pa siya na ibabalik niya muli ang Pilipinas bilang pangunahing tagaluwas (exporter) ng lahat na produktong agrikultural.
Patapos na ang termino ng mag-among Benigno S. Aquino III (BSA3) at Alcala, nakupo, sa halip na umunlad ay lalong nabaon sa kahirapan ang mga magsasaka.
Talagang ang sistemang Aquino ay puro kuwento lang na napakawalang kuwenta.
Heto ang panawagan ng mga magsasaka ng Sultan Kudarat.
Noon daw ay natuwa sila kay Aquino dahil sa santambak na pangako ng kaginhawaan sa sambayanan.
Pero ngayon, wala nang luha na lumalabas sa kanilang mga mata dahil sa lalong pagkalugmok ng kanilang buhay.
Sabi nila, “Kay PNoy, kung totoo na gusto ninyo kaming tulungan, sana ay wala ng bayad ang inyong serbisyong patubig.
“Binagyo at binaha po kami, marami sa amin ang hindi nakabayad dahil sa magkakasunod na bagyo.
“Sa totoo lang, Ka Ed, ‘di maganda ang serbisyo sa amin ng DA, lalo na ang National Irrigation Administration. Mabilis lang silang maningil, may interes pa.
“Biktima na kami ng bagyo’t baha o kalamidad, may interes pa ang utang namin. Sana i-charge na lamang ni PNoy sa kanyang PDAF at DAP!”
“Sumulat na rin po kami sa ilang senador, lalo na kay Senador TG Guingona, para sabihin kay PNoy na pansamantala ay ilibre muna kami sa singil ng NIA pero wala rin pong nangyari.”
“Ganyan din ang ginagawa sa amin ng National Food Authority, Ka Ed. Patuloy na nga kaming nababaon sa utang sa NIA, lalo pa kaming ibinabaon sa utang ng NFA.
Kasinungalingan ‘yung sinasabi ng NFA na mataas ang bili nila sa palay namin. Tuwing magha-harvest at ibebenta namin ang aming palay sa NFA, napakababa ng bili nila sa amin, galit na, sobrang istrikto pa.”
“Kaya tuloy napipilitan kaming ibenta ang aming palay sa mga trader para makabayad o makabawas kami ng kaunti sa aming lumalaking mga utang.
Dagdag pa riyan ang sobrang mahal na abono at pestisidyo. Wala namang naitutulong sa amin ang gobyerno ni PNoy sa totoo lang po.”
O hayan, Secretary Proceso, orihinal na mensahe ‘yan ng mga magsasaka ng Sultan Kudarat.
Papaano matutupad ngayon ang mga ipinagyabang mong pangako sa ating mga magsasaka at mamamayan? Nauuna kasi ang yabang ninyo sa inyong katawan, eh. Magserbisyo nga kayo ng tama!



