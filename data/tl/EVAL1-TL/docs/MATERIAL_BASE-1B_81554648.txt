Duterte nanumpa na bilang Pangulo
By Abante June 30, 2016
Sa inagurasyon ni Rodrigo Duterte nanumpa ito bilang bagong Pangulo ng Pilipinas nitong Huwebes sa Rizal Ceremonial Hall ng Malacañang.
Sa harap ni Supreme Court Associate Justice Bienvenido Reyes ay nanumpa bilang ika-16 Pangulo si Duterte habang ang kaliwang kamay nito ay nakapatong sa bibliyang tangan ng kanyang bunsong anak na si Veronica “Kitty” Duterte.
Todo suporta ang ibinigay sa bagong Pangulo ng kanyang pamilya kabilang ang mahigit 600 iba pang dumalo sa okasyon. Mula sa Davao ay lumipad pa-Maynila ang dati nitong kabiyak na si Elizabeth Zimmerman at mga anak na sina Paolo, Sara at Sebastian na pansamantalang tumuloy sa City of Dreams sa Pasay bago ang pagdalo sa inagurasyon.
Sa panimula ng seremonya, binasa ni Senate President Franklin Drilon ang isang resolusyon ng Kongreso na naghahayag na sina Duterte at Leni Robredo ay “duly elected president and vice president of the Philippines”.
Nanumpa si Duterte matapos ang dating Pangulong Benigno Aquino III ay mabigyan ng departure honors.
Naging simple lamang ang seremonya at ginawa lamang sa Palasyo upang maiwasan ang pagkakaroon ng matinding daloy ng trapiko sa lansangan. Gayundin, ang mga miyembro ng gabinete ni Duterte ay tinipon muna sa Philippine International Convention Center sa Pasay upang sa iilang bus na lamang sumakay at hindi na makapagdala ng kani-kanilang pribadong sasakyan.
Si Duterte ang ikalawang Pangulo na nanumpa sa Malacañang, kasunod ni dating Pangulong Ferdinand E. Marcos noong Pebrero 25, 1986.



