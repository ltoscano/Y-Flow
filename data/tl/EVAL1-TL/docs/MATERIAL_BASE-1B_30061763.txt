
WAEPEK ANG TELEVISION ADDRESS NI PNOY

MUKHANG naliligaw talaga ang ating Pangulo sa tunay na dahilan ng pagdausdos ng pagtanggap sa kanya ng ating mga mamamayan. Hindi pa rin niya makita na ang dahilan ng naglalahong tiwala sa kanya ng ating mga kababayan ay ang patuloy nitong pagtangkilik sa mga tauhan na walang ginawa kundi gumawa ng katarantaduhan sa ating pamahalaan.
Sa kanyang ginawang television address noong Miyerkules, ibinato ni Pangulong Aquino ang sisi sa oposisyon tungkol sa isyu ng pork barrel. Ipi-nagtanggol din niya ang kanyang Disbursement Acceleration Program (DAP) na aniya ay kinailangan ng kanyang administrasyon upang mailagay sa ayos ang ating ekonomiya.
Okay naman sana itong ginawa ni PNoy dahil ipinamalas niya rito na bilang Pangulo, pananagutan niya ang anomang bagay na ginawa at hindi nagawa ng kanyang administrasyon. Bilang Pangulo, ipinakita niya na siya ang may tangan sa pagpapalakad ng ating pamahalaan at siya rin dapat ang haharap sa ating mga mamamayan.
Ang problema ay ang patuloy na pagtanggi ni PNoy sa tunay na dahilan kung bakit naaalibadbaran na sa kanya ang marami nating kababayan. Patuloy pa rin niyang pinagtatakpan at kinakanlong ang kanyang mga tauhang wala na yatang ginawa kundi ang bigyan ng kahihiyan ang kanyang administrasyon.
Patuloy pa rin niyang ipinagtatanggol ang kanyang mga kasangga sa pulitika na nasasangkot sa mga isyu ng katiwalian gaya na lang ng pork barrel scam ni Janet Lim-Napoles. Ito ang dahilan kung bakit sa kabila ng sinasabi niyang aksyon ng kanyang pamahalaan upang usigin ang mga taong nasa likod ng pork barrel scam, nagkakaroon ng basehan ang sinasabi ng oposisyon na ito’y isang panggigipit lamang dahil ni isa sa kanyang mga kasamahan ay walang nasampahan ng kaso.
Kung tutuusin, nauna pang lumutang ang pangalan nitong si Davao Congressman at House Committee on Appropriations Chair Isidro Ungab sa mga nasangkot sa raket ni Napoles ngunit ni isang imbestigasyon ay walang ginawa laban sa kanya. Lumutang din ang pangalan ng ilang kasamahan ni PNoy sa gabinete gaya na lang nitong si Agriculture Secretary Proceso Alcala at Executive Secretary Paquito Ochoa.
Ngunit bakit dedma lang ang Pangulo sa mga akusasyon laban sa kanila? Kahit isang plastikan na imbestigasyon ay walang isinagawa ang Department of Justice (DOJ) laban sa kanila samantalang mas mabilis pa sa kidlat ang ahensiya noong sampahan nito ng kaso ang mga nasa oposisyon.
Kung ang television address ng Pangulo ay kanyang inanunsiyo ang kanyang pagsibak sa mga pasaway sa kanyang administrasyon sa halip na magngawngaw ukol sa pork barrel at DAP, palagay ko ay marami sa ating mga kababayan ang matutuwa.
Malinaw na malinaw na ang dahilan ng pagbagsak ng tiwala ng ating mga mamamayan kay PNoy ay ang katotohanang hindi niya mapanindigan ang kanyang ipinagmamalaking “ tuwid na daan” sapagka’t pinagtatakpan naman niya ang kanyang mga walanghiyang kasamahan.



