‘Bilang ng freshie dorm slots, ‘di apektado ng dorm repairs’ – OSH

ni Julian Inah Anunciacion
Bagaman nakatakdang ipasaayos ang siyam sa 11 dormitoryo sa UP Diliman (UPD), parehong bilang pa rin ng freshmen ang nakatakdang tanggapin bilang mga residente para sa susunod na semestre.
Tulad ng nakaraang taon, tatlo pa rin sa bawat 10 tatanggaping dormers ay freshmen o iyong may student number na nagsisimula sa 2013, ani Office of Student Housing (OSH) Director Gerardo Lanuza.
Nakatakdang simulan ang pagpapaayos sa Kalayaan Residence Hall sa susunod na semestre, kaya 280 babaeng freshmen lamang muna ang tatanggapin sa nasabing dormitoryo.
Daragdagan na lamang ng hindi bababa sa 72 dorm slots ang Centennial, 78 ang Molave, at higit sa 90 naman ang Yakal Residence Hall, para sa 290 lalaking freshmen na pansamantalang hindi tatanggapin sa Kalayaan sa susunod na semestre, paliwanag ni Lanuza.
Maglalabas ang OSH sa ika-30 ng Abril ng paunang listahan ng mga freshmen na natanggap bilang mga residente. Maaari pang magpasa ng apela ang mga hindi matatanggap pagkatapos ng nasabing petsa.
Naglaan ng P50 milyong pondo ang Commission on Higher Education para sa mga renobasyon, tulad ng reroofing, electrical rewiring, plumbing, repainting, retiling, at pagpapaayos ng mga comfort room ng mga dormitoryo. (Sumangguni sa sidebar)
Kasalukuyang ipinapaayos ang Sampaguita, Ilang-Ilang, at Ipil Residence Halls, na pawang nangangailangan ng repainting, retiling, rewiring, at plumbing. Inaasahang matatapos sa ikalawang semestre ng susunod na taon ang pagpapagawa sa tatlong dormitoryo.
Mula sa tinatayang 3000 kasalukuyang dormers sa UPD, 2000 ang nag-renew ng kanilang dormitory slot. Gayunman, dahil sa mga nakatakdang pagpapaayos, pansamantalang kalahati o 1500 lamang sa mga residenteng nag-renew ang tatanggapin sa susunod na semestre.
Samantala, wala pang tiyak na iskedyul ng pagpapaayos sa iba pang mga dormitoryo, bagaman una itong binalak na pagsabay-sabayin.
Nakikipag-ugnayan pa ang OSH sa mga dorm managers at sa Office of the Campus Architect upang sadyang maantala muna ang simula ng pagpapaayos sa ilang mga gusali, upang madagdagan pa ang bilang ng mga residenteng maaaring tanggapin.
Gayunman, hindi inaasahang lubos na ipagpapaliban ang pagpapaayos ng mga dormitoryo. “It’s hard to postpone. [Kapag] i-delay mo [ang pagpapaayos], the students will suffer from the dilapidated facilities,” ani Lanuza.
“Some of the dorms are over 30 years old and have not seen major overhauls in the past year,” ani Alliance of Concerned Dormitories (ACD) head Esther Pinzon.
Pamantayan sa pananatili
Para mapili ang mga estudyanteng bibigyan ng slot sa dormitoryo, kailangan nilang makakuha ng higit sa 85 puntos sa ilalim ng isang “point system” sa Computer Registration System (CRS).
Nakabatay ang bilang ng puntos ng mga aplikante sa layo ng kanilang tirahan mula sa kampus at sa kanilang nakuhang bracket sa STFAP. Binibigyan ng prayoridad ang mga estudyanteng galing sa mga probinsya ng Visayas at Mindanao at iyong mga nasa mas mababang bracket ng STFAP, ani Lanuza.
May pagkukulang gayunman ang nasabing point system, ani OSH Executive Officer Noel Marquina. “Nakabase kasi sa family income at place of origin ang point system. Nagkakaroon ng conflict [sa dalawang factors]. Paano kung taga-Mindanao nga pero mataas naman income [ng mga magulang], o maliit ang income [ng mga magulang] pero malapit naman ang place of origin?”
“Dahil walang human intervention, wala [ring] emotional consideration… [The point system] merely looks at an individual as a number,” ani Lanuza.
Sa kabila ng ganitong limitasyon, gagamitin pa rin sa mga susunod na dorm applications ang nasabing sistema. Upang mapunan ang kakulangan nito, bibigyang ng mas striktong implementasyon ang hindi pagtanggap sa mga dorm applicants na nagkaroon ng maraming paglabag sa kanilang pananatili sa dormitoryo, dagdag ni Lanuza.
Nanawagan naman si UPD University Student Council Students’ Rights and Welfare Committee Head Aryanna Canacan na dapat maglaan ng mas mataas na badyet sa UP ang gobyerno.
“Di pa rin talaga [nabigay ang] lahat ng pangangailangan ng mga estudyante, so kailangan talagang i-increase ‘yung subsidy, para di lang pakonti-konti ang improvements,” ani Canacan.



