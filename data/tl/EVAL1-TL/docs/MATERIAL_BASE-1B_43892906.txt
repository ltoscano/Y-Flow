
DAPAT SILIPIN NG KINAUUKULAN

MABIGAT ang mga alegasyon ni Senador Miriam Defensor Santiago laban kay Senador Juan Ponce Enrile. Ani ng pamosong senadora, may mga ulat siyang natanggap na pinondohan diumano ni Enrile si Nur Misuari, pinuno ng isang paksyon ng Moro National Liberation Front (MNLF) para salakayin ang lungsod Zamboanga upang mabaling dito ang atensyon ng mamamayan mula sa isyu ng multi-bilyong pisong pork barrel scam.
Hindi dapat ipagkibit-balikat lang ang mga sinabi ni Santiago laban kay Enrile lalo na’t simula’t sapul ay kung ilang beses nang lumulutang ang pangalan ng dating admistrador ng martial law ng diktador na si Ferdinand Marcos sa mga kilos para pabagsakin ang pamahalaan noong dekada ‘80 at ‘90. Ika nga ng mga matatanda kung may usok ay malamang na may apoy. Dapat ay imbestigahan ng pamahalaan ang sinasabing ito ni Santiago.
Si Enrile ay isa sa mga isinasabit na malalaking personahe na sina-sabing nagpasasa sa pork barrel.
Kaugnay nito marami ang nadismaya kay Enrile kaugnay ng ginawang pagsisiwalat ni Santiago. Sabi nila ay hindi na dapat nasasangkot pa ito sa mga ganitong usapin. May mga nagpahayag pa sa inyong lingkod nang panghihinayang sapagkat ito na ang diumano ang tamang panahon para si Enrile ay maging isang statesman o estadista. Ang akala kasi nila ay simula na ng kanyang pagiging estadista ang mahusay niyang pagganap bilang puno ng impeachment court laban kay dating Punong Mahistrado Renato Corona. Hindi pala.
* * *
Isa pang dapat hindi balewalain ay ang mga isiniwalat ni Senador Jinggoy Estrada sa kanyang privilege speech na lahat naman sila sa Senado ay nakinabang sa Priority Development Assistance Fund (PDAF) na mas kilala sa mabahong taguri nitong pork barrel. Ang nakapagtataka lamang, aniya, ay kung bakit selective ang ginagawang pag-uusig ng administrasyon ni Pangulong Benigno Simeon Aquino III.
Lumalabas sa privilege speech ni Estrada na tanging mga oposisyonista lang ang inuusig ng pamunuan ni B.S. Aquino. Pansinin na walang itinanggi si Estrada sa mga bintang laban sa kanya.
Parang sinasabi niya na walang masama sa kanilang ginagawa dahil lahat naman sila ay gumagawa nito. Hi-hi-hi natatawa ako…banal na aso, santong kabayo…natatawa ako hi-hi-hi.
* * *
Kung marunong mahiya ang mga galamay ni B.S. Aquino ay dapat nilang patunayan na mali si Estrada sa kanyang mga paratang na namimili lang ng inuusig ang administrasyong ito. Ito ang hamon sa mga nasa poder…patunayan ninyo na hindi persecution kundi talagang prosecution ang nangyayari. O ano kaya ninyo?
* * *
Para sa mga karagdagang impormasyon tungkol sa mga isyu ng panahon, ugaliing makinig sa podcastpilipinas.com/nelsonflores tuwing Huwebes alas-nueve (9) hanggang alas-diyes (10) ng gabi .
Kung ibig ninyong maligo sa isang pribadong hot spring ay pu-munta kayo sa Infinity Resort, Indigo Bay Subdivision, Barangay Bagong Kalsada, Lungsod ng Calamba. Malapit lamang ito sa Metro Manila at mula rito ay tanaw ninyo ang banal na bundok Makiling.
Kontakin ninyo si Gene Lorenzo sa infinity_resort@yahoo.com para sa karagdagang impormasyon.



