Mga residente sa Tondo tuloy ang laban kontra demolisyon

ni Mary Joy Capistrano
Patuloy ang barikada ng mga residente sa kahabaan ng Road 10 sa Tondo, Maynila, siyam na araw matapos ang palugit na ibinigay ng Department of Public Works and Highways (DPWH) upang kusa nilang lisanin at baklasin ang kanilang mga tahanan.
Bahagi ang Road 10 ng isasagawang road-widening project ng pamahalaan, ani DPWH Regional Director Reynaldo Tagodando. Tinatayang nasa 2,300 residente ang apektado ng proyekto.
Nasa 1,600 residente na ang boluntaryong lumipat sa relocation site sa San Pedro, Laguna at Bocaue, Bulacan kapalit ng isang libong piso, isang sako ng bigas, at ilang piraso ng grocery items. Nakapaloob din sa kasunduan na saka lamang magbabayad ang mga residente ng upang P200 kada buwan pagkalipas ng dalawang taon.
Binigyang-diin naman ng nalalabing mga residente na sa 30 dekada nilang paninirahan sa Tondo, marapat lamang ipagkaloob na sa kanila nang libre ang mga bahay sa nasabing relocation site.
“Hindi po kami papayag na paalisin kami sa lugar kung saan mula pagkabata hanggang sa mag-asawa [ay naging tirahan] na namin,” ani Amy Serafin, presidente ng Gabriela sa Brgy. 39.
Rekisito ng kwalipikasyon
May 239 pamilya lamang ang kwalipikadong tatanggap ng libreng pabahay, ayon sa isinagawang sensus ng Local Inter-agency Committee sa pangunguna ng DPWH, Manila Department of Social Welfare, Urban Settlement Office, City Engineering Office at National Housing Authority,.
Samantala, hindi naman napabilang ang karamihan sa 639 residente sapagkat hindi nila nagawang makapagpasa ng mga rekisito katulad ng Social Security System number, National Bureau of Investigation clearance, at birth certificate o marriage contract.
Gayunman, binatikos ng mga residente ang nasabing proseso na hindi umano isinaalang-alang ang kakayahan ng mga residenteng tustusan ang gastusin sa pagkuha ng nasabing mga papeles.
“Walang sapat na hanapbuhay ang mga residente dito na pawang mga manggagawa sa pier, kaya hindi sila nakapagpasa [ng mga kailangang papeles],” ani Mary Anne Florendo, pangulo ng Samahan ng mga Magkakapitbahay sa Road 10.
‘Murang-pabahay’
Samantala, marami sa mga naunang pumayag sa reolokasyon ang bumalik na rin sa Tondo dala ng matinding kahirapan, at kawalan ng kuryente at tubig sa kanilang lugar, ayon sa Samahan ng mga Magkakapitbahay sa Road 10.
Isa ang biyuda at ina ng anim na si Venjir Boller sa mga residenteng dinala sa Bocaue, Bulacan na mas piniling bumalik na lang sa Road 10. “Binigyan po kami ng isang relokasyon na hindi naman kami mabubuhay— walang paaralan, hospital, at kabuhayan,” aniya.
Marami na rin umano sa mga kapitbahay niya ang nagkakasakit, habang may ilang binawian na ng buhay na pawang mga kabataan dahil sa tambak ng basura at walang malinis na tubig, ani Boller.
“Kung mamamatay po kami sa mga relokasyon mas mabuting dito na lang sa Tondo, [kung saan] mamamatay kaming lumalaban,” ani Serafin.



