ISPORT LANG!: Sinu-sino pa sa Gilas pool?
By Zaldy Perez January 10, 2017 Sa January 22 na pala ihahayag ng SBP at PBA ang Gilas pool na bubuuin ng 24 players.
Ang palaisipan dito ay kung sinu-sino pang 12 players ang mapapasama bukod sa labin-dalawang rookies na isinailalim sa Gilas draft ilang buwan na rin ang nakalilipas.
Ang mga rookies ay sina TNT Roger Pogoy, Kevin Ferrer ng Barangay Ginebra, Carl Bryan Cruz ng Alaska, Mac Belo ng Blackwater, Jio Jalalon ng Star, Arnold Van Opstal ng SMB, Von Pessumal (Global Port), Russel Escoto (Mahindra), Ed Daquioag (Meralco), Fonzo Gotladera (NLEX) Matthew Wright (Phoenix) at Mike Tolomia ng Rain or Shine. Nauna nang napagkasunduan ng PBA Board, na bukod sa mga rookies, magbibigay pa ang bawat team ng tig-iisang PBA player.
Ang mga sigurado ng player na papasok, bukod sa dose pares ay ang mga Gilas veterans na sina Terrence Romeo ng Global Port; Calvin Abueva ng Alaska; J.C. Intal ng Phoenix at Japeth Aguilar ng Barangay Ginebra.
Ang tanong ngayon ay sino pa ang mga bagong players na papasok dahil balitang gagawing parang goma na puwedeng unat-unatin ang pool.
May balita na maaaring mapasama uli si Jayson Castro sa pool dahil nang mabalik si coach Chot Reyes bilang head coach ay nagbago ito ng isip at gusto nang maglarong muli sa national team.
Pero, huwag na ninyong hanapin sa listahan sina Kiefer Ravena at Bobby Ray Parks sa Gilas lineup dahil may mga nauna na silang commitment.
Si Ravena ay nasa US at nakikipag-ensayo sa NBA D-League team Texas Legends at si Parks ay abalang-abala sa kampanya ng Alab team sa ABL.
Ang 24-man Gilas pool ay guguntingin ni coach Chot sa 12 para sa SEABA Championships sa Abril.



