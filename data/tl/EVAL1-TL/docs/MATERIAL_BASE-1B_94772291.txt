ILANG ARGUMENTO UKOL SA REPRODUCTIVE HEALTH

GASGAS na kung tutuusin ang aking mga daliri sa kasusulat ng komentaryo ukol sa iba’t ibang isyu kaugnay sa Reproductive Health Law. Paulit-ulit lang naman kung tutuusin ang mga argumentong ibinibigay ng simbahan at ilang personalidad na kontra sa RH law.
Gaya na lang sa katanungan na “kailan talaga nagsisimula ang buhay.” Gusto kasing palabasin ng mga kontra sa RH na kahit hindi pa nakapapasok sa matres ng isang babae ang punlay ng lalaki ay may buhay na ito.
Na ayon kay Kit Tatad, kapag ang punlay ng lalaki, sa pamama-gitan ng condom ay pinigilang maipasok sa matres ng babae ay maituturing ito na “murder” o pagpatay. Ha?
Tangna, parekoy, eh ‘di, ang pagma-masturbate pala ng mga lalaki ay maliwanag na murder?
Ibig bang sabihin Mr. Tatad, hindi ka talaga nakaranas mag-koljaks? Sige nga, Mr. Tatad, milyong beses mong subukang mag-eksperimentong alagaan ang mga punlay ng lalaki kung magiging tao ba ito ng hindi ipinapasok sa matres ng babae! Sa simpleng pang-unawa, nagkakaroon lang ng buhay kapag nagsanib na sa matres ang hinog na semilya ng babae at punlay ng lalaki.
Kaya alinman sa mga ito ang pigilang mahinog o magsanib ay wala pang buhay . . . Kaya walang naganap na pagpatay!
Heto pa ang isang argumento ng simbahan. Kesyo pangunahing obligasyon ng gobyerno ang ‘protection of life.” Kaya hindi dapat pigilan sa pamamagitan ng family planning methods ang pagbuo ng tao. Susmaryosep, protection of life nga, parekoy…In-short, wala pang dapat protektahan kung wala pang buhay!
Heto pa. Ang pangunahing isyu ayon sa pakialamerong simbahan ay ang moralidad ng isang bansa at ng mga mamamayan nito kung sakaling pairalin na ang RH Law.
Susmaryosep, alin ang mataas ang moral, kung ang mag-asawa ba, na sa kakulangan ng kaalaman o kakayahang bumili ng pills o con-dom ay dumami nang husto ang mga anak.
At dahil kakarampot ang kinikita ng ama ay naging malnourished, uneducated, palaboy sa lansangan at naging magnanakaw ang mga anak.
‘Yan ba ang mataas ang moralidad? Ibig bang sabihin Mr. Tatad, na ang lahat ng bansa na may batas na kahalintulad sa RH Law natin ay walang moralidad? Mas maunlad ba tayo kaysa sa kanila? Mas marangal ba tayo kaysa sa kanila?
Simple lang, parekoy ang pagresolba sa mga isyu tungkol sa RH law. Respetuhan lang!
Hayaang serbisyuhan ng gobyerno ang gustong magplano at hayaan naman ang ayaw!



