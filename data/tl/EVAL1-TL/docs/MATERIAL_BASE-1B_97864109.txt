DOLE 12 nagkaloob ng tulong sa mga mamamayan ng Tantangan

June 08, 2016

TANTANGAN, South Cotabato, Hun. 8 (PIA)--- Namigay kamakailan ng mga kabuhayan starter kit ang pamunuan ng Department of Labor and Employment (DOLE) 12 sa mga magulang ng mga child laborer dito sa bayan partikular sa Barangay Maibo.

Ayon kay DOLE 12 regional director Albert Gutib, abot sa 44 na mga magulang ng mga child laborer ang nakatanggap ng DOLE kabuhayan starter kits na nagkakahalaga ng abot sa higit P400,000. Laman ng mga kabuhayan starter kit ay mga farm input na kinabibilangan ng mga pestisidyo, pataba at iba pa. Inihayag ni Gutib na layon ng pamamahagi ng mga kabuhayan starter kit na mabigyan ng mapagkukunan ng kabuhayan ang mga benepisyaryong mahihirap na pamilya. Kaugnay nito, nagpaabot naman ng kanyang pasasalamat si Tantangan Mayor Benjamin Figueroa sa pamunuan ng DOLE 12 sa tulong na ipinagkaloob. Ani Figueroa, maliban sa kanilang mga proyekto sa pagtulong sa mga mahihirap, malaking tulong ang kabuhayan starter kits sa pagsisigurong matutustusan ang pang-araw araw na pangangailangan ng mga mamamayan lalo na ng mga Lumad. (SJDuerme-PIA12)



