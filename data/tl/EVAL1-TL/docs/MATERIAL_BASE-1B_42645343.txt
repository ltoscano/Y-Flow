Seventh place sinikwat ng SI-Navy By Robin Mendoza August 8, 2016
Kinuha ng Standard Insurance Navy ang ika-pitong puwesto matapos daigin ang Amy’s, 25-13, 25-17, 19-25, sa Philippine Super Liga All Filipino Conference sa The Arena sa San Juan kahapon.
Tumapos si Pau Soriano ng 18 puntos at sina Carissa Martinez at Hezymie Acuna ay may tig-10 marka para sa Corvettes.
Inamin naman ni Standard Insurance Navy coach Nene Ybanez-Chavez na may mga desisyon siya na hindi naging tama ngunit bilang coach ay handa siyang akuin ang mga pagkakamaling iyon. “Minsan talaga ‘pag coach, aminin natin hindi lahat ng desisyon tama,” saad niya.
“Pero meron din ano, na maka-learn ka rin sa mistake, may time naman para ma-correct,” paliwanag niya.
Matapos kunin ang unang dalawang set ay nagbalasa ng tao si Ybanez-Chavez kaya naman ay nagkakumpyansa ang Amy’s at nakuha ang third set.
Muling makabangon ang Corvettes sa fourth set nang magpakawala ito ng mabibigat na serve para kunin ang kalamangan, 8-1.
Hindi na nakaporma pa ang Spikers nang bumulusok na ang Standard Insurance Navy, 11-3, at hindi na nahabol pa hanggang sa dulo.
“Sabi ko nga sa assistant coach ko na ‘marunong naman pala sila mag service ng malakas, bakit ngayon lang gumana,” pahayag niya.
Nagtala si Lourdes Clemente ng 11 puntos at si Jowie Albert Verzosa ay nag-ambag ng 10 para sa Amy’s.



