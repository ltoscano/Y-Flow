NHCP, isasagawa ang 2016 seminar series upang paigtingin ang pagpapahalaga sa kasaysayan

July 27, 2016 Jean Ricelle A. Aquino

LUNGSOD NG ANGELES, Hulyo 27 (PIA) -- Limang serye ng mga training seminar ang isasagawa ng National Historical Commission of the Philippines o NHCP mula Agosto hanggang Nobyembre ngayong taon. Ayon kay Museo ng Kasaysayang Panlipunan ng Pilipinas curator Bettina Arriola, bubuuin ng mga diskusyon, lektura, at maging pagbisita sa mga museo ng NHCP at mga local historical site ang nasabing training na pakikinabangan ng mga guro ng history at social studies, mga professional/academic historians, local tourism councils at ng mangingilang tumatangkilik sa kasaysayan. Sa unang serye ng training, tatalakayin ang historical method na naglalayong mabigyang-linaw ang mga tatlong paksa: thinking historically, historical sources at historical research. Samantala, ang ikalawang serye naman ay naglalayong madiskurso ang paksang doing local history, na naglalayong magpapataas sa lumalaki ng interes ng publiko sa kasaysayan. Maliban pa dito, history as a learning tool ang sentro ng ikatlong serye ng training upang bigyang-diin sa publiko, lalo na sa mga guro ng social studies at history, na ang mga museo ay maaaring makadagdag o makatulong sa classroom learning. Ang kahalagahan, hirap at pagod naman ng pagtatayo ng lokal na museo ang tatalakayin sa ikaapat na serye ng mga seminars upang matulungan ang mga lokal na komunidad sa pagpaplano ng pagtatayo ng isang museo. Sa huling serye ng training naman bibigyang pansin ang academic writing upang matulungan ang mangingilang history teachers at professional/academic historians, partikular sa mga problemang kanilang kinakaharap. Ang 2016 NHCP seminar series ay isasagawa upang mas paigtingin ang pag-intindi at pagpapahalaga sa kasaysayan, maging ang pagpapalawak ng kaalaman patungkol sa kasaysayan sa pamamagitan ng mga museo, historical writing, public commemorations, preservation of historic heritage at declaration of historic landmarks. Ang mga interesado ay inaabisuhang mag-email ng mga katanungan at application form sa records@nhcp.gov.ph o sa avestruzpaulita@gmail.com. (CLJD/JRAA-PIA 3)



