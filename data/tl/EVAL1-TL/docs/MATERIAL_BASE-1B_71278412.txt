Kapitan ng mga barangay sa North Caloocan na nagdudumi sa MMORS, papakasuhan ng MMDA sa Ombudsman

June 16, 2016 Shane F. Velasco

LUNGSOD NG MALOLOS, Hunyo 16 (PIA) -- Desidido ang Metropolitan Manila Development Authority o MMDA na sampahan ng reklamo sa Ombudsman ang kapitan ng mga barangay na ang mga residente ay nagtatapon o nagdudumi sa Meycauayan-Marilao-Obando River System o MMORS. Sa isang panayam, sinabi ni MMDA Chair Emerson Carlos na ito ang kanyang tugon sa palagiang daing ni Bulacan Governor Wilhelmino Sy-Alvarado. Dito kasi nagsisimula ang 55 kilometro na ilog na bumabaybay sa lungsod ng San Jose Del Monte, Sta. Maria, bumababa sa lungsod ng Meycauayan, dumadaan sa lungsod ng Valenzuela, Marilao at Obando hanggang sa palabas ng look ng Maynila. Sa patuloy na pagsusuri ng Department of Environment and Natural Resources o DENR sa kalidad ng tubig sa MMORS, nababalot pa rin ng sari-saring heavy metals at Biochemical Oxygen Demand ang nasabing kailugan. Pangunahin sa mga heavy metals na makukuha rito ang Chromium na nanggagaling sa duming mula sa pagproseso ng goma o Leather Tanning, Metal Finishing (powder coating), Laundry, Beauty Shops, TSD facility at katas ng mga dumpsites. Mayroon ding lumulutang na Lead at Copper na galing naman sa katas ng gawaan ng baterya ng sasakyan at mga kemikal mula sa pagsisinsin ng gintoâ€™t pilak. Punung puno naman ng Cadmium ang MMORS dahil sa mga itinatapong kemikal mula sa mga nagtutunaw ng bakal, gawaan ng paputok at malalaking pabrika ng bakal. Iba pa riyan ang namumuong Cyanide at Mercury. Sa tindi nang dumi, nakasama ang MMORS sa Dirty 30 na inilabas ng Blacksmith sa New York sa Amerika, bilang isa sa 30 pinakamaruruming ilog o anyo ng tubig sa buong mundo noong 2007. Bilang tugon noong 2008, binuo sa pangunguna ng DENR ang Water Quality Management Area na isang konseho kung saan pinagsama-sama ang mga ahensiya ng pamahalaang tutugon para malinis at maibalik ang biyolohikal na buhay rito. (CLJD/SFV-PIA 3)



