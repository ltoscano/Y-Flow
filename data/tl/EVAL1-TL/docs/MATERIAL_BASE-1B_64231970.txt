Baliyu maka timpu ma Simunul, Tawi-Tawi
1: Salam maka hap subu ni kaa.Aku tu si Andag, tiyah aku piitu ngah himungmungan mapasalan kahantangan baliyu maka timpu talabay bi mitu ma kawman bi.
2: Ok, nengkoh ka.Makajari muwan  aku inuman makaa? Nginum ka kahawa?
1: Magsukul Sir. Kahawa hap na ko eh.
2: Ok ngalagad ka daih-daih.
1: Sir, makajari salassay nu maaku ya kahantang  baliyu maka timpu mitu ma katilingkal kawman tu mareyon santahun?
2: Na, kamawmuhan na baliyu-baliyu iya maka pasuh ma waktu pangallaw min bulan January tudju April, maka daran iya ulan maka sumaan lu badju iya llaw maka bang sangom ma bulan May tudju October.
1: Ayyan bang sab saga waktu bulan November maka December?
2: Na, ma waktu November maka December, ya timpu tu pasuh bang jaman llaw maka haggut bang sab jaman sangom maka bang de-ellaw niyah meyah pitik-pitik ulan.
1: Batiin ba sih. Bay papinda ya baliyu maka timpu ma talamud ma dunya diya-e tu? Hati na bang sab bay niyah tandah nu kasean kapindahan ma saga kahantang baliyu maka timpu ma batinaan?
2: Na, ya matandah  ku kasean kapindahan, beteh na saga ya ma lowa tannah timpu tu pa-pasuh toongan na batinaan bang beteh pagdalowa ta maka ya bay lowa tannah timpu ma puh tahun bay palabay. 
2: Ma batinaan, minsan gih jaman sangom, ya baliyu tahik lu masi pasuh, maka mbal na beteh bay haggut dinsinih tagnah.
1: Ah batiin ba sih. Niyah bahah mapamaham nu ayyan sababan na ya saga kapindahan bata-itu tu?
2: Heka aa missala na tiyah na tu ya bay kaluwasan ya ni onan kapindahan ma timpu; sagoh beteh na saga tasayu nu, mbal sab niyah ni antanan eh ku bang ayyan ya kapindahan ma timpu tu. Takale ku sidja ma radio maka ma television maka kasean min saga bihing lumah ku.
1: Batiin ba sih.
1: Na Sir, niyah bahah sab bay talabay bi mitu ma kapu-an bi tu ya nuwi larak magsabab min ya nuwi taggahah papinda baliyu?
2: Ahoh. Heka na bay talabay kami  ya saga larak bay binowa eh kapindahan ma kahantang pagbaliyu lu; sagoh ya heka toongan larak bay ma tahun palabay sih. Heka lumah bay tabowa paleyang bay eh baliyu kosog; maka ma lahat kami tu bay latap; maka heka tanoman kami magkaat. Niyah sab kasean manusiyah leh tabowa.
1:  magsabab ya min badju ya Ondoy Sir, atawa ya badju Mameng sih?
2: ya bay badju Ondoy sih.
1: Ok du bahah makaa Sir hakaan nu kita ya kasean bay kasalassayan atawa haka  ma pasal ya bay magkaat eh?
2: Ahoh.
2: Tasayu nu, magtagnah iya min ulan-ulan subu-subu, maka halam palabba ulan tu timpus dangallaw maka sangom sab. Minsan sab batiin, halam kami maka-niyat na nuwi niyah latap pasalan ya ulan tu sih mbal du sab kosog. Ya kosog sab baliyu. Heka bay tabowa eh baliyu saga atop saga paglumah mitu pasalan ya saga lumah tu ingahinang min panyap lampung. Ya pagtakka mustajab tiya-e tu saga aa magtagnaan na ngisi duwaan sigam maka magpanyap na palaan. Ya saga parinta mitu tu sab bay mabeyah  sasakatan sundalu ngah saga mandusiyah nen binowa tudju ya palaanan sigam. Patannah kami miin niyah saga duwa pituh, sabab kahekaan na paglumah kami larak subay gih nihinang pabalik.
1: Batiin ba sih. Ayyan bang makaa Sir ya baliyu kosog tu, miningga ya bang makaa iya poonan baliyu tiyah tu ?
2: Ya baliyu tiyup min satan, maka min habagat, hangkan bang baliyu duwa tu magsampang, tahinang siga baliyu kosog, yana tahinang sabab yanuwi tabowa paleyang saga paglumah.  Labi limampuh paglumah larak eh baliyu yana ni onan eh sigam habagat.
1: Ya habagat tu daran patakka tawwah mitu ma paglahat bi?
2: Sumaan du..
1: Magay-magay saga min pila iya ma dantahun?
2: Maraih saga min tallu santahun, soh kasean lu mbal sab tawwah ma reyom santahun eh
1: Ngahaka ka ma aku dinsinih sih na niyah bay paglatap mitu ma lahat bi Sumilan maka batiingga ya bay patakka?
2: Na, ya latap tu magsabab min ya kosog ulan mbal na palabba. Ya ee bay dahu-dahuan toongan talabay kami paglatap mitu ma lahat kami. Halam peen sab palabba ya ulan tu min duwmpuh-ka-mmpat jam, ya sowang sekot  pitu nuwi  min bowah sowing eh maka maludlud piitu tudju ni kami. Mapasalan halam niya labayan boheh tu ludluran, nuwi iya pahalo ma tongod kami maka nuwi na lahat kami eh latap.
1: Batiingga heya na ya latap eh Sir?
2: Heya toongan sabab heka lumah patannob ma deyoh boheh eh. Sangpuh barangay mitu ma mayran tiya-e tu latap; maka ya latap boheh tu saga duwandappa langkaw  na.  Subay kami ngusal baggoh kami dikih-dikih mbo makalabay kami ni dikayuh tudju ni dikayuh barangay. Minsan sab batiin ya saga lan mitu ma Simunul larak du.Takale ko niyah maghalgah ma parinta saga tallu milyun pesos pamahap pabalik ma saga lan maka ma saga pangaltah ya bay takaat eh paglatap eh.
1: Batiin ba sih.
2: Ya larak bay magsabab min latap tu landuh heya.
1: Na batiingga bay ta lampasan bi ya saga bay lungay min kaam eh?
2: Na, subay pinuwah eh kami saga pong-pong sabab agon kamemon pangaltah kami, lamud na huma-huma kami maka pagpakalluman kami daing tu larak. Hangkan pag ya patitis na ya latap eh maka ya makirahan kami makajari na kami moleh ni lahat kami, nuwi du sab kami moleh pabalik ni paglumah kami. Magtagnah kami ngahinang lumah kami pabalik, nihinang maka kayu maka batang min saga kakayu-kayuhan ya bay talarut eh baliyu kosog eh maka eh boheh latap bay eh. Magtagnah kami matannah usaha dikih-dikih, ngindam kami kasean sin min saga kampong kami ma Sambuwangan.  Kahap na sab ma waktu batinaan tapuwah na eh kami saga bigihan ayyan bay lungay ma kami maka makatagnah kami inut-inut pahibal ni mundaan.
1: Niyah gih mbal hap talabay nu ma kahalan baliyu ma tahun tiyah-e tu sih?
2: Ma tahun tiya-e tu sih, halam na niyah. Nihidayatan kita eh Allah ma timpu ma tahun tiyah tu. Minsan gih beteh lik ta ulan waktu ni waktu, halam du sab niyah kosog baliyu.  Amuh ku maka sambahayangan ku mbal na talabay kami pabalik ya kalarakan  magsabab min badju maka makahantang timpu tu. Ma waktu batnaan, tandah nu du sab salih baliyu-baliyu iya. Ya baliyu satan tiyup lammah-lammah du. Taddoh du tahik maka dikih-dikih du goyak-goyak na. Ya baliyu bata-itu hap paglangi maka pamassi.
1: Ahoh, bannal. Takissa kusalih ya lammah baliyu tiyup ma bayhuh ku. Niyah pamahan nu ma baliyu tiyah tu? 
2: Ma pamaham ku ya baliyu tiyah tu siraka ya beteh lik ta scientific, tahati ku iya min saga kamatto-ahan ku maka ayyan bay takale maka ta ndah ku ma television. Ma panghati ku ya baliyu tiyah tu magtimpu iya magsalleh-salleh, maglibutan baliyu na. Kasean lu niyah meyah ma iya kapindahan ma pag-ulan atawa ulan tanak. Ya pag ulan bata-itu tu takka iya ma paglahat ya makatabuk kamawmuhan na mag-ulan ma jaman ma dikayuh timpu.
1: Bang makaa ya paglahat Simunul tu labayan iya baliyu bata-itu?
2: Mbal sab aku saga maka pagbannal. Minsan sab batiin, magpabannal aku ya baliyu bata-itu tu bay talabay kami tahun naan sih maka ulan-ulan ya na magpalamma ma kalarakan mitu ma lahat kami.
1: Ayyan bay takah nu panduh ya ma bay talapay nu mbal hap ya ma jaman bay paglatap maka baliyu kosog jari ni pamahalayak eh nu ma kami?
2: Na makirahan ku subay daran kita panyap. Pag ubus ya bay talabay kami mbal hap sih, mitu ma kawman kami ma Simunul takah ta magdikayuh kami; nuwi kami maka tammu parhimpunan nabang muwan tabang beteh dikayuh magnakurah bang sawpama niyah aramala nawwah ma lahat kami. Ni onan eh kami ya tumpukan tu beteh Disaster Coordinating Team atawa DCT. Niyah sab kasean seheh kami palabay min pagtraining maka pagpanduh ma pagbuwan tabang ma daha-u-an magtambal. Padpad sab ya kasean nen palabay min pagtraining ma kahalulayan pagtabang ma  mandusiyah mboh hap paglaan saga aa maka ma kasean lamud tudju saga hal talamud ma hal tiyah tu.
1: Bang makaa ya kalarakan magsabab bay min baliyu mbal hap tu sih niyah binowa eh na saga ayyan-ayyan kahapan ma paglahat bi?
2: Ma kirahan ku, batiin na koh eh niyah. Ee ya bay nuwi magpapajanri ma mandusiyah mitu magsekot maka  magdikayuh dangan pa ranagan. Min diin sab nuwi kami bilahi nayu saga panayu baha-u maka kata-u ma saga panabang ma panagnaan maka ma kasean. Mindiin du sab nuwi pakosog sambahayang  kami ma ka llum kami maka pagkahagad ma tuhan.
1: Ah batiin ba sih. Na kahagad ako toongan ma-ayyan-ayyan na aramala atawa kasusahan talabayan kami pihih ta na ni piligdu maka tahinang naka iya labayan ma kami ngahati maka pasubud.Sagoh kami na iya meneh ingga kabalehan bi.
2: Ahoh, magtaayun aku makaa, ma kamemon waktu, pangaddatan ta du bi ya magmattan.
1: Sir, hap toongan waktu ku pakale makaa maka ma kata-kata nu. Magsukul ma waktu saga bay tapamahalayak nu ma aku; maka magsukul sab bay sambungan nu kamemon tilaw ku.
2: Bang kaa minsan ayyan waktu makajari sidja du ka piitu.
1: Ok Sir, batinaan piin na ako. Balikan ku magsukul maka nihidayatan ka ni Tuhan.
2:Ok.  Nihidayatan sab ka ni Tuhan.
