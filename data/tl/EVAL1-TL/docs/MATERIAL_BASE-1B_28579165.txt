Kaso ng dengue sa Gitnang Luzon, bumaba ng dalawang porsyento

January 27, 2016 Marie Joy L. Simpao

LUNGSOD NG SAN FERNANDO, Pampanga, Enero 27 (PIA) -- Bumaba ng dalawang porsyento ang naitalang kaso ng dengue sa Gitnang Luzon hanggang nitong ika-16 ng Enero kumpara sa kaparehong panahon noong nakaraang taon. Batay sa tala ng Regional Epidemiology and Surveillance Unit ng Department of Health o DOH, may 766 kumpirmadong kaso ngayong taon kumpara sa 778 noong 2015. Sa pitong lalawigan sa buong rehiyon, ang Pampanga ang may pinakamataas na kaso na umabot sa 237, kasunod ang mga lalawigan ng by Bataan na may 159; Nueva Ecija–44; Bulacan–96; Tarlac–55; Aurora–45; at Zambales–30. Samantala, nanatiling walang nasawi dahil sa dengue sa dalawang sunod na talaan. Bagamat bahagyang bumaba ang bilang ng mga naitalang kaso, pinaalalahanan ng kagawaran ang publiko na manatiling alerto laban sa anumang banta ng dengue. Payo ng ahensya, panatilihin ang kalinisan ng sariling komunidad at sundin ang 4 o clock habit na humihikayat sa publiko na suriin ang mga lugar na posibleng pamugaran ng mga lamok. Samantala, ibinahagi rin ni DOH Regional Epidemiologist Jessie Fantone na kabilang ang Gitnang Luzon sa mga unang benepisyaryo ng bakuna kontra dengue, kasama ang National Capital Region at CALABARZON. Aniya, napili ang Gitnang Luzon dahil sa dami ng mga naitalang kaso ng dengue sa rehiyon noong 2015 na umabot sa 35,694. Nakatakda ang nasabing pagbabakuna sa Marso, kung saan mga estudyante sa Grade 4 sa mga pampublikong paaralan ang inisyal na babakunahan. (CLJD/MJLS-PIA 3)



