DFA NCR-Central sa Robinson’s Galleria, pinayuhan ang mga aplikante na huwag pumila ng sobrang aga

July 17, 2016 Susan G. de Leon

LUNGSOD QUEZON, Hulyo 17, (PIA)—Nanawagan ang Department of Foreign Affairs DFA) sa mga overseas Filipino workers (OFWs) na nagnanais mag-renew ng passport sa Robinson’s Galleria na hindi kailangan pumila ng sobrang aga para makapag-renew ng passport. Ayon sa pamunuan ng DFA NCR-Central sa Robinson’s Galleria di kailangan pumila ng sobrang aga ng mga aplikante dahil nag bubukas ang Mall ng alas-diyes ng umaga (10:00 AM). Mas makabubuti diumano na pumunta ang mga aplikante sa nasabing opisina sa pagitan ng alas-otso ng umaga (8:00 AM) hanggang alas-dose ng tanghali (12:00 NN). Sinisiguro ng DFA NCR-Central sa Robinson’s Galleria na lahat ng aplikanteng OFW maipo-proseso ang passport nila sa loob ng isang araw kung sila ay may kumpletong dokumento at darating doon na hindi lalagpas sa alas-dose ng tanghali (12:00 NN). “Upang makaiwas ang mga aplikante sa ‘di kaukulang abala, muli naming ipinapaalala sa mga aplikante na sila ay aasikasuhin ng aming opisina basta’t nandoon na ang aplikante sa pagitan ng alas-otso hanggang alas-dose ng tanghali (8:00 AM to 12:00 NN),” paalala ng DFA. Payo ng DFA na kung may katanungan, maki-pagugnayan sa information counter ng DFA NCR-Central. Maari din tumawag sa telepono 631-0806 o mag-email sa: dfa.ncr.central@gmail.com. (DFA/RJB/SDL/PIA-NCR)



