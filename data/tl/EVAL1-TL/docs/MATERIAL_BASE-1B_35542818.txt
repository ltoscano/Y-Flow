Mg pamilyang apektado ng tagtuyot sa Kidapawan bibigyan ng bigas

May 31, 2016

LUNGSOD NG KIDAPAWAN, North Cotabato, May 31 (PIA) -- Tinatayang mahigit 20,000 pamilya sa Kidapawan City ang mabibigyan ng bigas sa panibagong bugso ng Rice Calamity Assistance Distribution ng pamahalaang panlungsod ng Kidapawan. Kinumpirma ni Kidapawan City Social Welfare and Development Officer Lorna Morales na sinimulan ngayong Martes ang pamamahagi ng tig-12 kilong bigas sa mga pamilyang apektado ng tagtuyot. Ang mga nasabing bigas ay bigay sa Department of Social Welfare and Development (DSWD) 12 at donasyon ng pamahalaang panlungsod ng Davao. Prayoridad sa pamamahagi ng bigas ang 24 na barangay ngayong linggo, kabilang and sumusunod: Mateo, Luvimin, Sibawan, Marbel, Kalasuyan, New Bohol, Linangkob, San Isidro, Katipunan, Sikitan, Singao, Magsaysay, Amazion, Lanao, Manongol, Birada, Mua-an, Ginatilan, Meohao, Ilomavis, Balabag, Perez, Indangan at Nuangan. Isusunod naman agad sa susunod na linggo ang Barangay Poblacion, Balindog at Sudapin. Paliwanag ni Morales, sinimulan kahapon ang paghahatid ng saku-sakong bigas sa mga barangay. Responsibilidad ng mga opisyal ng barangay ang mamahagi nito sa mga pamilya sa kanilang nasasakupan. (DEDoguiles-PIA 12)



