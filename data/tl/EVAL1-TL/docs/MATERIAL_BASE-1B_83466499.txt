Ayon sa mga magsasaka, DAR, nilabag ang batas sa pamamahagi ng Hacienda Luisita

ni Franz Christian D. Irorita
Nilabag ng Department of Agrarian Reform ang mga panuntunan ng repormang agraryo sa nagaganap ngayong pamamahagi ng lupa sa Hacienda Luisita, ayon sa isang grupong nagsaliksik ukol sa mga anomalyang inulat sa kanila ng mga magsasaka sa asyenda.
Ayon sa grupong tinaguriang Hacienda Luisita 11 (HL11), isinailalim ng DAR sa palabunutan ang distribusyon ng lupa, kung saan maaaring ang ipamahaging lupa sa mga magsasaka ay iyong lupang malalayo sa kasalukuyan nilang sinasaka.
Inaresto ng Tarlac City Police ang HL11, at kinasuhan ang siyam sa kanila, habang isinasagawa ng grupo nila ang kanilang imbestigasyon noong ika-17 ng Setyembre.
“We were practically arrested by the Cojuangco-Aquino family to hide the anomalous and violent implementation of a flawed land distribution scheme,” ani Ericson Acosta, isa sa HL11 at dating literary editor ng Collegian.
Kabilang din sa mga inaresto sina Anakpawis Partylist Representative Fernando Hicap at ang tagapangulo ng Alyansa ng mga Manggagawang Bukid sa Asyenda Luisita (Ambala) na si Florida Sibayan.
‘Anomalya’ sa distribusyon ng lupa
Sa halip na igawad sa may 6,000 benepisyaryong magsasaka ang mga lupang kasalukuyan nilang sinasaka, sapilitan umanong isinailalim ng DAR ang pamamahagi ng mga Land Allocation Certificates (LAC) sa sistemang palabunutan.
Ayon pa sa ulat ng HL11, mayroon na umanong mga pangalan ang LAC bago pa man isama sa palabunutan. Sinadya umano ito upang ilayo ang mga magsasaka sa kanilang mga bukid.
Tinututulan ng mga magsasaka ang ganitong sistema dahil salungat umano ito sa Comprehensive Agrarian Reform Program Extension with Reforms (CARPER). Nakasaad ditong dapat na malaya ang isang kolektibo ng mga magsasaka na magmay-ari ng lupa, ani Hicap.
Iginiit naman ng DAR na ang mga lupang ipapamahagi sa mga magsasaka ay sakop pa rin ng mga barangay kung saan sila nagsasaka. Inaalam din umano ng DAR kung sinu-sinong magsasaka ang nais magkatabi ang lupa, ani Anthony Paruñgao, Undersecretary for Legal Affairs ng DAR.
Ayon naman sa mga magsasaka, sapilitan silang pinapirma ng Application of Purchase and Farmers’ Understanding (AFPU). Ani Kerima Acosta, isa sa HL11, tinatakot umano ng mga militar at pulis ang mga magsasaka.
“Tumanggi kaming pumirma ng APFU,” ani Sibayan. “Bigla nalang kaming nakatanggap ng sulat na nagpapaalis sa amin sa lupa.” Binigyan umano sila ng palugit hanggang Setyembre 30 upang pumirma. “Kung hindi, wala na raw kaming aasahang lupa,” aniya.
Dagdag ni Sibayan, nakasaad din sa APFU na ang lupang dapat ay libreng ipinamamahagi sa kanila ay kailangan pa nilang bayaran sa porma ng amortization, na taunang bayarin batay sa halaga ng lupang “ibibigay” sa kanila.
“Walang sinabi ang Supreme Court na dapat pa silang magbayad [ng amortization],” ani Hicap. “Walang batayan, walang batas, first in history na ipamahagi [nang palabunutan] ang mga lupa ng magsasaka.”
Ayon naman kay Paruñgao, nakasaad mismo sa CARP na babayaran ng mga magsasaka ang amortisasyon. Ang presensya naman ng mga pulis at militar ay “standard procedure” lamang umano at bahagi ng ginagawang “paghahanda” ng DAR.
Pasisimulan ng DAR ang pamamahagi ng mga titulo sa mga magsasaka simula Setyembre 30, ani Paruñgao.
Samantala, hiniling ng Ambala sa Korte Suprema na magtalaga ng geodetic engineer upang tukuyin kung aling mga lupa ang agrikultural. Ayon sa imbestigasyon ng HL11, sakahan ang pinagtatalunang 236 ektaryang lupa ng Tarlac Development Corporation (Tadeco). Ayon sa DAR, hindi kasama sa palabunutan ang nasabing lupain dahil ang mga ito umano ay hindi agrikultural.
‘Pagtatakip’ sa anomalya
Kasalukuyan namang humaharap sa kasong malicious mischief at direct assault ang siyam sa HL11. Kabilang sa mga kinasuhan sina Sibayan, Acosta, ang asawa niyang si Kerima Acosta, Danilo Ramos ng Anakpawis, Ronald Gustillo ng Karapatan, Rene Blasan, Luz Versola, Angelina Nunag, at Karl Mae San Juan.
Ayon sa pulisya, sinira umano ng mga kinasuhan ang mga guard post ng Tadeco sa pinagtatalunang mga lupa. Pansamantalang nakapagpiyansa ang mga kinasuhan, ngunit ipinayo ng kanilang abogado na huwag muna silang magbigay ng komento ukol sa kaso.
Hindi naman kinasuhan sina Hicap at Patricia Fox, isang madre, dahil hindi umano sila kasama sa mga sumira ng mga guard post ng Tadeco, ani Senior Supt. Alfred Corpus, direktor ng pulisya ng Tarlac.
Pero ani Hicap, wala umanong batayan ang mga kasong isinampa sa kanila dahil nagdesisyon na ang Korte Suprema na hindi pagmamay-ari ng Tadeco ang lupang kinatatayuan ng mga guard post. “[Ang mga pulis pa nga] ang pumunta roon at nandampot at nanakit ng tao.”
Planong sampahan ni Hicap ng kasong illegal arrest at arbitrary detention ang mga pulis na humuli sa kanila, at ng kasong perjury naman laban sa Tadeco dahil sa pang-aangkin nito ng lupa, ani Jobert Pahilga, abogado ni Hicap.
Nakatakdang litisin ang siyam sa ika-21 ng Nobyembre sa Tarlac Municipal Trial Court.



