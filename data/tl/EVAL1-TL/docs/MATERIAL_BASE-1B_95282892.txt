Ani ng palay noong 2015 umabot ng 18M metric tons sa kabila ng mga bagyo

February 02, 2016 Shane F. Velasco

LUNGSOD NG MALOLOS, Peb.2 (PIA) -- Umabot sa 18 milyong metro toneladang palay ang naani ng mga magsasaka sa buong Pilipinas noong 2015 sa kabila ng mga humagupit na malalakas na bagyo. Ito ang ipinagmalaki ni Agriculture Secretary Proceso Alcala nang bumisita kamakailan sa Bulacan. Bagamaâ€™t ang Nueva Ecija pa rin ang may pinakamalaking ani ng palay na umabot sa 1.5 milyong metro tonelada, kabilang ang Bulacan sa siyam na lalawigang malakas umani. Umabot sa 351,437 milyong metro tonelada ang naani sa 79,297 ektaryang lupang sakahan sa lalawigan. Ipinagmalaki naman ng kalihim na ang natamong ani ay pinapurihan ng United States Department of Agriculture na patunay na epektibo ang mga programang panseguridad sa pagkain ng administrasyong Aquino. Kaugnay nito, sari-saring paghahanda at programa ang inilatad ng DA upang proteksyunan ang mga magsasaka at kanilang tanim sa nalalapit na pagtama ng tagtuyot sa bansa.

Tiniyak ni Alcala na handa at agad na makakatugon ang ahensya upang masigurong hindi kapusin sa suplay at produksyon ng pagkain kapag nasa kasagsagan na ng tagtuyot. Una rito ang pamamahagi sa mga magsasaka ng mga binhing matatag sa tagtuyot sa tulong ng PhilRice. Mas lalong aniyang magiging agresibo ang kagawaran na hikayatin ang mga magsasaka na sabayan ng pagtatanim ng mga High Value Commercial Crop ang pagtatanim ng palay. Hindi matakaw sa tubig ang mga gulay kaya makakadagdag pa ito sa kanilang kita. Nauna na nating itinaguyod sa simula pa lamang ng Aquino administration ang inter-cropping. Lalawakan din ng DA ang pamamahagi ng mga hybrid seed upang makapagtanim ang mga magsasaka ng palay kahit limitado ang mga patubig. (CLJD/SFV-PIA 3)



