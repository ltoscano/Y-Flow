
OVERTHROW. Ibig sabihin pagpapatalsik o patalsikin. Ginagawa ang aksyon na ito sa isang tao, partikular laban sa isang lider na pabaya, malupit o sangkot sa maruruming gawain tulad ng malalang katiwalian, at kawalan ng tamang serbisyo sa mga pinamumunuan o sa sambayanan.
Marami nang mamamayan mula sa iba’t ibang bansa ang na-overthrow o napatalsik. Kadalasan, kalupitan at kapabayaan sa mamamayan, lalo na ang mga diktador na lider. Si Augsuto Pinochet, ang Shah of Iran, Berlusconi ng Italy at itong huli sa Gitnang Silangan, si Hosni Mubarak at Mohammar Khadafy ng Libya at marami pang iba.
Sa bansa natin, hindi na kayang burahin ang pagpapatalsik kay dating Pangulong Ferdinand E. Marcos dahil sa kanyang malupit na liderato. Patong-patong ang bintang ng korapsyon, katiwalian at kalupitan sa mamamayan. Higit sa lahat, nang pairalin niya ang martial law regime.
Nandiyan ang pangangalaga niya sa mga mapagsamantala niyang crony. Nandiyan ang balita na hinakot niya lahat ang nakaimbak na ginto ng Pilipinas sa Banko Sentral. Nandiyan na inilipad at ibinangko sa iba’t ibang bansa ang pera ng bayan. Malaki ang nakuha niya na reparation fund mula sa Japan.
Kaya naman, noong February 1986, napuno na ang taumbayan. Naghimagsik ang puwersa ng mga militar, ang Reform the Armed Forces Movement (RAM) na pinamunuan noon ni dating Coronel Gringgo Honasan. Ang RAM ay pinatnubayan noon ni dating Minister of Defense na si Juan Ponce Enrile.
Ilang araw na paghihimagsik sa Camp Crame na pinuno ng mamamayan, napilitang mag-alsa balutan ang pamilya Marcos mula sa Malacañang.
Ganyan din ang nangyari kay dating Pangulo at ngayon ay Manila City Mayor Joseph Estrada na mas kilala sa tawag na ERAP. Dahil sa sobra niyang pakikisama sa kanyang mga kaibigan, kabarkada at katsokaran na pawang mapagsamantala, hayun nakaladkad siya sa dami ng alegasyon na katiwalian at pagnanakaw sa kaban ng bayan.
Bilyon-bilyong piso rin ang nasangkot sa buong kaso laban sa kanya. Ilang araw lamang ng pagkilos, napatalsik, na-OVERTHROW siya ng bayan. Anomang postura ang nangyari, pagpapatalsik iyon.
Sa ating social websites ngayon, lumalago ang panawagan ng pagpapaalis sa puwesto laban kay BS Aquino III. Marami ang mga ipinupukol laban sa Pangulo. Inept o pabaya. Incompetent o hindi maaasahan. Irresponsible o walang kakayanan, lalo na ang korapsyon. Nandiyan ang isyu ng PDAF at DAP. Isama pa ang halos trilyong piso sa kanyang bulsa bilang presidential pork barrel fund.
Ayon mismo sa Commission on Audit (COA), mataas ng halos 400% kumpara sa nagdaan na administrasyon! Idagdag ang kabagalan ng serbisyo sa mga kalamidad, malalim na ang kanyang pagkukulang. Hindi malayo na kapag hindi siya umaksyon pa ng tama, OVERTHROW nga ba ang solusyon?



