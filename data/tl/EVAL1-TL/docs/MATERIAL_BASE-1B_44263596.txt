3rd WOFBT rorolyo na! July 27, 2016
Inaasahang magiging mas mainit ang ikatlong World Overseas Filipino Bowling Tour (WOFBT) sa taong ito dahil lalong dumami ang partisipanteng Pinoy bowlers mula sa iba’t ibang panig ng mundo. Ang host country ngayong 2016: Italy!
Rorolyo ito simula Hulyo 28 (bukas) hanggang Hulyo 31 sa Lungo Tevere dell’Acqua Acetosa, 10 ng Brunswick, Rome, Italy.
Tulad ng naunang dalawang taon, in-organisa ng Filipino Bowlers Association in Italy (FBAI) ang bowling tournament sa pamumuno ni Randy Fermo, ang kasalukuyang presidente ng FBAI at tumatayong chairman ng 3rd WOFBT Organizing Committee kung saan isa sa miyembro ay si Norie Minor, dating taga-Abante. May tema itong ‘Strike to Unite for Global Filipinos as One.’ Ang FBAI, na nagpasimuno ng WOFBT noong Hulyo 2014 sa inisyatibo ni noo’y FBAI president Augusto Vicencio, ay mayroong pitong active club members gaya ng Filipino Bowlers in Italy (FBI), Knights Bowlers, Guardians International-Vatican City Italy Legion (IGI-VCIL), Rebolusyunaryong Alyansang Makabansa (RAM), Pinoy Bowlers Association (PBA), Catandungenos in Italy Achievers Organization (CIAO) at Tropang Bowlers Association in Italy (TBAI).
Sa kasalukuyan, mayroon pang dalawang long-running bowling tournaments para sa mga overseas Pinoys na taun-taon ginaganap. Ito ay ang GCC All-Filipino Bowling Tour na nasa ika-17 taon na ng tournament (sa Middle East ngayong taon) at ang Southeast Asian Overseas Filipino Bowlers Invitational Tournament na nasa pang-28 taon na ng pa-rolyo.



