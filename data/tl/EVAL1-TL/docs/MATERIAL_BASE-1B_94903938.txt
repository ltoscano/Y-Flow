TOO LATE, SENATOR BONG

TOTOO SINA BOY PICK-UP, BOY SISI, POY PIRMA AT BOY TURO. Walang duda iyan dahil iyon ang isa nilang trabaho sa buhay habang nakaupo sa kapangyarihan.
Maghanap ng kakampi o kaalyado sa oras ng pangangailangan. May pumapayag at nagpapagamit. At ikaw ay isa sa nagpagamit!
Ang privilege speech mo, Senador Ramon Revilla, Jr. aka Sen. Bong kamakailan ay nagkumpirma lang sa iisang usapin. Ito ang sabwatan para matanggal sa bisa ng impeachment si dating Supreme Court Chief Justice Renato Corona.
Nakatulong din sa kanyang pahayag na kumukumpirma sa kahinaan ng liderato ni Pangulong Benigno Aquino III. Hindi na lihim iyan, lalo na sa paghihiganting pulitikal!
Ang tanong ko sa iyo, Sen. Bong, bakit ngayon ka lang nagsabi tungkol sa impeachment kay CJ Corona? Bakit hindi noong una pa lang? At ni hindi mo binanggit kung magkano ang premyo mo sa kamay ni Noynoy? Mabuti pa si Sen. Jinggoy nang aminin niya ang pabuyang P100 milyon. Hindi ba?
Sabi mo sinabihan ka ni Aquino, and I quote, “Pare, ibalato mo na lang sa akin si Corona.” Ang sagot mo, “Magdedesisyon ako kung ano ang nararapat.” Mr. Bong Revilla, maging totoo ka.
Nararapat ba na ma-impeach si CJ Corona sa bisa ng mga gawa-gawa, inimbento at mahiwagang ebidensiya?
Sa ayaw at sa gusto mo ay nakabaon ka na sa isip ng tao na sangkot ka sa maanomalyang pork barrel na kasabwat si Ms. Janet Lim-Napoles.
Ipinakita ang katibayan ng inyong pagkakaibigan sa maraming okasyon at meron kayong kuhang larawan. Hindi pwedeng itanggi iyan, Sen. Bong.
Dikta ng abogado ang iyong balik-paratang kay Benhur Luy at mga kasama niyang whistle blower ukol sa mga peke na pirma mo. Tama na inamin ni Benhur ang pamemeke pero papaano naman ‘yung iba pang dokumento na hindi pa nailalabas na sinasabi nilang malabomba sa lakas?
Paghandaan mo iyan.
Sana noong nag-privelege speech ka ay itinodo mo na ang totoo. Ang nalalaman mo sa mga patakaran at pamamalakad ng rehimen ni Noynoy. Hilaw, Sen. Bong, ang iyong bomba. Ginamit mo pati ang iyong pamilya na nadudungisan dahil sa isyu ng pork barrel? Para ka namang hindi politiko, eh.
Not until you tell all and explain in full the real extent of Aquino’s anti-people, much more of his corruption among lawmakers like you, hinding-hindi ka makababawi, Sen. Bong. Instead, lalo ka lang madiriin sa kumunoy ng mala impiyernong korapsyon.
Too late, Sen. Bong. At kung gusto mo talaga na makabawi sa paninira sa iyo ng Malacanang, then stand up with the people at ilabas mo ang KATOTOHANAN!



