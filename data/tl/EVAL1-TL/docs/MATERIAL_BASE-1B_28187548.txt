ANO ANG PORK BARREL? (Ikalawang bahagi)

ANG kaugalian nang pagbibigay ng pork barrel ng pangulo ng Republika sa mga miyembro ng kongreso ay nakuha natin mula sa mga Amerikano nang matagumpay nila na maipilit sa atin ang kanilang sistema ng pamamahala matapos nilang mabili ang mga isla ng Pilipinas mula sa mga Kastila nuong 1898.
Ang pork barrel ay perang mula sa kaban ng bayan na ginagasta ng mga pulitiko para sa kanilang mga botante kapalit ng suportang politikal. Unang lumabas ang salitang ito noong 1863, sa kasagsagan nang digmaang sibil ng mga Amerikano. May nagsasabi na ang ugat ng salitang ito ay yung kaugalian noon nang pagbibigay ng isang bariles ng tapang baboy o bacon sa mga aliping itim. Ang pagkakaroon ng bacon ay naging sukatan din ng yaman ng isang pamilya noong mga panahong iyon.
Pero sa panahon ng ika-20 siglo, ang salitang pork barrel ay naging masama ang ibig sabihin at naging kakambal ng korapsyon. Ito na ang pakahulugan nito nang ituro ito ng mga Amerikano sa mga pulitikong Pilipino noong panahon ng kanilang pananakop. Niyakap ng mga pul-politiko ang pork barrel at simula noon ay naging katangian na ito ng ating pulitika.
Batay sa teorya ay maganda sana ang pork barrel o Priority Development Assistance Fund dahil nagagamit ang perang ito ng mga mambabatas sa mga proyektong ikabubuti ng kanilang mga nasasakupan, lalo na ng mga mahihirap sa kanilang distrito. Pero dahil butas-butas ang mga panuntunan kaugnay nang pamamahagi ng perang ito ay madaling napapaikot ng ilang sukaban ang mga alituntunin para sa kanilang pansariling interes. Ito ang dahilan kaya nakukurakot ang perang ito (umaabot na sa P27 bilyon ang halaga nito na nakalaan sa pambansang budget para sa susunod na taon).
Ang pork barrel o PDAF ang dahilan kaya karamihan sa mga pul-politiko ay nagkakandarapa na maluklok sa puwesto.



