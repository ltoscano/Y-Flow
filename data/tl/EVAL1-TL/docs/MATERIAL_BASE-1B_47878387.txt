Pagbiddaan ma Iskul Parinta maka ma iskul Siraka Parinta
      Ako si Hadji Sabirin Ulama, ummul ku nnom puh tahun ya nakurah ku ma iskul Sanga-Sanga National High School. Sabannal na aku tu  purul  toongan Sama Tawi-Tawi, bey ku pinag-anak ma Basilan, sagoh bey ku ngaheya ma Bongao Tawi-Tawi.
Bey kalabayan ku ma saga mag iskul ma karuwa iskul ma iskul ma parinta maka ma siraka parinta. Bey ku katalus ma grade school ma iskul parinta mitu ma Sanga-Sanga Bongao. Sagoh ya na ku mag ummul sangpuh maka duwa bey na piin pamilya kami maglain ma Jolo, Sulu pasalan ya amah ku bey na katarabahu milih.
     Ya bey na kami milih ma Jolo, bey ka iskul ma Notre Dame ma saga kalallahan, ya iskul siraka parinta ya yuk siga religious iskul bey maragan saga katolik Madre maka Parih. Ubus, ya na aku mag iskul ma mastal, bey alah ku ma Mindanao State University ma Bongao, Tawi-Tawi. Ma hal bey kalabayan ma baran ku, ma panghati ku niyah saga ya pagbiddan sim iskul ma siraka parinta maka ma iskul ma parinta atawa ya state university bang ni haka ya kamomos ma saga kaniya kaniya hinang, ma saga ma kalangkawan, ya pagpanduh, saga magpapanduh, saga kapanyapan iskul, saga hinang ma anak anak iskul maka saga  gadji maka saga ta alah ma saga magtarabahu.
     Bang ni haka ya kamomos ma saga kaniya kaniya hinang, maka saga ma kalangkawan, ya iskul ma siraka parinta tu iya yuk siga neggehan baran baran na, lubah labi na toongan bang siga bey na kabuwanan kawasa iya siga ra maragan ma iskul siga eh Commission on Higher Education. Iya iskul ma siraka parinta itu maglimaya ma saga course pamuwan maka maghinang sarah iya koh top ma kahalan ma iskul sigam.  Malayingkan, ya iskul ma parinta bang ma saga kahalan beteh tu, subay toongan meyah ma panohoan eh parinta iya labay min Department of Education.
Bang isab ma pagpanduh, kahagad gih ku ya iskul ma siraka parinta labi na yuk siga siraka parinta religious iskul, bey muwan hap toongan maka hap iya pagpanduh ma saga ya ngahati eh sabab dikih da ya saga anak anak mareyom klas ya pagbiddaan ma iskul ma parinta ya koh dikayuh klas hekah na saga labi nnom puh anak anak. 
Saddi min saga tu, kahagad gih ku ya lahi nihinang ma saga mastal ma iskul siraka parinta maka tiktik ma kahekaan panday saga anak anak eh bey ngusa  pangahinang sigam ya bey tahati kalabayan eh,  iya sab hakekaan bay niusa lahi ma ma iskul parinta iya yuk siga iya pagpanduh. Bang sab ma saga magpapanduh atawa saga mastal, ya sikul ma siraka parinta niyah mag lawu-lamugay iya saga teggol na maka ya saga hoben. Saga mastal ya hoben tu kamaumuhan iya siga halam maniyah gih license na maka ya bahau gih talus. Sah minsan batiin kulang gih ya labayan siga ma pag panduh.
Malaingkan ya saga mastal ma iskul ma parinta iya sigam ya teggol na maka iya beteh yuk da beterano na ma pagpanduh maka ya license kamastalan. Bey na tabalik siga ya saga sabjek siga maka ya kaluhayan na sigam manduh maka ngandol.
     Sagoh, iya susa ma saga mastal ya teggol na tu iya milih na sadja siga ma katanaman sigam, ya mbal sigam bilahi nabuk ma kapindahan, maka ngalah ma bahau kahalan ma panghati maka saga pikilan ya na tahinag na lawak pag abutan ma ollot sigam maka saga ma anak anak siga. Maka kulang sab ya panghati-ma bitingnga pasalan pag usal ma technology bete ma computer maka ma internet. Ya sab beteh ka tettowa, sagoh ya bannal na ngahaka ma kita ya saga kapanyapan tatammu ma iskul ma saga siraka parinta iya labi hap min ya tatammu ma saga iskul parinta. Iya ma iskul ma saga siraka parinta muwan heya ta alah maka ma pagpahap ma kapanyapan iskul beteh na bangkuh maka lamesahan, saga computer, internet libru ma library, pagmangean maka ma saga bilik pagpanduan,  malaingkan ya iskul ma parinta itu deyoh toongan atawa kulang gih saga kapanyapan sigam hap pasalan iya sandigan sidja sigam ya ma pamuwan eh parinta. Maka patakka ya saga ma pamuwan itu mbal minsan kaabut ma iskul pasalan ya pilmi ya pagtangkaw tu.
Ya iskul ma siraka parinta hap bey pamuwan ma saga anak anak min ma iskul parinta pasal iya library tu bey ponnoh ma saga libru maka saga saddi na kapanyapan min ma pagpanduh. Niyah da sab computer center siga ya piin saga anak anak maka pag computer ya halam gantaan na,  maka bey da sab sigam muwan iya Internet Access Area ma saga anak anak iskul ma internet usal siga.
     Hekah gih, ya iskul parinta tu niyah ya hap pagpatengge ma Guidance and Counseling Office, ya muwan hekah saga kuli kulihan ma saga anak anak iskul supaya pahap siga iya kaalluman siga ma iskul. Niyah da sab saga yuk siga bang bitingga  mowa parasahan atawa baleh maka ya kabiyaksahan ngahati ma saga anak anak iskul.
Malaingkan sab ya saga hinang ma saga anak anak ya bey pamuwan eh iskul ma parinta atawa ma universities mba jukup;  Iya saga library kulang ma saga libru maka halam saga kapanyapan pagpanduh beteh saga CD- Rom, Atlas, Mapa maka ma batiin. Maka ya kahekaan ma iskul ma parinta, dikayu da iya guidance counselor ma kahabah da ngibuh anak anak iskul. Iya saga iskul ma parinta atawa saga ma state universities subay toongan niyah iya pamuwan hap labi gih min iya sangkah ma pamuwan ma saga anak anak iskul bang pinikil iya kahekaan ma saga anak anak iskul ya pasabu  ma iskul parinta atawa ma state universities  min saga pamilya miskin, maka bang da sab pinikil iya iskul tu bey nigastuhan eh parinta.
     Sagoh, anduh bete sab kaluuy hinaka pasalan maha toongan batiin ma kahalan.
Sagoh ya saga anak anak iskul miskin halam maniyah tahinang siga malaingkan magsandal na sidja ma kahalan ma bitinaan ma iskul parinta atawa ma state university supaya sidja maka kolloh pangadjih. Maka, ya saga mastal atawa saga magpapanduh min saga iskul ma parinta heya taa alah sigam gadji maka ma ta alah min saga siga ya saga mastal mag tarabahu ma iskul ma saga siraka ma parinta. Saddi min saga gadji bulan bulan, ya saga mastal ma iskul parinta maka ma state university katabuk gih sab sigam ya alawans maka ya bulan bulan saga tamba saddi min gadji. Sikeya beteh ma iskul ma siraka parinta, ya saga mastal tu gadji bulan bulan da ya tatabuk da, halam maniyah ya alawans maka ya tamba saddi min gadji wal da sab ya 13th month bayad ya toongan panohoan eh sarah.
     Kahinapusan ya bayad maka ya saga saddi pa binayaran halgah bang ma iskul siraka parinta,  sikeya beteh ma iskul parinta iya saga bayad maka saga babayaran eh libri du. Minsan heya ya  bayad iskul palangkaw gih, hekah da sab saga mattoa ya bayah mag pa iskul ma anak siga ma iskul siraka parinta, pasalan ya iskul siraka parinta tu muwan iya heya dapat hinang bang talus na mag iskul, labi na bang kao bey katalus ma hap, katengge maka takila iya iskul siraka parinta ma lahat maka ma saddi na saga daira.
