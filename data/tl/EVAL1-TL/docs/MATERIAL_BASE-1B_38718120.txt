
Spell Malicious Mischief?

by Kilometer 64
April 7, 2012

Ilang na buwan na mula noong makasaysayang 14-0 Supreme Court ruling na nagbaba ng ganitong mga desisyon: (1) walang silbi ang SDO sa mga manggagawang bukid ng Hacienda Luisita; (2) ipamahagi na ang 4,915 ektaryang lupain sa 6,296 farmworker beneficiary; (3) magbayad ang mga Cojuangco-Aquino ng kabuuang 1.33 bilyong piso sa mga manggagawang bukid, kinuwenta mula sa mga lupang na-convert at naibenta ng mga Cojuangco-Aquino nang hindi ipinaalam ni napartehan ang mga magsasaka (na silang mga part-owner dahil stockholders)—ngunit magpasahanggang ngayon wala pang implementasyong nagaganap.
Sa maraming pagkakataon na kailangan ng opinyon ng Pangulo, naging umid ang dila ni Noynoy Cojuangco-Aquino. Habang sa isyu ng impeachment kay Chief Justice Renato Corona ay napakatabil nito.
Habang nakatutok ang buong bayan sa isyu ng pagpapatalsik kay Corona, nagpapatuloy ang maniobra ng mga Cojuangco-Aquino para matakasan ang desiyon ng Korte.
Nitong Disyembre, nagpasa pa ng sagot ang mga Cojuangco-Aquino, handa naman (daw) silang ipamahagi ang lupa. Pero (1) hayaan pa din daw na ang magsasaka ang papiliin ng kanilang kapalaran: SDO o lupa (sa kabila nang pagsasabi ng korte na walang silbi ang SDO); (2) magbayad din (daw) dapat ang mga magsasaka sa lupang kanilang matatanggap, tinawag nila itong just compensation, ang tanong nasaan ang pagka-“just” kung babayaran mo pa ang magnanakaw sa isinasauli niyang ari na nakaw?; (3) ang mga homelot o mga residensyal na bahagi ng hacienda luisita, na ipinamahagi sa mga manggagawang bukid bilang benipisyo noon sa kanilang pagtatrabaho, bayaran daw ito ng mga manggagawang bukid, sila na lagpas dose oras magtrabaho, at tumatanggap lamang ng 9.50 sa isang araw at nakatanggap ng limos na kakarampot na lupang kabahayan, pagbabayarin pa–ibang klase talaga tumakbo ang isip ng mga panginoong may lupang ito; at (4) hinding-hindi sila pabor na magbayad pa ng 1.33 bilyon gaya ng inuutos ng Korte Suprema sa nauna na nitong disisyon.
Nitong Enero at Pebrero, nagdagdag ng mga puwersa ang militar sa loob ng Asyenda. Pinutakti din ng kasong kriminal ang mga manggagawang bukid nang kanilang okupahan na, hawanin, linangin, bungkalin at tamnan na ang 500 ektarya ng lupang nai-convert noong 1996, pero pinanatiling tiwangwang na lupa sa Baranggay Balite at Texas, sa loob ng halos labinglimang taon. Habang sa land use conversion law, may takda ang batas na takdang panahon para mapalitan ng gamit ang lupa na limang taon lamang.
Unang linggo ng Marso, nang paputukan ng walong (8) beses ng mga guwardiya ng RCBC, mga kasapakat ng mga Cojuangco-Aquino, ang mga mga manggagawang bukid ng Hacienda Luisita na nagtatanggol lamang ng kanilang karapatan sa lupa. Nagkukumahog kasing magpakita ang RCBC ng mga gusali sa loob ng lugar, makikita magpasahanggang ngayon ang di natatapos na bakod na pinigilan ng mga manggagawang bukid na maitayo.
Ikalawang linggo ng Marso, may affidavit na pinirmahan ang mga kapitan ng labing-isang baranggay sa loob ng Hacienda Luisita. Isinasaad ng affidavit na ito na nagagalak ang mga baranggay kapitan sa presensya ng mga militar sa loob ng kani-kanilang mga baranggay. Utang na loob diumano nila sa mga ito ang mga serbisyong panlipunan naihahatid ng mga ito sa kanilang mamamayan. Na wari bang kung walang militar, hindi kaya ng mga kapitan ang pagtugon sa mga batayang serbisyong panlipunan ng kanyang kinasasakupan.
Nitong nagdaang mga araw, inaresto sa pagtatanggol sa kanilang kampuhan ang pitong manggagawang bukid.
Ang kanilang kaso?
Malicious mischief. Oha.



