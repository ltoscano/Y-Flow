
SA ADMIN NI PRES. AQUINO, MAYROON BANG NAGBAGO?

NANINIWALA na tayo, parekoy, na ang pagiging mahusay na pangulo ng bansa ay hindi na nakikita sa bisa ng galing, talino o pagiging makabayan. Ngayon, ipinakikita na ito sa pamamagitan ng husay sa pambobola sa taumbayan!
Ika nga, ang pangulo ay magtatamo ng kasikatan sa dalawang paraan. Kung hindi man epektibo ay maaaring depektibo! Hmp!
Mula sa kinagisnang Presidente na si Ferdinand Marcos at sinundan nina Cory Aquino, Fidel Ramos, Joseph Estrada, Gloria Arroyo at ang kasalukuyang administrasyon, ay natatangi itong si PNoy. Dahil sa kanya lang natin narinig ang mga salitang: “Kung walang korap, walang mahirap” at “Tuwid na Daan.”
O, ‘di ba, kakaiba ang pambobolatsing niya? Ehek!
Matanong ko lang, parekoy, ano ba ang pagbabago o kaibahan sa administrasyon ni PNoy kumpara sa mga nagdaang Pangulo?
Kabuhayan – Langhiya, ‘di ba’t iwinawagayway mismo ng mga “survey result” na mas dumami ang mga naghihirap sa panahong ito ni PNoy? Napasubalian ba ‘yan ng Palasyo? Hindi!
Presyo – Kayo na parekoy ang humusga kung ano ang pinagpipiyestahang isyu kaugnay sa presyo ng kuryente. Huwag na ring pag-usapan ang presyo ng pandesal at galunggong na naging ordinaryo ng sukatan ng mga Pinoy. Ang presyo na lang ng mga pangunahing bilihin, tubig, petrolyo, tuition fees at maging ang SSS contribution!
Ganid – Sa ulat kahapon, ipinasasauli ng COA mula sa 31 GOCC ang P2.313B na kanilang nilantakan mula sa kaban ng bayan. Ang limpak-limpak na mga bonus na inilaan ng mga hijo de putang opisyal sa kanilang mga sarili ay nagpapatunay na laganap talaga ang ganid sa pamahalaan!
Most wanted – Maitanong ko lang, parekoy, mula nang naluklok si PNoy, may nahuli na ba sa most wanted personalities na tinaguriang Big 5? Asan na kaya ang magkapatid na gobernador at Mayor Reyes ng Palawan? Asan na sina Jovito Palparan, Delfin Lee ng Globe Asiatic at Ruben Ecleo?
Corruption – Hindi ba’t dito kay PNoy sumikat si Janet Lim-Napoles? At dito lang ako nakakita, parekoy, ng presidente na nagtalaga ng mga kalihim at/o opisyal na may mga kasong graft and corruption. Nariyan sina DENR Sec. Proceso Alcala, Comelec Commissioner Grace Padaca at LLDA Gen. Manager Nerius Acosta!
Smuggling – Saan kumukuha ng kapal ng mukha? ‘Di ba’t sa bibig mismo ni PNoy nanggaling ang mga salitang ito kaugnay sa hindi masawata na smuggling sa BOC? Katunayan, may nag-uunahan ngayon sa pagkuha sa isang smuggler daw. Hak, hak, hak!



