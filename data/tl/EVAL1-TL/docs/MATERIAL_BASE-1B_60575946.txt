
NAGMAMANIOBRA ANG PALASYO PARA ILUSOT SI NAPOLES

ANG National Bureau of Investigation ang nagsampa ng kasong Serious Illegal Detention na kinakaharap ni Napoles.
Ang NBI rin ang nag-iipon ng mga ebidensya laban kay Napoles kaugnay sa bilyong pisong ninakaw umano nito sa kaban ng bayan sa pakikipagsabwatan sa ilang senador at kongresista.
Inamin naman ni Napoles na masyado lang siyang pinepersonal ng NBI kahit sa simula pa lamang ng problema nila ng “whistle blower” na si Benhur Luy.
Huwag kalilimutan, parekoy, na NBI ang nag-rescue noon kay Benhur Luy mula sa pagdukot umano ng magkapatid na Napoles.
Sa madaling salita, kaya nakalkal ang baho ni JLN at naglutangan ang mga “state’s witness” ay dahil sa pagpupursigi ng NBI.
Pero kay PNoy, sumuko itong reyna ng P10B PDAF scam dahil wala siyang tiwala sa ibang ahensya, lalo ang NBI, na siyang nagdulot sa kanila ng sandamakmak na problema.
At matapos ang “masinsinang pag-uusap” ay sa PNP at hindi sa NBI ito ipinagkatiwala ni PNoy.
Kasabay ito sa pahayag ng Pa-ngulo noong isang araw na “I found the NBI less trustworthy” kaya sa PNP ko inilagak si Napoles!
Ibig sabihin, mas naniniwala si PNoy sa mga sinabi ni Napoles kontra sa NBI! Sampalataya rin ang Pangulo sa kredibilidad ni DILG Sec. Mar Roxas na siyang nakasasakop sa pulis.
At hindi man aminin, dahil naniwala siya kay Napoles kaya mala-sado na ang tiwala ni PNoy sa DOJ kung hindi man kay Sec. De Lima na siyang nakasasakop sa NBI!
Sa kaganapan, masisilip na, parekoy, kung paano minamaniobra para ilusot si Napoles sa kaso.
Heto: Kung ang NBI na siyang may hawak ng kaso at nag-iipon ng mga ebidensya laban kay Napoles ay hindi na pinaniniwalaan ni PNoy, magiging credible pa ba ang kanilang ihaharap na ebidensya?
At kung ang NBI o ang resulta ng kanilang imbestigasyon ay pinagdududahan na ng mismong Pangulo ng bansa, paano si Napoles iko-convict ng korte “beyond reasonable doubt?”
Kung susuriing mabuti, kinakalikaw o ginugulo na ngayon ang NBI.
Noong isang araw ay iniulat na sasampahan ng kaso ang dalawang opisyal ng NBI dahil sa pagbibigay nila kay Napoles ng “timbre” ukol sa inilabas na “warrant of arrest” laban dito.
In-short, kakampi pala ni Napoles ang mga opisyal ng NBI!
Ano ba ‘yan? Kakampi nga ba sila o tagausig ni Napoles?
Derpor, kung si Napoles ang dapat paniwalaan gaya ng pani-niwala ni PNoy, humanda na ang oposisyon!



