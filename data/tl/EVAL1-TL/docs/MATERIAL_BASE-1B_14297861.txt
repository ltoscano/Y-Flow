
Negosyo Center sa Magdiwang, Romblon bukas na sa publiko

June 23, 2016 Dinnes M. Manzo

MAGDIWANG, Romblon, Hunyo 23 --- Pormal ng binuksan kamakailan ng Department of Trade and Industry – Romblon Provincial Office sa pakikipagtulungan sa lokal na pamahalaan ng Magdiwang ang pang-apat na Negosyo Center sa probinsya na inihimpil sa Magdiwang Municipal Hall, sa isla ng Sibuyan. Matatandaan na unang binuksan noong nakaraang taon ang tatlong Negosyo Centers sa mga munisipyo ng San Fernando, Odiongan at Romblon, Romblon. Ayon kay Orville F.

Mallorca, provincial caretaker ng DTI-Romblon, ang layunin ng Negosyo Center ay mailapit ang serbisyo ng iba’t-ibang ahensya ng gobyerno sa pamamagitan ng paggamit ng mga makabagong kagamitan at pamamaraan sa mamamayan upang mapabilis ang proseso sa pagnenegosyo at upang makatuwang sa pagpapalago pa nito. Sa paunang pananalita ni Mayor Guillermo R. Rocha, inihayag nya ang taos pusong pasasalamat sa departamento at hinikayat ang mga mamamayan na patuloy na palinangin ang kakayahan sa pagnenegosyo gamit ang mga makabagong kagamitan hatid ng Negosyo Center. Sa maikling mensahe nina Engr. Edgar Mayor na kumatawan sa sektor ng mga mangangalakal at Denisa Repizo, municipal federation president ng Progressive Women’s League of Romblon na nagrepresenta sa sektor ng kababaihan ay nagpahayag ito ng kanilang kasiyahan sa pagbubukas ng Negosyo Center sa kanilang bayan. Ikinatuwa nila ang benepisyong maibibigay ng Negosyo Center lalo na’t makititipid sila magastos at mahabang pagproseso ng mga dokumento sa pagtatayo ng Negosyo kaya nagpahayag rin ang mga ito ng kanilang suporta sa magandang adhikain ng proyekto. Ang Negosyo Center ay bukas tuwing Lunes hanggang Biyernes simula alas 8:00 ng umaga hanggang alas 5:00 ng hapon. Samantala, nakakatakda ring buksan ang isa pang Negosyo Center sa bayan ng San Agustin sa ika-27 ng Hunyo 2016. Gayundin, inaasahan na bago magtapos ang taong kasalukuyan ay mabubuksan din ang Negosyo Centers sa Romblon State University at sa bayan ng Looc, Romblon.(MHF/DM/PIA-IVB/Romblon)



