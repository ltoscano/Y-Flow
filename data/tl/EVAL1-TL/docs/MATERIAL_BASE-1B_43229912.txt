Tawi-Tawi, nitudju e aa min saddi lahat pasunuh ni Bohol
Tawi-Tawi tu tatammu ya ma bahagi-an satan ma Pilipin. Ni onan sab iya ya matagan satan mingga heka mussah na ma Pilipin pasalan daya na ma altah tahik.  Niyah 107 puh maka puh dikih-dikih, maka sangpung puh kawuman mingga iya taabut min tahik.  Bahasa Sama iya kahekaan na mitu ma Tawi-TAwi.
Pagpassi maka paghuma ya kalluman aa mitu ma Tawi-Tawi. Bantug sab iya ma on hati na poonan agar-agar ma Pilipin. Dikayuh sab ya pananom pinaluwas mitu yana paglahing.  Ya isi lahing eh tahinang iya lahing tohoh. Lahing tohoh tu ningah min sokah. Yana kaheka saga kayu sokah ma saga kapu-an yana sababan angay pagpatohoh lahing tahinang iya dikayuh toongan kalluman mitu ma saga manusiyah mitu saddi min pagpassi maka pagtanom agar-agar.  
Yah daira tu bantug iya ma saga pagtabbahan na ya halam gih bay tatangkug maka yana bud makakah pangatayan yana ni onan Bud Bongao mingga patannah saga duwak poteh. Ya bud tiyah tu sab muwan iya pangandah tudju kalawakan lingkat lambu tahik maka gantung kalong kapu-an. Bateh pasaddi ta iya kahalan kasannangan maka katemosan, Tawi-Tawi dikayuh iy min saga lingkat puh daira ma Pilipin. Beteh ya kalingkat na maka buwan kasongan ma kalluman ma daira min pagpakosog ma ya pagtaabbit ma saga aa mag-ndah kalahat-lahatan. Saddi min bay tapamuwan eh Tuhan ya ka-asal maka kalingkat saga le-od ta-ndah, dikayuh makatammu kasean eh ngahinang eh saga manusiyah maka saga bay imatangge eh ma susulan kata-kata lahat tiyah tu. Tatammu nu maytu ya na bantug pinag-onan Venice Tawi-Tawi yana Sitangkai. Tatammu nu sab mitu ya ka-usulan masjid tatammu ma Simunul, nipag-onan masjid Shiek Makhdum.
Inah min  ka-asal bay ngahidayat mja daira tiyah tu maka kadaya ma altah tahik; ya bantug dikayuh yana heka pagpaluwasan saga intallo tohongan ma Turtle Island maka ma Mapun. Dikayuh sab makatammu mitu ya heya toongan keyot tahik maka kagang, maka kasean saga sattuwa ma tahik yana mbal tatammu ma kasean lahat mitu ma Pilipin.
Ya lahat tu sannang maka ya saga Manusiyah Sama sannang magkalasa maka lasa ma saga ka-asal dunya. Beteh du saga kasean Filipinos, ya manusiyah Sama ma Tawi-Tawi landuh toongan magpalanjal ma saga aa magpiitu.  Paglengog patangka sidja mitu bang kasean min saddi lahat piitu maka ngahinang kalengogan atawa matannah saga kakahinangan mbal patut ma daira; ya saga aa mitu ma lahat mbal meyah ma kakahinangan ya ngalorog ma kasannangan maka katemosan ma saga kawuman. Pagbaranan ma pag-agaw maka pagbonoh saga kahalan saddihan di na mitu. Beteh na saga aa min Suk, ya Sama Tawi-Tawi bilahi magsulug saga siyag walnaan, sangkon na saga kamattoahan.   Makatammu sab ka mitu saga siyag ginisan lambu na, lowa na maka walnah na. Ma ya baha-u kapiyutan saga bay tapajari, Tawi-Tawi ma baha-u sdu tu sih bay pabeyah ma pagtaabbit ma saga aa magtutulak ngangan-ngangan maka-kah pangandah ma saga aa magtitibaw maka mag-uusaha min kasean paglahat maka saga bihing pagluwasan lahat.
Gubnul Sadikul Sahali tu ya bay toongan tapasod makabuwan kainut-inutan, soh ya sab magsunuh-sunuh na kahapan kalluman ma Tawi-Tawi.  Lasa na maka ya pamuwan na ma puh daira, yana bay makahinang ma likkas kahapan maka kasongan lan bontol ma lowa kalluman, malambu saga tahun.    Pagparinta hap maka yana pamuwan ma hinang ma kahapan paglahat eh saga parinta mareyoan, heya du sab tatabang na ma kapindahan ya daira tu min bay miskin toongan tudju ayyan na iya ma waktu tenaan. Ya gubnul maka saga magbaran ma daira Tawi-Tawi yana ni onan Tawi-Tawi Tourism Council bay pahadir ma parhimpunan ma Bohol maparsababan saga magpiitu aa min luwasan lahat maka saga yana nakurah ma pagbisita yana sab nda gubnul ni onan si Hadja Juana Maquiso-Sahali.
Ya Tuktuk Parhimpunan ma Bohol mag-angan-angan nabang ma kasean parintama kareyoan makosog saga pagtaabbit siga ma saga aa magtutulak. Pagbissala maka pagsambung ma pasalan ya nihinang labayan ni ipat amka bataingga, yana saga bay ni alop toongan ma parhimpunan naan. Mung si Mrs. Sahali hati na lantah iya magpikil, maka magkahagad iya na ma slogan siga “Yes Tawi-Tawi Can” tahinang iya bannal.  Sambat na bay iya maghinang toongan mboh tahinang yap uh daira tu lahat nipagtibaw eh saga aa pagtutulak, siraka sidja puwah ya ma saga aa lasa ma ka-asal isi dunya atawa yana pagtutulak ma pag-usaha, soh sigam saga sayyan bilahi tulak pahali maka sab iya bilahi nulay ayyan halam ni pagtooran. Mung iya parinta makareyoan maka opis an nudju matannah iya na project tiyah tu inubus eh na ma pasunuh duwa tidju tallun tahun. Mung sab iya hati na Tawi-Tawi makajari iya pasunuh ni Bohol, bang siraka Boracay, mingga pinagtibaw eh saga aa magtutulak. Ganap bissala na mung iya ya kalingat gusung poteh beteh na saga borak ya saga tabba maka iya kalanuh tahik bilu, saga ee mbal iya sah mbal magjari. Magsabab minditu, aa min saga aa magtutulak bilahi dun a ni Tawi-Tawi beteh na saga kabilahi sigam nibaw Bohol atawa Boracay. 
Tawi-Tawi  dikayuh iya lingkat toongan puh daira mingga heka ta-ndah maka-kah pangatayan. Hangkan na mbal du beteh likta hati nah unit ma daira tiyah tu tahinang iya lahat tinudju eh saga aa magtutulak. Ya taddoh maka kasannangan ma paglahat bannal-bannal toongan iya saga aa magtutulak tu nuwi dun a bilahi nibaw Tawi-Tawi.
Gubnul Erico Aumentado, ya gubnul ma Bohol sayyan bay malanjal ma saga aa min Tawi-Tawi nibaw yana saga Tawi-Tawi Tourist Council minaan ma parhimpunan nan, muwan iya bissala makabuwan kosog pangatayan ma saga tumpukan nan. Mung iya, niyah bay limantahun palabayan Bohol dikayuh iya daira miskin, soh batinaan bay na talabayan kami ya labayan ee eh pasalan makakah na kami usaha min ya na kalluman min saga aa magtutulak. Halam niyah tahinang daawa angay Tawi-Tawi mbal makahinang batiin, mung si Aumentado. Ya saga bissala tiyah tu muwan iya salih iya mohot-mohot maka sab iya beteh pag-atubang ma saga parinta ma kareyoan ma Tawi-Tawi. Saga parinta makareyoan mitu ma Tawi-Tawi maka saga yana opis Tourism nanbay na nagnah magtaabbit  makosog ma saga aa magtutulak nibaw ni atwi-Tawi. Ma hal tiyah tu niyah na bay na siga magtagnah matangge saga hotel  maka kasean kalagiyan ni pag-usal eh saga aa magtutulak minaan ma Bongan na, sekot ni bihingan susulan Tawi-Tawi, maka ma reyoman daira Bongao nan. Ma waktu batnaan, Bongao bay na makapaniyah internet maka kamemon kapu-an ma Tawi-Tawi niyah na signal siga ma selpon. Tiyah tu saga tandah na mingga pina-ndah eh saga parinta ma kareyoan ma Tawi-Tawi hati na sigam tu magmohot-mohot toongan ma angan-angan siga ngahinang Tawi-Tawi lahat nipagtibaw eh sga aa magtutulak beteh na Bohol atawa Boracay. Beteh na sga ta-ndah ta, ya daira tu inut-inut na iya maka-apas tahinang hati na meyah ma saga duwaan pinag-usal  baha-u tu beteh na saga siti maka ya na tinudju eh saga aa magtutulak mitu ma paglahat. Dikayuh iya makakah pangatayan ma saga aa magtibaw piitu nip uh daira. Ya Pagtappakan plen nan bay na tapalambu min tabang bay USAID-Gem. USAID –GEM nabang milak ma project naan maka ta-ubus iya bay hati na ma bulan palabay June. Ya saga bay tasabbut ku ma reyataan kahapan sih takuman du min saga iya bay tahinang kahapan mingga bay na tapaniyah bannal na, ma ngabut iya heya toongan maka lawak angan-angan ma Tawi-Tawi. Hangkan na, ya parinta mindeyoan tu mag-angan sambat sigam mareyom duwa tudju ni tallun tahun min batinaan Tawi-Tawi tu pahap gih toongan maka tahinang iya landuh pasong ma pag usahan min pagpakosog ma kareyoan min saga aa magtutulak nibaw.	 Pasalan yana maka-kah ma pangatayan saga kalingkatan ta-ndah maka yana lantah tahik bilu, ya aa saga magtutulak tu mbal maka mbal soh hati na nibaw ni lahat tu. Beteh na bay tapamahalayak ma bay parhimpunan ma Bohol, mung si Lawyer Lorenzo Reyes, sayyan ya nengkoh magnakurah ma Tawi-Tawi Tourism  Council, talus bay min University of the Philippines College of Law mingga ya bay palabay magsulay m,a Harvard University in the United States mung, “ Tawi-Tawi makka iya sin saga aa min saddi lahat saddi sidja puwah Pilipin soh sambil makatilingkal dunya. Heka na bay tatuhun ku lahat pagtutuhunan mitu maka maluwasan lahat, soh Tawi-Tawi du ya niyah lingkat toongan paglahat ma pagtuhunan ma  katilingkal dunya tiyah tu maka ya heka sahasah na masi gih iya ponod maka halam bay talorog eh mandusiyah, sangkon na yana saga ginisan sattuwa tahik tatammu nu miin. Piin ka ni Tawi-Tawi maka ta-ndah nu ya sa langkaw-langkaw pangaltah mitu ma dunya, mung iya. Ya bissala tiyah tu tahinang iya salih ngosogan ma angan-angan saga aa ma pagtaabbit ma aa saddi lahat magtutulak ni Tawi-Tawi pinaheya pagtaabbit sigam mboh maka-kah masaga aa min saddi lahat nibaw pitu ni Tawi-Tawi. 
Sigak siga malingkat Tawi-Tawi maka nganu kamanisan ma saga aa min saddi lahat. Maka ya kahadilan mapagparinta batinaan ni ya gubnul ta kosog tu maka lasa na ma daira, Tawi-Tawi beteh dikayuh iya pagtutulakan saga aa min saddi lahat hati na pasunuh ni Bohol tahinang du ya tapabannal ma sekot waktu.
Makahekaan na, maka ya na kahapan ma pag-usaha ma Tawi-Tawi hati na magpabannal  toongan pasambu iya maka tahinang iya dikayuh ya kasongan na song pa song ni kahapan maka likkas masambu kahapan mitu ma daira ma Pilipin.
