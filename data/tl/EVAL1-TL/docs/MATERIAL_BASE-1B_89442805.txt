
FOREVER LATE (HULING BAHAGI)

NOONG una, nagtataka ako kung bakit hindi iginagalang ng kanyang mismong mga tauhan itong si Celine Buencamino, ang pinuno ng Media Affairs Service ng Public Relations and Information Bureau ng House of Representatives.
Maliban kasi sa mataas ang pinag-aralan nito (may doctorate degree pa siya), mestisa at maayos namang magpostura ito. Hot mama pa ito ‘ika nga kung tatanungin natin ang dating kongresista mula sa Marikina na si Romeo Candazo.
Ngunit dahil sa hindi magandang ehemplo na ipinakikita niya sa kanyang mga tauhan at kasamahan sa opisina, lalong-lalo na ang pagiging batugan nito, balewala ang pagiging PhD nito. Paano ka naman kasi igagalang kung late ka na nga madalas, eh, puro tsismis pa ang inaatupag mo kapag ikaw ay nasa opisina?
‘Yan ang dahilan kung bakit noong nakabalik na ito sa pwesto pagkatapos umupo nitong si Speaker Sonny Belmonte noong July 2010, wala pang ilang buwan ay sinampahan na siya ng kasong administratibo ng kanyang mga sariling tauhan, hindi lang isa, kundi sampu!
Inireklamo ng mga ito ang kanyang kapabayaan, madalas na pag-absent at halos araw-araw na pagiging late gayong apat na araw sa isang linggo lang naman ang pasok ng mga empleyado sa House of Representatives. Sayang nga naman ang pera ng gobyerno lalo pa’t mataas na rin ang kanyang sahod bilang director.
Maliban sa administrative case ay sinampahan din siya ng kaso sa Ombudsman dahil sa ginawa nitong pagkubra ng mga sweldo at allowance bagama’t naglamyerda lang pala ito sa Amerika.
To cut the story short, umabot sa House Disciplinary Board ang kaso laban kay Buencamino ngunit pagkatapos ng halos dalawang taon ay wala pa ring desisyon ang naturang lupon. Mabuti na lang at nakalipat agad ng tanggapan ang mga nagrereklamo dahil kung hindi, eh, baka sila pa ang naunang nasibak.
Ang masaklap, noong walang mapagdiskitahan itong si Buencamino ay pinag-initan niyang sibakin ang dalawa sa kanyang mga tauhan na may casual position.
Gusto niya raw kasing ipasok ang dalawang dating staff naman ni Candazo bagama’t wala namang mga background ang mga ito sa media. Wow, ha, ganyan ba kayo ka-close?
Ang nakapagtataka ay kung bakit napabagal ang pag-uusap ng kaso nitong si Buencamino. Dalawang beses na nga siyang isinuka ng dalawang administrasyon sa Kamara, hindi pa ba sapat na ebidensiya ‘yan na talagang may problema itong director ng media affairs? Ano pa bang pruweba ang kailangan, ha?
Naisip ko na baka naman totoo ang mga ibinibida nitong si Buencamino na kahit dis-oras ng gabi eh tinatawagan siya ni Speaker Belmonte na alam naman ng lahat na isang biyudo?
Kapag nagkukuwento raw kasi itong si Buencamino, eh, talagang ipinangangalandakan nito na super close sila ni Speaker Belmonte at lagi pa siyang chini-chika sa telepono kahit tulog na lahat ang mga tao.
Kaya ba siya laging late dahil napupuyat sa pakikipag-phone pal kay Speaker Belmonte?
Ayaw ko sanang maniwala na pinapayagan ni Speaker Belmonte ang mga ganitong kabuktutan sa Mababang Kapulungan ngunit parang gusto kong maniwala sa mga alingasngas na siya mismo ang nakikialam upang hindi umusad ang kaso ni Buencamino sa House Disciplinary Board. Sana naman mahimasmasan na itong si Speaker Belmonte na hangga’t patuloy niyang prinoproteksyunan itong si Buencamino ay hindi
kailanman titino ang Media Affairs Service ng Mababang Kapulungan.
Kahit itaga mo pa ‘yan sa bato!



