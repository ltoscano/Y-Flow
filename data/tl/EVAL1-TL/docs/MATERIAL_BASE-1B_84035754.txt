Kapulisan sa S. Kudarat todo sa pagpapalakas ng kampanya kontra iligal na droga

June 08, 2016

ISULAN, Sultan Kudarat, Hun. 8 (PIA)---Todo sa pagpapaigting ng kampanya laban sa iligal na droga ang buong tropa ng kapulisan dito sa lalawigan. Ito ayon kay Police Senior Supt. Raul Supiter, provincial police director ng Sultan Kudarat ay upang tuluyan nang matigil ang problema na dala ng ipinagbabawal na gamot at upang mailayo din ang mga kabataan sa impluwensiya nito. Kamakailan, abot sa 33 indibidwal ang nahuli sa mas pinalakas na One Time Big Time operations na isinagawa ng kapulisan. Bukod dito, nakapagkumpiska din ang mga pulis ng mga pampasabog at mga armas. Nasampahan na rin ng kasong paglabag sa R.A. 9165 ang mga nahuling indibidwal. Inihayag ni Supiter na ang dalawang araw na operasyon ay isinagawa sa mga bayan ng Isulan, Lutayan, Lebak, Kalamansig, President Quirino, Palimbang, Columbio at maging sa Lungsod ng Tacurong. Samantala, binigyang-diin ng opisyal na magpapatuloy pa ang operasyon ng kapulisan hanggang sa mahuli ang lahat ng mga drug lord sa lalawigan. Kaugnay nito, hiniling niya sa publiko na suportahan ang kapulisan sa kanilang kampanya upang masugpo ang bentahan at paggamit ng iligal na droga sa Sultan Kudarat. (SJDuerme-PIA12)



