Same-sex marriage walang puwang sa Pinas - Simbahan

Ni Doris Borja

MANILA, Philippines – Hindi papayagan kailanman ng Simbahang Katolika lalo na sa Pilipinas ang same-sex marriage.
Ito naman ang binigyan diin ni Rev. Fr. Jerome Secillano, Executive Secretary ng CBCP Permanent Committee on Public Affairs, na nagsabing hindi inimbento ng Simbahan ang pag-iisang dibdib na tanging para lamang sa isang babae at isang lalaki, bagkus ay mismong itinuro ni Hesukristo at nakatala sa Banal na Kasulatan.
“Talagang hindi mapapayagan ‘yan sa Simbahan because we adhere in the teachings of Christ, expressed in the Sacred Scriptures, hindi naman kasi ito imbento lang ng Simbahan. Ito ay itinuro mismo ng Panginoon na ang kasal ay para sa babae at lalaki. Pero we are speaking of a Church marriage, pero hindi ko kasi dito dini-discount na mukhang ina-advocate naman nila rito ay civil marriage,” bahagi ng pahayag ni Rev. Fr. Secillano sa panayam ng Radyo Veritas.
Kamakailan ay naging legal ang same sex marriage sa Ireland, na kilala bilang Katolikong bansa, na siyang muling bumuhay sa pagsusulong ng ilang miyembro ng Lesbian Gay Bisexual Transgender o LGBT sa pagsasa-legal ng same sex marriage sa Pilipinas.



