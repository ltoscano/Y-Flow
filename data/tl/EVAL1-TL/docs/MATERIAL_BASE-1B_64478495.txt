
2,958 na campus journalist lalahok sa 2016 National Schools Press Conference

February 19, 2016 LUNGSOD NG KORONADAL, South Cotabato, Peb 19 (PIA)- Abot sa 2,958 na campus journalist mula sa 17 rehiyon ang magpapaligsahan sa National Schools Press Conference na gaganapin sa Lungsod ng Koronadal, South Cotabato mula Pebrero 22 hanggang 26. Layunin ng NSPC na maipamalas ng mga kabataan sa elementarya at high school ang kanilang galing sa pagsusulat, maitaguyod ang responsible,patas at tamang paggamit ng social media, kakayahang mamuno at marami pang iba. Kabilang sa mga contest areas ang sumusunod: news writing, feature writing, editorial writing, copyreading and headline writing, sports writing, science and health writing, editing, at photojournalism. May paligsahan din sa mga school paper kung saan kikilalanin ang may pinakamagaling na news section, editorial section, feature section, sports section, science and health section at pinakamagaling na layout at page design. May paligsahan rin sa TV scriptwriting at broadcasting. Gaganapin ang mga paligsahan sa Notre Dame of Marbel University-Integrated Basic Education (NDMU-IBED) at South Cotabato Gymnasium and Cultural Center. Paalala ni DepEd 12 OIC Regional Director Arturo Bayocot, sarado sa publiko ang mga contest venue. Maging ang mga coach at chaperon ay hindi pinapayagang pumasok sa mga lugar kung saan magaganap ang mga paligsahan. Sa taya ng DepEd, kasama ang mga coaches at mga official chaperon, aabot sa 4,794 ang kabuuang bilang ng mga delegado mula sa iba’t ibang bahagi ng bansa. Ang 2016 NSPC ay nakabatay sa temang “The Role of 21st Century Campus Journalist in Upholding Good Governance, Leadership at transparency.” (RABSumanghid-DevCom Intern/DEDoguiles PIA-12).



