
BUSOG NA PANGULO, GUTOM NA FILIPINO

WALANG nabago sa pamumuhay ng halos kalahati ng populasyon ng pamilyang Filipino, ayon sa isang survey.
Ayon sa Social Weather Station (SWS), lumabas na 50% ang nagsabing sila ay mahirap. Sa tantiya ng SWS, nasa 10.8 milyong pamilya ang nagsasabing sila ay mahirap.
Nakalulungkot ang balitang ito sa gitna ng nakaririnding balita ukol sa nangyayaring nakawan sa pondo ng bayan. Sa mga kanto’t sulok, makakikita ng mga batang palaboy na namamalimos, nagra-rugby at nangangalkal ng basura. Mga nagpapakamatay at idinaramay pa ang pamilya sa sobrang kahirapan.
Ang mga politiko at mga lider ng bayan ay pa-abroad-abroad at nagpapasarap sa dekwat na pera mula kay Juan dela Cruz.
Sa isa pang survey ng SWS, pito sa sampung Pinoy o 67% ang naniniwalang hindi sila nakinabang sa mga proyekto na pinondohan ng Priority Development Assistance Fund (PDAF).
Ito sanang PDAF ang magbibigay ng kabuhayan sa bawat Filipino. Kaso nga’y malaking bahagi ang ibinubulsa ng mga nasa gobyerno kaya walang makitang serbisyo.
Noong siya’y nangangampanya para maging Pangulo, ipinangako ni Noynoy Aquino na iaahon niya sa hirap ang ating bayan.
Mahigit nang tatlong taon sa Malakanyang, heto pa rin ang ating kalagayan. Palala nang palala.
Lalong naging abnormal ang buhay ng mga dati nang mahirap.
Nangako siyang hahabulin ang mga magnanakaw ng pinalitang administrasyon. Ginawa naman niya. Pero lumitaw na maging siya rin pala ay dapat na habulin. Nagmamalinis ngunit sobrang kapal din ng putik sa mukha. Saan niya dinala ang kanyang P25 billion discretionary funds noong 2012?
Mukhang kailangang magsagawa ng Commission on Audit (COA) ng komprehensibong pagsusuri sa pork barrel ng Pangulo na ibinigay sa kanya ng Kongreso noong nakaraang taon.
Sa susunod na taon namang badyet, pinalakas lang ni PNoy ang kanyang kontrol sa salaping bayan. Kunwari’y ayaw pa sa baboy, ‘yun pala’y isang buong litson ang gustong mapunta sa kanya.
Hindi naman tuluyang binuwag ang pork barrel kundi inililipat lamang sa government agencies.
At ang opisina pa rin ng Pangulo ang masusunod kung sino-sino ang mga dapat nitong hatagan.
Ang matindipa, ang sariling pork barrel ni PNoy ay aabot sa mahigit isang trilyong piso. Halos kalahati ito ng proposed budget para sa 2014. Saan na naman ito mapupunta?
Busog na busog niyan tiyak ang ating Pangulo. Busog na busog din tiyak ang kanyang mga aso.
Tayo namang sadlak na sa kahirapan, patuloy pa ring naghihirap.
Anak ng kamote namang buhay ‘to!



