ALAB: Abugado, hindi boksingero
By Al S. Mendoza July 18, 2016
Dahil walang talo sa 26 na laban, hindi inakala ng marami na matatalo si Albert Pagara. Lalo’t iisiping may 5 talo na si Cesar Juarez.
At isa sa talo ni Juarez ay ipinalasap ni Nonito Donaire nito lamang Disyembre. At lalong naging mahapdi ang resulta nang si Albert ay tulog sa 8th round.
Pero kung rerebyuhing mabuti ang kakayahan ni Juarez, malupit. Bagamat 2 beses pinatumumba ni Donaire si Juarez sa 4th round, natapos ng Mehikano ang 12 rounds nang buong giting.
At unanimous decision man ang panalo ni Donaire, halos gabuhok lang ang abante ng “Filipino Flash” sa bawat iskorkard ng 3 huwes.
Hindi lang matibay si Juarez kundi mautak at maistratehiya pa. Rason? Abugado kasi. Sa totoo lang, utak ng abugado ang nagpaguho sa mundo ni Albert.
Matapos bumangon
 mula sa first-round knockdown, naging mabangis na tigre si Juarez mula 2nd round.
Parang balewala kay Juarez ang pagkakaplakda niya sa 1st round. Pero taktikang abugado iyon: Palabasin kay Albert na hindi niya ininda ang knockdown.
At nang walang matingkad na faluap si Pagara, itinuloy ni Juarez ang ulan ng suntok sa katawan at mukha ni Albert.
Lumabas na salat sa istratehiya si Pagara.

Hinog sa bugbog sa pagtatapos ng 7th round, tulog agad si Albert sa umpisa ng 8th round sa 1-2-3 combo ni Juarez.
Sa pinaikli, abugado ang tumalo kay Pagara.

Hindi boksingero.



