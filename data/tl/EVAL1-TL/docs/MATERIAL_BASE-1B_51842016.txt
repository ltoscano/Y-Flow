
SA BAWAT KRISIS MAY KUMIKITA

KAY raming kumikita at kayraming katiwalian tuwing may krisis, katulad ng unos na sumalanta sa Kabisayaan noong Nobyembre, 2013.
Ang tinutukoy ko ay ang pandarambong sa naganap na mga relief operation at post-typhoon rehabilitation project.
Napaulat kamakalawa na ang mga tinatayong mga bunkhouse o panandaliang bahay na pinatatayo mismo ng gobyerno ay substandard at super kipot sa liit.
Mistulang bahay-baboy raw ang bawa’t silid na titirhan ng mga nasalanta ng bagyong Yolanda.
Hindi naman kataka-taka ‘yan dahil napaka- corrupt daw ang mga namamahala ng ating gobyerno at mga pribadong kontratista.
May bago pa ba riyan? Sa bawa’t unos ay bilyon-bilyong piso ang nakukurakot ng mga ito, magmula pa noong panahon ng mga mananakop na Kastila, Hapon at Amerikano.
At ang mas nakasasakit ay nangyayari ang katiwaliang ito magmula pa kay Emilio Aguinaldo, Manuel Quezon, Manuel Roxas, Elpidio Quirino, Garcia, Macapagal, Marcos, Cory, Ramos, Erap, Arroyo at Noynoy.
Noong Kapaskuhan ay ipinagmalaki ni Pangulong Noynoy na nabawasan na raw ang mga corrupt sa gobyerno.
Sa kabilang dako ay mukhang mas parami nang parami ang mga corrupt at ni hindi nahuhuli o nakukulong man lamang.
Ang mga bunkhouse na pinatatayo ng gobyerno sa mga nawalan ng tirahan sa Bisaya ay hindi lang daw substandard kundi overpriced pa. So what is new, ‘yun nga ang kasabihan.
Ang sabi pa ng Department of Public Works and Highways na sikat sa corruption ay 203 na mga temporary house ang kanilang itinatayo.
Bawa’t kuwarto ay may laki o liit na 8.64 square meters para sa bawa’t pamilya.
Siyempre, tatanggihan ni Noynoy ang bintang na ito. Bilib na bilib siya sa mga tauhan niya.
Walang corrupt sa amin. At hindi ako corrupt.
Sabi nga ng mga hindi naniniwala, chica lang ‘yan! Bola lang ‘yan!



