
Alvarado, nanawagan na muling buhayin ang Marilao-Meycauayan-Obando River System

June 02, 2016 Vinson F. Concepcion

LUNGSOD NG MALOLOS, Hunyo 2 (PIA) -- Nanawagan si Gobernador Wilhelmino Sy-Alvarado sa mga kalalawigan na magbayanihan upang ibalik ang ganda at muling buhayin ang Marilao-Meycauayan-Obando River System o MMORS. Ang MMORS ay kabilang sa mga tinaguriang “dirtiest rivers” sa buong mundo ayon sa New York-based Blacksmith International. Sinabi ni Alvarado na bagamat patuloy ang dredging at pagsasaayos ng dike, kinakailangan pa rin ang suporta at koperasyon ng komunidad upang muling maisalba ang nasabing ilog. Ang pagpapalalim at konstruksyon ng dike na nagkakahalaga ng 1.9 milyong piso ay kinapapaloban ng desilting, riverbank stabilization at pagtatanim ng mga bakawan o mangrove sa paligid ng ilog na inaasahang mababawasan ang malawakang pagbabaha sa mga bayan ng Marilao at Obando at Lungsod ng Meycauayan.

Nakatakda rin ang paglilipat sa mga informal settler na nakatira sa gilid ng ilog, ang regular na clean-up activities, urban drainage clogging at pagsasaayos ng 30 kilomentrong dike para sa flood control. Sa kasalukyan, patuloy ang pagsasagawa ng 15 kilometrong dike sa paligid ng MMORS na bahagi ng Valenzuela-Obando-Meycauayan Flood Control Project na siyang pipigil sa tubig na nagmumula sa Manila Bay at nagdudulot ng pagbaha sa Bulacan tuwing high tide at tag-ulan. (CLJD/VFC-PIA 3)



