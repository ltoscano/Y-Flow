OrMin LGU, nagplano sa mga paraan kontra-Climate Change

May 27, 2016

CALAPAN, Oriental Mindoro, Mayo 27 (PIA) – Magkatuwang ang pamahalaang panlalawigan sa Climate Change Commission (CCC) at Global Green Growth Institute (GGGI) upang mabigyang-kaalaman at kasanayan ang mga opisyal sa lalawigan kaugnay sa mga pamamaraang gagamitin sa mga pagpaplano at pagkilos kontra-climate change. Sa pagbabalangkas ng mga programa upang epektibong malabanan ang epekto ng climate change sa kapaligiran, kinakailangang nakabase ito sa mga mahahalagang datos at impormasyon na nakalap gamit ang makabagong agham at mga kaaalamang teknikal ng mga eksperto at siyentista. Matatandaan na noong nakaraang buwan ay isinagawa ang Orientation Training on the Basic Tools and Approaches for the Climate Green Resilient Green Growth Planning Project in Oriental Mindoro sa Filipiniana Hotel, Lungsod ng Calapan. Lumahok sa gawain ang mga myembro ng binuong Provincial Project Team gayundin ang mga opisyal mula sa mga lokal na pamahalaan na kinabibilangan ng mga Municipal Planning and Development Officers, Municipal Disaster Risk Reduction and Management Officers, Administrative Officers, at iba pang mga opisyal at kinatawan ng mga tanggapan ng pamahalaan. Dito, muling hinikayat ni Provincial Administrator Nelson B. Melgar ang aktibong partisipasyon ng mga kalahok upang mapalakas ang kakayahan ng lalawigan na harapin at masolusyunan ang mga epekto at suliraning hatid ng climate change. Nagbigay rin ng kani-kanilang pananalita sa gawain sina Dr. Emilia Visco, FREEDOM WorldFish Training Facilitator at Team Leader Elmer Mercado na kapwa nagbahagi ng kahalagahan ng proyekto para sa lalawigan at sa mga Mindoreño. Ilan lamang sa mga usaping natalakay ang tungkol sa economic growth rate, poverty reduction; Climate Change Vulnerability Index; Inclusive Growth; at Hunger and nutrition.

Batay sa Climate Change Vulnerability Index 2015, ang Pilipinas at ang agrikultura ng bansa ay highly vulnerable, nangangahulugang ito ang sektor na malaki ang tinatayang magiging pinsala dahil sa climate change. Natukoy din dito na kinakailangan ding ikunsidera ang critical economies, gayundin ang mga bago at umuusbong pa lamang na mga industriya para sa mga pagbabalangkas at pagpapatupad ng mga istratehikong programa kontra-climate change. Nagbigay rin ng kani-kanilang reaksyon at suhestyon sa pagsasanay sina OIC Provincial Planning and Development Officer Lydia Muñeca Melgar, Special Assistant for Planning and Development Olivia Palomaria at Naujan Municipal Planning and Development Coordinator Raquelita Umali. Buod ng kanilang mensahe ang kahalagahan ng gawain upang higit na maging epektibo ang mga pagpaplanong gagawin ng mga lokal na pamahalaan sa mga programa, proyekto at gawain laban sa climate change. (CPRSD/LTC/PIA-Mimaropa/Calapan)



