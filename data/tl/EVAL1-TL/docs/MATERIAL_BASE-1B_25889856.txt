
Oriental Mindoro Health Code of 2015, pasado na

January 13, 2016

CALAPAN, Oriental Mindoro, Enero 13 (PIA) â€“ Matagumpay na naipasa at naaprubahan kamakailan ng Sangguniang Panlalawigan (SP) ang ordinansa tungkol sa Comprehensive Health Code of the Province of Oriental Mindoro o ang tinawag na Oriental Mindoro Health Code of 2015. Ito ay isa sa pinakamahahalagang hakbanging panlehislatura na naipasa ng SP na nagtataguyod sa pangkalahatang kapakanan ng mga mamamayan ng Oriental Mindoro sa larangan ng kalusugan. Ang nasabing ordinansa na inakda nina SP Committee Chair on Health, Sanitation and Population Bokal Carlito F. Camo at Committee on Laws, Ordinances and Legal Matters Chair Bokal Rafael L. Infantado at sinuportahan ng lahat ng mga Bokal ng SP. Inaprubahan ang Oriental Mindoro Health Code of 2015 matapos ang masinsinang pagbabalangkas at maraming serye ng mga pagdinig at pagpupulong ng mga Bokal ng SP, kasama ang mga opisyal ng Provincial Health Office (PHO) at mga konsernadong indibidwal. Sa ordinansa, nasasaad na sa implementasyon ng Universal Health Care sa lalawigan, layunin na maisakatuparan ang mga natukoy ng health system goals na kinabibilangan ng mga sumusunod: better health outcomes, equitable health financing, responsive health system at access to affordable health care Kabilang naman sa mga istratehiyang gagamitin sa implementasyon ng ordinansa ay ang mga sumusunod: Health Financing, Service Delivery, Policies, Standards and Governance for Health, Human Resources for Health at Health Information. Tinukoy rin sa may 39 na pahinang ordinansa ang mga tungkulin at responsibilidad na gagampanan ng Provincial Health Office, City at Municipal Health Offices, Local Health Boards at iba pang mga ahensya at departamento ng pamahalaan. Inaasahang sa epektibong pagpapatupad ng mga nilalaman ng Oriental Mindoro Health Code of 2015, magiging higit na maayos ang paghahatid ng mga kinakailangang serbisyong pangkalusugan sa mga mamamayan ng Oriental Mindoro simula ngayong taong 2016. (CPRSD/LTC/PIA-Mimaropa/Calapan)



