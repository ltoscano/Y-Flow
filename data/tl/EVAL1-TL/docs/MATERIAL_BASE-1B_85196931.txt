
ILIGAL NA SUGAL SA KAWIT AT LUMANG AFP MODERNIZATION

MATAGAL na!
Sa totoo lang, matagal ko nang tinatanong ang aking sarili kung tama pa ba ang alam kong kahulugan ng moderno.
Ang itinuro kasi noon ng aking mga titser sa elementary na ang ibig sabihin ng moderno ay makabago . . . In-short, hindi luma!
Napagdiskitahan ko lang ang terminong ito, parekoy, dahil pa-ulit-ulit na binabanggit ng ating mga opisyal at maging ni PNoy na bahagi umano ng AFP modernization kaya ang ating bansa ay bumili at bibili pa ng mga kagamitang pandigma.
Katunayan, P26.27 bilyon na ang ni-release ng Palasyo at may nilagdaan pa si PNoy noong Disyembre na 75 bilyong piso para sa nasabing modernisasyon ng Armed Forces of the Philippines.
Nang dumating sa ‘Pinas noong 2011 ang barkong pandigma na pinangalanang BRP Gregorio del Pilar ay hindi na muna tayo umimik kahit alam ng lahat na matagal na panahong pinaglumaan ito ng Amerika at dito sa atin idinispatsa.
Inaasahang darating na naman sa bansa anomang araw ang isa pang barkong pandigma na binili natin kay Angkol Sam, ang BRP Ramon Alcaraz.
Sa muli, isa na namang pinaglumaan o binulok ng Amerika at niretoke natin para gamitin ng AFP. Bilang katuparan na naman ito, parekoy, sa lintek na modernisasyon ng ating sandatahang lakas.
Tanggap naman natin ang kaugaliang Pinoy na kahit luma ay maaari ng pagtiyagaan. Lalo na kung hindi pa natin kayang bumili ng bago.
Kaya lang, huwag nang gagamitin ang terminong AFP modernization dahil katawa-tawa lang tayo sa buong mundo! Ang pinaglumaan ba ng iba ay moderno na sa atin! Ha?
-o0o-
KAMAKAILAN ay inilathala natin ang iligal na sugal sa isang “pergalan” sa bayan ng Kawit, Cavite kung saan ipinangalandakan pa ng katiwaldas ni Edgar “Egay” Lumague na hindi kayang tibagin ang kanilang iligal na sugal sa nasabing bayan hangga’t si Mayor Aguinaldo ang nakaupong alkalde.
Nang mapasyal tayo sa Kawit noong isang araw, napuna nating matikas pa rin ang nasabing pergalan, ilang metro lang ang layo mula sa makasaysayang bahay ni Emilio Aguinaldo.
Langya namang pambababoy ‘yan oo. Kung nabubuhay lang ang dating Pang. Aguinaldo ay baka pinagtatadyakan na ang mga lintek na ‘to.
Ano ba, Mayor Aguinaldo, okey lang ba talaga sa iyo ang harap-harapang iligal na ‘yan?
Siyanga pala yorme, may bumulong sa akin na kasabwat umano ni Lumague ang iyong Chief Of Police na si C/Insp. Jowel Nepomuceno. Siyempre, alam na kung ano ang kapalit!
Huh!



