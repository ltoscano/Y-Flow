Programang Modified Pag-IBIG 2, inialok sa mga taga Occ Min

March 24, 2016

SAN JOSE, Occidental Mindoro, Mar 24 (PIA)â€”Mas mataas ang interes at ginagarantiyahan ng pamahalaan ang Modified Pag-IBIG 2. Ito ang sinabi ni Jean Nator, Division Chief ng Business Development Department South Luzon ng Home Development Mutual Fund (HDMF) sa kanilang pagbisita sa lalawigan kamakailan.

Base sa paliwanang ni Nator ang programang ito ng HDMF o mas kilala bilang Pag-IBIG Fund, ay para sa mga nais mag-invest o mamuhunan. Ang boluntaryong kontribusyon dito ay hindi dapat bababa sa P500 kada buwan at nakaseseguro ng mas malaking interes kumpara sa bangko. Tulad ng ibang investment vehicles (mga uri ng pamumuhunan), nakadepende ang paglago ng pera sa laki ng halagang ilalagay sa programang ito. Ang salaping mailalagay sa Modified Pag-IBIG 2 ay kailangang tumagal ng limang taon bago ito maaring i-withdraw o kunin. Ayon kay Nator, maaring bumisita sa pinakamalapit na tanggapan ng Pag-IBIG Fund para sa aplikasyon sa naturang programa o sa iba pang mga katanungan.

Samantala, ipinaliwanag naman ni Joel Clemente, Housing Relation Officer, ang maaring mangyari sa salaping inilagak sa Pag-IBIG 1, sakaling hindi ginamit ang anumang programa ng tanggapan. Ayon kay Clemente, maibabalik ang lahat ng perang naipon, kasama na ang interes mula dibidendo, kapag tumagal na ito ng 10 hanggang 15 taon o sumapit ang maturity nito sa Pag-IBIG na 20 taon o kaya naman ay umabot na sa retirement age ang isang Pag-IBIG member. Ang Pag-IBIG 1 ay ang programa ng Pag-IBIG na maaring gamitin ng isang miyembro para sa housing loan (utang para sa pabahay) o kaya naman ay multi-purpose loan.

(VND/PIA 4B/Occ Min)



