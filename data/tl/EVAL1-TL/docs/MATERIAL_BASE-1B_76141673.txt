
TULONG NG US NAVY SA PANAHON NG SAKUNA

PINAKAGRABE sa lahat ang baha nitong Lunes sa kasaysayan ng Lungsod ng Olongapo.
Ito Ang Totoo: halos taon-taon sa nakalipas na sampung taon ay may pagbaha sa Olongapo at akala ng marami ay wala nang lalala pa sa baha noong nakaraang taon.
Habagat lang, hindi bagyo, ang humagupit sa lungsod ng Olongapo, kasama ang mga bayan ng Subic, Castillejos at San Marcelino sa katimugang bahagi ng lalawigan ng Zambales kung saan may mga landslide na kumpirmadong ikinamatay ng hindi bababa sa 24 katao.
Ito Ang Totoo: malinaw na ang habagat ay maaaring maminsala nang masahol pa sa bagyo.
Maraming lugar na rati’y hindi inaabot ng baha ang nalubog at sa dati nang binabaha, mas tumaas ang tubig, may lampas pa sa matangkad na tao.
Nagkandarapa ang “rescue teams” ng Olongapo na “full force” ring sinuportahan ng rescue units ng Subic Bay Metropolitan Authority. Sa kabila nito, kulang na kulang pa rin ang bilang ng “rescue teams” sa dami ng lugar na naapektuhan at kakulangan ng gamit kaya kung saan pa ang lampas tao ang lalim ng tubig, iyon pa ang hindi malapitan.
Dito bumalik sa alaala ng maraming “old-timer” na taga-Olongapo ang US Navy na agad rumiresponde sa emergency at sakuna sa Olongapo at karatig lugar noong base pa nila ang Subic Bay. Ito Ang Totoo: dahil may mga barko ng US na nakadaong sa Subic, pumasok sa isip ng marami na baka puwedeng tumulong sila.
Subali’t dahil sa kasalukuyang set-up sa ilalim ng Visiting Forces Agreement (VFA) kung saan limitado ang kanilang presensiya, hindi makakilos ang US Navy nang walang basbas ng US Embassy sa Manila, bukod pa na tiyempong paalis na ang USS Boxer at USS New Orleans ng araw ring iyon nang maganap ang sakuna.
Pwedeng isama ng Pilipinas sa negosasyon sa dagdag na pre-sensiya ng US Military sa bansa ang pagtiyak na kahit hindi na idaan sa embahada ay tutulong ang US Navy at marines, gamit ang mga modernong gamit, sa mga emergency at sakuna, sakaling may maganap habang bumibisita sila. Ito Ang Totoo!



