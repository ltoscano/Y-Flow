
MGA PESTENG OPISYAL AT WALANG PONDO SA KALAMIDAD

WALA pang pangulo, bise presidente, senador, kongresman, gobernador at mayor na namatay dahil sa mga lindol, bagyo, baha, habagat, giyera at iba pang mababangis na anyo ng kalikasan at karahasan.
Laging ligtas ang mga ito dahil bukod sa may sariling mga palasyo ang mga ito na nasa mga ligtas na lugar, puno pa ang mga ito ng mga tagapagligtas na sinusuwelduhan ng taumbayan.
At ang taumbayan na tagapagligtas ng mga opisyal ng bayan at pinagkukunan nila ng pagtatayo ng kanilang mga ligtas na palasyo ang laging dinadapuan ng mga peste sanhi ng mga nasabing sakuna o kalamidad.
Ang kawalan ba ng panganib ng mga pinakamataas na opisyal ng bayan ang dahilan kung bakit halos wala silang pakialam sa mga nagaganap na peste sa hanay ng taumbayan?
WALA NANG KORAPSYON
Sa nakalipas na mga buwan, ipinagmamalaki ng gobyerno na umaapaw ang bulsa ng gobyerno sa salapi.
Kasi mabilis umanong nadudurog ang korapsyon sa bisa ng Tuwid na Daan.
Isa sa mga dating kinukulapulan umano ng korapsyon ang Bureau of Internal Revenue at Bureau of Customs na mga pangunahing ahensya para sa pagpapasok ng salapi sa kaban ng bayan.
Kung dati-rati ay puno ang mahal kong Pinas ng mga tax evader at smuggler, ngayon ay natutuwid na umano.
Kasama sa mga naitutuwid ang liko-likong gawi ng mga kasabwat ng mga tax evader at smuggler na mga taga-BIR at BOC.
Kung dati-rati ay kalahati lang ang nasisingil na mga buwis at taripa ng BIR at BOC, ngayon ay oks na oks na umano.
Kaya paldo na ang pamahalaan.
WALANG PONDO SA KALAMIDAD
Kaya lang nagulat ang mamamayan nang sabihin ng Palasyo na kakaunti na lang ang natitirang pondo ng pamahalaan laban sa kalamidad.
Sa pagkakaalam natin, lumaki ang pondong pangkalamidad ng Palasyo mula sa dating nasa P2 bilyon taon-taon sa panahon ni Aling Gloria sa nasa P6 bilyon sa panahon ni PNoy ngayon.
Maaaring totoo na naubos na nga ang calamity fund kahit pa ganyan kalaki ang halaga nito sa rami ng mga kalamidad na pinagkakagastusan ng pamahalaan.
‘Yan ay kung totoong gumagastos talaga nang todo at walang korapsyon dito.
Talaga namang bilyones ang kailangan para maayudahan ang mga kinakalamidad sa bagyo, habagat, lindol, baha at giyera at maraming ganitong naganap sa taong ito.
GAGAWA NG PARAAN
Para matiyak ang pag-ayuda ng pamahalaan sa mga kinakalamidad, sinasabi ngayon ng Palasyo na gagawa ito ng paraan para magkapondo at maaaring kukuha ito sa mga natipid ng pamahalaan o “savings” nito.
Maganda kung gagawin ‘yan at nararapat lang talaga na kumilos ang pamahalaan upang magkapondo ito laban sa kalamidad.
Ang naghihirap na mamamayan ay dapat na alalayan ng pamahalaan kahit sa anong paraan, kahit malugi pa ang gobyerno.
MISTERYO SA PONDO
Dapat na mabura ng pamahalaan ang malawakang impresyon ngayon na sarili lang ng mga opisyal ang kanilang iniintindi at hindi ang mamamayan. At dito nauubos talaga ang salaping bayan at hindi sa nangangailangang mamamayan.
Paano nga namang hindi magsususpetsa ang mamamayan kung sunod-sunod ang mga balita at pag-amin ng mga opisyal ng bayan ukol sa mga dambuhalang pondo ng pamahalaan para sa kanilang mga sarili at sariling proyekto kuno.
May umaamin na bumubuhos sa kanilang mga sarili bilang pabuya ang mga salaping bayan dahil sa pag-impeach nila kay dating Chief Justice Renato Corona.
Hindi lang ang taunang P24 bilyong Priority Development Assistance Fund ang ibinuhos sa kanila kundi ang Disbursement Acceleration Program na nagkakahalaga ng P157B sa nakalipas na tatlong taon. Iniuulat na nasa P13 bilyon DAP ang ibinigay ng Palasyo sa mga mambabatas.
MISTERYOSO NGA
Talaga namang misteryoso ang mga pondong bayan lalo na kung ikukumpara ang nasa P6B calamity fund sa P24B PDAF at P13B DAP.
Ang P6B calamity fund ang ibinibigay “raw” sa milyon-milyong biktima ng kalamidad na mamamayan habang ang taunang P24B PDAF at P13B DAP ay ibinigay sa kulang-kulang lang na 300 senador at kongresman.
Talagang misteryoso nga.
Misteryong nakasusuka, nakadududa, nakasususpetsa. At lantaran pa itong ginagawa o nagaganap sa ilalim ng Tuwid na Daan.
WALA SA MAPA
Kung iisipin ang lahat ng ito, hindi nakapagtataka kung bakit sinasabi ni Inday Miriam na hindi niya makita ang Tuwid na Daan sa lahat ng mga kalsada sa mahal kong Pinas. Walang Tuwid na Daan sa Global Positioning System o GPS, sabi niya.
Sa rami ba naman kasi ng naghalong balat sa tinalupan na misteryo sa salaping bayan sa ilalim ng Tuwid na Daan, saan mo nga matatagpuan ang Tuwid na Daan?
Sa ibang salita, walang Tuwid na Daan kung pinaghaharian ang pamahalaan ng mga kurakot at nag-aaway-away sa kanilang mga kurakot.
MAY TUWID NA DAAN
Kung magagawan ng paraan ng pamahalaan ang pag-ayuda sa mga kinakalamidad o ang buong bayan para sila makabangon muli at magkaroon ng normal na buhay, diyan natin masasabi na mayroon ngang Tuwid na Daan.
Hindi pupuwedeng consuelo de bobo lang ang ipakikita ng mga pesteng opisyal ng bayan sa mamamayan at sabihing wala silang pondo laban sa kalamidad.
oOo
Anomang reklamo o puna ay maaaring iparating sa 09214303333.



