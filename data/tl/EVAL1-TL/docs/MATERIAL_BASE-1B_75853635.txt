Mga kasundaluhan ng 7ID, sabay-sabay nagbisikleta para sa ikinakampanyang malinis, mapayapang Halalan 2016

February 18, 2016 Camille C. Nagaño

FORT RAMON MAGSAYSAY, Nueva Ecija, Peb.18 (PIA) -- Nasa 112 kilometro ang inikot kamakailan ng tropa ng Army 7th Infantry Division o 7ID upang maipalawak ang ikinakampanyang malinis at mapayapang halalan ngayong taon. Ayon kay Division Public Affairs Officer Captain Rozell Ticar, nasa 80 kasundaluhan ang nagsimulang magbisikleta simula sa kampo na pinangunahan ni Assistant Division Commander Brigadier General Henry Sabarre na umikot sa bayan ng Guimba pabalik ng kampo. Maliban pa aniya sa mga kasundaluhan sa Magsaysay ay nakiisa din sa nasabing aktibidad ang ilang grupo mula sa 702nd Brigade at Northern Luzon Command na mula sa Tarlac. Dagdag pa ni Ticar ay abala naman sa kasalukuyan ang tropa sa pagbabantay ng kaayusan at pagtatalaga ng mga checkpoint sa iba’t ibang lugar lalo na sa mga conflict-affected area.

Samantala, kamakailan lamang ay kasamang lumagda ang 7ID sa isinagawang Peace Covenant ng mga kandidato pati ang Simbahang katoliko, Commission on Elections, Department of the Interior and Local Government, at Philippine National Police. (CLJD/CCN-PIA 3)



