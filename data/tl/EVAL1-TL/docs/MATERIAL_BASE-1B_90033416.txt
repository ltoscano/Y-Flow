
SHAME CAMPAIGN NG DOF, BIR (2)

SA nagdaang BALETODO ay naisulat natin ang garapalang paniningil ng mali ng Department of Finance at Bureau of Internal Revenue (DOF-BIR) sa Toyota Motor Philippines Corporation (TMPC). Hindi lang TMPC kundi halos lahat ng car dealers at importers na nakarehistro, apatnapu silang lahat.
One for the Senate to investigate ang DOF-BIR dahil sa kayabangan ng kanilang shame campaign na naglalabasan linggo-linggo sa mga pahayagan. Kapag nabasa mo kasi, hahanga ka sa ahensya nina DOF Secretary Cesar Purisima at BIR Commissioner Kim Henares. Kumbaga, matapang at palaban sa tuwid nilang daan!
Pero papaano maipaliliwanag nina Purisima at Henares ang malahiganteng pandaraya ng Toyota, Mitsubishi, Nissan, Honda, Ford at mga dealer ng mga mamahaling sasakyan – PGA Cars, Inc., CATS Motors, Inc., Isuzu, Suzuki at marami pang iba?
Ang Toyota na inalisan na natin ang mga insentibo sa buwis, kasama ang ad valorem tax, ay nagbayad lang ng P125.361 milyon na malayo sa dapat nilang bayaran na mahigit P5 bilyon batay sa bayarin sa value added tax. Kung papaano napababa ng Toyota ang malahiganteng buwis na dapat bayaran, tanging DOF-BIR lang ang makapagpapa-magic niyan!
Ang Mitsubishi Motors Philippines ay nakapagbenta sa atin ng P24.364 bilyon. Ang binayaran nilang buwis, katulad ng Toyota ay sagad din sa magic ng pandaraya. Tanging P72.885 milyon lang?
Ganoon na ba katanga o kabobo ang mga accountant at auditor ng DOF-BIR?
Galit na galit sa magnanakaw at korap itong si Pangulong Benigno Aquino III. Sabi nga niya, “walang mahirap kung walang korap” na patungkol iyon sa nagdaang administrasyon. Pero ano ngayon ang masasabi mo, Mr. Aquino, sa 100% beses na korapsyon sa DOF-BIR? Siguro naman may calculator ka riyan?
Naniniwala tayo, lalo ngayon, sa ulat ng United Nations, World Bank, International Monetary Fund na mataas nga ang puntos ng ekonomiya ng bansa ngayon sa rehimen ni Noynoy pero mas malala naman ang smuggling, korapsyon at katiwalian nito kumpara sa nagdaan na tatlong administrasyon (FVR-ERAP-GMA)!
At hindi ba galit na galit si Senadora Miriam Defensor Santiago sa smuggling? Pinutukan nga niya ang mga car importer na nakabase sa Cagayan Economic Zone Authority (CEZA) noon dahil lang sa personal na galit niya kay Senate Minority Leader Juan Ponce Enrile.
Ang CEZA-FENIX car importers ay nakapagbenta lang ng P410.395 milyon pero ang binayaran nitong buwis sa pamahalaan ay mahigit P120 milyon o 29.45 percent!
Samantalang ang Toyota-0.28%, Mitsubishi – 0.30%, Nissan – 1.08%, Isuzu – 0.23% at ‘yung iba naman kahit maliit lang ang benta ay mas mataas sa mga higanteng ito.
Sa ginawang pandaraya ng car dealers-importers na iyan, papaano masusugpo ang smuggling sa bansa? Ginawa ninyong ligal ang kanilang pandaraya! Saan kayo kumukuha ng kapal ng iyong mukha?



