Fighting Maroons kinapos kontra Blue Eagles, 64-72

ni Hans Christian Marin

Bigo pa rin ang UP Fighting Maroons na makasungkit ng panalo matapos silang dagitin, 64-72, ng kasalukuyang kampeon, ang Ateneo De Manila University Blue Eagles, sa ginanap na sagupaan sa Mall of Asia Arena noong ika-21 Hulyo.
Gitgitan pa ang naging banggaan ng dalawang koponan sa unang quarter sa pamumuno ng Maroons forward na si Samuel Joseph Marata na kumana agad ng 9 puntos at Blue Eagles guard na si Juami Tiongson na nagtala naman ng 7 puntos. Dalawang puntos lamang ang pagitan ng dalawang koponan sa pagtatapos ng unang quarter, 19-17.
Umarangkada naman ang Maroons sa pamamagitan ng kanilang 7-0 run sa ikalawang quarter Sumungkit ng three-point shot ang guard na si Jason Ligad at dalawang lay-up naman ang inangkin ng forward na si Chris Ball upang lumamang laban sa Ateneo, 28-27.
Lalo namang naging agresibo ang Blue Eages. Bumira ng dalawang sunod na three-points at dalawang free throws ang Blue Eagles forward na si Ryan Buenafe upang agawin ang ikalawang quarter mula sa UP, 38-30.
Pinalapad pa lalo ng Eagles ang kanilang lamang sa ikatlong quarter, 57-40, matapos magising si Ravena na nagposte ng 9 puntos sa pamamagitan ng post moves at layups. Nalimitahan sa 10 puntos ang naghihikahos na Maroons dahil sa mala-lintang depensa ng Eagles.
Muling bumangon
 ang Maroons nang magmistulang bayani si Marata na nagpakawala ng walong sunud-sunod na puntos, dalawang minuto ang natitira sa ikaapat na quarter. Ngunit hindi ito sapat para pulbusin ang Ateneo na tuluyan nang nakamit ang tagumpay nang tila lumipad sa alley-oop ang forward nitong si Chris Newsome sa huling mga segundo ng laro.
Bagaman bumagsak ang panalo-talo kartada ng UP sa 0-5 at umangat naman ang sa Atene sa 2-4, nangibabaw naman ang bagsik ni Marata na kumamal ng 22 puntos, 4 na assists, at 3 rebounds. Kumamada rin si Ball na may 10 puntos at 10 rebounds.
“We’re getting better. It may not be seen because of the loss but we’re trying our best,” ani Maroons forward Andre Paras.
Dagdag naman ni Ball, kailangan lamang paghusayan pa ng koponan ang huwag mawawalan ng determinasyon para masungkit ang inaasam na panalo.
Ito rin ang unang laro ni Kiefer Ravena ng Blue Eagles mula nang matapos siyang makapagpahinga dahil sa natamong pinsala sa bukong-bukong ilang araw bago ang pagbubukas ng ika-76 na season ng University Athletics Association of the Philippines.
“Walang panahon para umayaw, kailangan na naming manalo,” wika naman ni Ryan Buenafe para sa Eagles.
Susunod na sasabak sa hard court ang UP bukas, ika-24 ng Hulyo, sa Araneta Coliseum, at sa Linggo, ika-28 ng Hulyo, sa parehong venue.



