Groundbreaking ng MRT 7, gaganapin ngayong Abril o Mayo-SMC

April 05, 2016 Shane F. Velasco

LUNGSOD NG MALOLOS, Abril 5 (PIA) -- Nakatakdang ganapin ngayong Abril o Mayo ang groundbreaking ceremony ng MRT 7 na mula lungsod ng Quezon hanggang lungsod ng San Jose del Monte sa Bulacan. Ayon kay San Miguel Corporation o SMC President Ramon Ang, hinihintay na lamang na maisaayos ang iskedyul ni Pangulong Benigno S. Aquino III upang mapangunahan ito ngayong tag-araw.

Nagbunsod ang pormal na pagsisimula ng proyekto matapos abrubahan ng Department of Finance ang Performance Undertaking ng MRT 7 Railway na itatayo sa pamamagitan ng sistemang Built-Operate-Transfer na siyang mekanismo ng Public Private Partnership. May habang 23 kilometro ang linya ng MRT 7 na dadaan sa 14 na istasyon. Magmumula ito sa harapan ng SM North EDSA kung saan itatayo ang LRT-MRT Unified Central Terminal na magsisilbing iisang istasyon na magkikita ang mga tren ng LRT line 1, MRT 3 at ang itatayong MRT 7. Mula rito, tatahakin nito ang North Avenue sa kanto ng EDSA, liliko sa Quezon Memorial Circle papuntang Commonwealth Avenue. Magkakaroon ng istasyon sa may gilid ng memorial circle, sa Philcoa, University Avenue, Tandang Sora, Don Antonio, Batasan, Manggahan, Dona Carmen, Regalado Highway Mindanano Avenue, Quirino, Sacred Heart, Tala sa North Caloocan at San Jose del Monte sa may Tungkong Mangga. Plano ring magkabit ng istasyon sa mas pinalaking SM City Fairview. Nagkakahalaga ng 62 bilyong piso ang nasabing proyekto na kapwa popondohan ng SMC at Japan International Cooperation Agency habang ang D.M.

Consunji ang nakuhang kontratista. Bahagi ng konsesyon ng SMC ang pagtatayo ng 22 kilometro access road mula sa istasyon sa San Jose del Monte papuntang Marilao na malapit sa exit ng North Luzon Expressway. Isa itong tig-tatlong linyang kalsada na dadaan din ng Sta. Maria na inaasahang magpapaluwag ng daloy ng trapiko sa bahaging ito ng Bulacan. (CLJD/SFV-PIA 3)



