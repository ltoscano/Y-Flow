Dagupan children’s choir wagi sa kompetisyon sa Malaysia

July 22, 2016 April M. Montes

LUNGSOD NG DAGUPAN, Hulyo 22 (PIA) – Itinanghal na kampeon ang Balon Dagupan Children’s Choir (BDCC) sa katatapos na International Children’s Choral Festival na ginanap sa Selangor, Malaysia noong Hulyo 16.
Naiuwi rin ng BDCC ang dalawa pang parangal kabilang na ang “Most Promising Overseas Choir” at ang “Shah Alam Mayor’s Award” para sa kanilang rendisyon ng mga awiting “O Sanctissima” at “Orde E.”
Sa naturang kompetisyon, tinalo ng BDCC ang 15 pang ibang mga kalahok na nagmula sa iba’t ibang bansa sa Asya gaya ng India, Indonesia, Japan, Malaysia at Vietnam.
Taong 2015 nang buuin ni Dagupan City Mayor Belen Fernandez ang BDCC sa hangarin nitong linangin ang kakayahan at talento ng mga kabataang Dagupeño hindi lamang sa larangan ng pampalakasan, kundi maging sa pag-awit.
Binubuo ang grupo ng 22 miyembro na may edad siyam hanggang 13 taon na mga mag-aaral mula pampubliko at pampribadong paaralan sa lungsod ng Dagupan.
Pinasalamatan naman ni Fernandez sina Propesor Adolfo Mendoza at ang kabiyak nitong si Virginia para sa kanilang dedikasyon na maturuan ang mga batang kasapi ng BDCC at maihanda ang mga ito sa una nilang pagsabak sa kompetisyon sa labas ng bansa. (JNPD/AMM/PIA-1, Pangasinan)



