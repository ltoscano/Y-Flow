1,200 mangrove propagules, itinanim sa baybayin ng Puerto Princesa

July 20, 2016 Leila B. Dagot

PUERTO PRINCESA, Palawan, Hulyo 20 (PIA) --- Tulong-tulong na nagsagawa ng mangrove planting ang iba’t ibang sektor na binubuo ng pamahalaang lungsod ng Puerto Princesa, Pioneer Foundation, Republic Industries Corporation, Inc., mga opisyales ng Barangay at Non-Government Organizations noong Hulyo 16, sa Purok Lupang Pangako ng Barangay San Jose sa lungsod. Umabot sa 1,200 mangrove propagules ang naitanim ng halos 500 na partisipante sa nasabing aktibidad. Ani Martini Spakowski, executive director ng Pioneer Foundation, ang gawain ay may temang “Our Earth, Our Responsibility” na may layong mabuksan ang kamalayan ng mga mamamayan ng lungsod na ang lahat ay may responsibilidad na pangalagaan ang kalikasan. Samantala, sinundan pa ito kinabukasan ng isinagawang Forum on Climate Change at Reef Fix ocular inspection sa Tangdol Reef, isang fish sanctuary na matatagpuan sa Barangay Bancao-Bancao ng Puerto Princesa. Nakiisa naman sa gawain ang mga diver ng Philippine Coast Guard (PCG), Philippine Navy, kinatawan mula sa Oplan Linis, City Agriculture Office, opisyales ng Barangay at business sector. (LBD-PIA4B PALAWAN)



