
BANGSAMORO, PHILIPPINES BA?

HALOS maglulundag sa tuwa si Pangulong Benigno Aquino III at kanyang mga kadre sa OPPAP matapos ang pinal na lagdaan sa pagitan ng pamahalaan ng Republika ng Pilipinas (RP) at Moro Islamic Liberation Front (MILF) sa Malaysia kamakailan.
Para namang mga asong ulol na turuan ang kanilang mga kaalyado sa Kongreso na sinabing sila ang magsusuri, aasinta at magsasabatas ng inaasahang BANGSAMORO STATE sa rehiyon ng Mindanao. May nagsabi pa na ang naganap na lagdaan sa Malaysia ng RP at MILF ay maituturing na pamanang kapayapaan ni Aquino sa bansa at mamamayan. Ows?
Matagal na nating naisulat ang posisyon ko sa usaping pangkapayaan na ito. Sino ba ang gusto na mabuhay sa magulong bayan o komunidad? Noon hanggang ngayon, patuloy ang aking mga katanungan mismo kay G. Noynoy ukol sa kanyang peace agreement sa MILF.
Kung sakali ba na maipasa ng Kongreso ang Bangsa Moro Act para maging isang malayang estado sa loob ng estado ng Pilipinas, ano ang lahi nila? Sila ba ay Filipino Muslims o Bangsa Moro natives? Sa ilalim ng ng Bangsa Moro state, iwawagayway ba nila ang bandila ng Pilipinas bilang Inang Bansa o may sarili silang bandila na ‘di pasasakop sa pambansang bandila?
Kung magkakaroon sila ng police sa loob ng kanilang binubuong estado, nasa kontrol ba sila ng Pambansang Pulisya at Sandatahang Lakas ng Pilipinas? Ano ba ang totoo? Sariling estado o isa lamang na autonomous region ng bansa. Ilan lamang ito sa maraming tanong na dapat sagutin ni Aquino at kanyang mga ayudante bago pa man maisabatas ang Bangsa Moro state at iraan sa plebisito.
Ayaw natin na magkahati-hati tayong mga Filipino. Okay ako sa awtonomiya. Ang mahalaga, makabuo ng seksyon-panlipunan na mala-pederal sa pamamahala para pantay ang pag-unlad ng lahat ng rehiyon sa buong bansa. At kung mamadaliin ang pagbuo ng estadong Bangsamoro para lang masabing may nagawa ang rehimeng Aquino, mali sa dilang mali!
Kailangang maging tapat sina OPPAP head Teresita Deles at G. Aquino sa usaping ito. Hindi nila dapat balewalain ang iba pang mga interesado at sangkot na sektor sa Mindanao. Hindi maaaring sabihin na pang-Muslim lang ang gagawing estado. Muslim man, maraming grupo o angkanin. Isama pa ang mga lumad at iba pang katutubo sa Mindanao na hindi Muslim.
Payo rin natin sa nagsagawa ng usaping pangkapayapaan, balik-aralin ninyo ang buong kasunduan. ‘Yung seksyon ng hatian ng yaman mula sa Inang Kalikasan ay dapat maging malinaw. Kung may biyaya na makukuha, huwag naman ibigay lahat sa bagong awtonomiya.
Iisang lahi pa rin tayo kahit magkakaiba ng uri ng paniniwala, lalo na ang pananampalataya!



