TAGAMASID: Sana, harinawa
By Jimmy Cantor June 28, 2016 Parang kailan lang, tuwang-tuwa si Tab Baldwin sa ipinapakita sa laro ni Calvin Abueva. Ito ay noong unang hawakan ni Baldwin ang Gilas Pilipinas para sa FIBA Asia sa Changsa, China kung saan tinalo tayo ng mga Tsino sa gold medal match.
Hindi ko na matandaan ang eksaktong sinabi ni Baldwin pero hindi ko makakalimutan na bilib na bilib siya sa hustle na ipinapakita ni Abueva sa practice.
Sa tutoo lang, maski sino namang coach ay matutuwa kapag nasa koponan niya si Abueva.

Hindi takot sa laban, may puso, may galing, may tira, hindi takot sa banggaan, handang maglaro araw-araw. Napag-uusapan natin si Abueva dahil sa final 12 lineup ng Gilas Pilipinas na ipinahayag ni Baldwin noong Linggo ay hindi kasama ang Alaska star at ang kapwa niya beterano na si LA Tenorio ng Ginebra.

Kapwa alternate ang dalawa.
Hindi naglaro si Tenorio sa Changsa. Nagbigay-daan siya sa ibang mga manlalaro para magpagaling sa injury.
Ang mga bagong manlalaro sa Gilas Pilipinas ay sina Ryan Reyes, Bobby Ray Parks at Troy Rosario. Sina Parks at Rosario ang mas pinili ni Baldwin kaysa kina Abueva at Tenorio.
Wala akong reklamo sa koponang binuo ni Baldwin. Siya ang may diskarte niyan. Ang hirap nga ng lugar niya dahil marami siyempre ang magtatanong kung bakit hindi nasama sa koponan sina Abueva at Tenorio. Lalo na si Abueva dahil sa katatapos na Commissioner’s Cup ay ito ang tinanghal na best player.
Natatandaan ko pa ang nangyari dati nang ang reigning MVP na walang iba kundi si James Yap ay hindi nakuha sa national team. Hindi ko na matandaan kung sino ang coach ng nasabing koponan. Pero marami ring tanong ang lumabas nuon kung bakit hindi kasama si Yap sa team.
Kumbinsido si Baldwin na ang koponan na binuo niya ay mabibigyan ng magandang laban ang France at ang New Zealand na siyang kalaban ng Gilas sa group stage ng Manila Olympic qualifying tournament na gagawin sa Hulyo 5-10. Kailangang talunin ng Gilas ang France o ang New Zealand para makapasok sa semifinals kung saan kalaban ang alin man sa Canada, Turkey at Senegal.
Isa rin ako sa umaasa na sana’y makarating man lang tayo sa semifinals o kaya’y kasihan ng basketball gods para makuha natin ang nag-iisang puwesto sa Rio de Janeiro na pinaglalaban sa naturang torneo.

Pero magalit man kayo sa akin, naniniwala ako na suntok sa buwan ang lahat ng ito. Ganuon pa man, umaasa pa rin ako na sana, harinawa, ay suwertihin tayo at may lumabas na isang Steph Curry sa Gilas para naman mabigyan natin ng magandang laro ang mga kalaban.



