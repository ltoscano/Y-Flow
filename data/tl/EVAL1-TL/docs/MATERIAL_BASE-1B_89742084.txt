8 ambulansiya, ipinagkaloob ng PCSO sa mga munisipyo sa Romblon

February 12, 2016 Dinnes M. Manzo

ODIONGAN, Romblon, Peb 12 (PIA) --- Isinagawa kamakailan ang turn-over at pagbabasbas ng walong yunit ng ambulansiya na kaloob ng Philippine Charity Sweepstakes Office (PCSO) sa iba’t ibang munisipyo sa Romblon. Ang seremonya ay ginanap sa Romblon Provincial Hospital na pinangunahan nina Gobernador Eduardo C. Firmalo kasama ang mga kinatawan ng PCSO at iba pang opisyal at empleyado ng pamahalaang panlalawigan. Ang mga ambulansiya ay ibinigay sa mga bayan ng Ferrol, Looc, Sta Fe, San Jose, San Andres, San Fernando, Banton at Concepcion upang magamit ng Rural Health Unit (RHU) sa paghahatid ng serbisyong medikal sa mamamayan. Ito ay karagdagang ambulansiya upang mabawasan ang mga insidente ng namamatay dahilan sa kakulangan ng naturang sasakyan na karaniwang ginagamit sa pagdadala ng mga pasyente. Mahalaga rin ito kung nasa sitwasyon ng emergency tulad ng mga naaksidente, nasaksak o nabaril at ang mga inaatake ng iba’t ibang mga sakit tulad ng stroke at atake sa puso. Nagpapasalamat naman sa PCSO ang mga alkalde at municipal health officers na nakatanggap ng naturang saksakyang pang medikal dahil napakalaking tulong aniya ito sa mga mamamayan na kanilang nasasakupan. Ang mga ipinamahaging ambulansiya ay sa ilalim ng PCSO Ambulance Donation Program ng naturang tanggapan. (DM/LBR/PIA-IVB/Romblon)



