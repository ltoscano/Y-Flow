BOC=BUREAU OF CUS-TONGS

KOMEDYA ang tingin ko sa Senate investigation In Aid of Legislation kailan lang ukol sa madiwarang rice smuggling. Kung hindi ba naman, nakatutok silang lahat kay Davidson Bangayan na siya rin daw si David Tan. Hohum.
Assuming Davidson is David Tan, siya lang ba ang rice smuggler? May mas malalaki pa kaysa kanya at kung gusto ng rehimen ni Noynoy Aquino na mahuli ang ninong, nandoon lang sila sa Department of Agriculture at National Food Authority.
Mali na si Bangayan lang ang tawagin. Mas madaling matukoy ang kriminal ng rice smuggling kung mga taga-Bureau of Customs mismo ang gigisahin. Hindi iyan lihim sa loob at labas ng BOC. Kilala lahat ng taga-Bureau ang mga smuggler sa lahat ng uri ng produkto – pagkain, karne, gulay, kemikal, tela, gadgets, armas at lahat na nasa merkado’t bahay ng mga politiko!
Umiiyak na rin ang mga negosyante sa sobrang pangongotong ng mga tauhan at opisyal ng Customs. Nakailang palit na nga ng Commissioner at Deputy Commssioner, sa halip na matigil ay lalo pang nagpipista ang mga Cus-TONGS pipol. Bakit kaya, Finance Secretary Cesar Purisima?
Sa ngayon, isang grupo ng mga negosyante ang tila hilong-talilong. Anyare ang tanong nila. Sila ‘yung grupo na binigyan ng Customs clearances in all required documents to conduct their business LEGALLY. Binigyan sila ng import permit kapwa ng Cagayan Economic Zone Authority (CEZA) at BOC pero pagdating ng kanilang kargamento, ayaw iproseso dahil “lilinawin” pa raw sa Custom’s main office?
Ang grupong ito ay mga second hand car dealers na nakabase sa Port Irene, Sta. Ana, Cagayan na kontrolado ng CEZA. Makailang ulit na rin silang inimbestigahan ng Senado sa alegasyong smuggling pero nabasura lahat at naklaro ang aktibidad dahil malinaw at walang daya ang kanilang operasyon.
Sa totoo lang, Ang CEZA vehicle importers ay mas mataas ang binabayarang buwis at taripa kumpara sa mga “bagong sasakyan” na ipinapasok ng mga dayuhang carmaker sa bansa. Natural na mas bibilhin ng mamamayan ang mga segunda mano na galing sa CEZA dahil mura ito ng halos 60% kaysa bago.
May utos na rin ang Hukuman sa BOC na ligal ang aktibidad ng car importers. Pero wala! Takot ba ang mga taga-Customs sa isang taong malapit sa Malacañang na kalaban sa pulitika ng isang angkan? O sadyang may naghihintay ng mas malaking tara o tongpats ng mga negosyante ng CEZA?



