TAFASIRY
ADIM-PIAINANA

Iaraha-mahalala fa misondrotra avokoa ny vidin'entana amin'izao fotoana izao. Mba hahafahantsika maminavina izany, dia indreto atolotray anareo ny fijerin'ireo renim-pianakaviana vitsivitsy tafaresaka taminay. 

Renim-pianakaviana efa zokinjokiny ihany, ary mivelona amin'ny vola fisotron-dronono,1 no natoninay2 voalohany:

F.M.:3 Sahaza anareo ve ny vola miditra aminao amin'izao fisondrotam-bidim-piainana izao?

R.V.: Ny sahaza aloha efa ela iny no tsy nisy e. Na dia efa nisondrotra kely sy raisina isam-bolana aza ny vola fisotroan-dronono, dia tsy mahatody volana. Izaho rahateo efa antitra ka tsy mahavita asa hafa hidiram-bola intsony; ny fitsitsiana no tsy maintsy atao.

F.M.: Ahoana izany fitsitsiana izany?

R.V.: Dimy mianaka izahay no ao an-trano, ka voatery nahena ny fatram-bary ahandroina; vary sosoa safovavan-kapoaka no atao sakafo maraina, ny antoandro vary iray kapoaka sy 2/34 no hatokona, ary ny hariva moa dia mbola sosoa ihany no atao. Ny laoka moa dia zara raha mihinan-kena; ny akoho efa ela no tsy takatra intsony, ka raha te-hihinana dia mikimpy mihitsy vao mahavidy...5 Ny vidim-panafody no tena tsy laitra e, raha vao mahazo vola dia ny "Farmasia" no vonjena mialoha, aiza ve ka fanafody novidina 1.200a. taloha lasa 2.700a amin'izao fotoana izao.

F.M.: Misy karazan-tsakafo efa nahazatra ka voatery najanona izany amin'izao fotoana izao? 

R.V.: Ie, misy tokoa, ny ronono sy dibera ohatra dia efa hadinoko tanteraka ny tsirony. Ireny nefa dia anisan'ny sakafo ara-pahasalamana ilain'ny vatana. Ny fiainako anie efa mba vitako ihany, fa ireto zafiko aman-janako tena mila an'ireny no mampalahelo ahy....

F.M.: Ahoana ny fahitanao ity fiakaran'ny vidin-tsolitany ity?
R.V.: Izao aza efa miakatra izaitsizy ny vidin'entana, ka mainka fa misy an'izao fisondrotan'ny vidin-dasantsy izao... Ho aiza marina isika ity e?...6
Renim-pianakaviana faharoa, mbola tanora tokoa, manan-janaka iray sy mpanampy anankiroa

F.M.: Ahoana ny fahitanao ny fiainana amin'izao fotoana izao?

R.R.: Sarotra e! Tena miakatra be mihitsy! Fa ny tena mampikaikaika mihitsy ny vidin-jiron'ny JIRAMA, mampiasa herin'aratra matanjaka (Courant force)7 aho ary mahatratra any amin'ny 6.000a. any no alohako8 isam-bolana. Ny sakafo indray, dia tena mampiady mivady mihitsy ny halafosany. Ohatry ny hoe mangala-tety mihitsy no iheveran-drangahy vadiko ahy... Izao aza aho mbola tsy nahazo ny akanjo mafana9 ho an-janako.

F.M.: Ahoana izao ny fiovan'ny fandaniana ataonao isam-bolana?

R.R.: Tena misy elanelany betsaka mihitsy. Mahatratra hatrany amin'ny 30.000a. mihitsy ny fitombon'ny fandaniam-bola na dia mitovy amin'ny teo aloha ihany aza ny entana fividy isam-bolana.

Renim-pianakaviana fahatelo, vadina mpiasam-panjakana mikarama eo amin'ny 38.000a. isam-bolana eo.

F.M.: Mahatafita ny volana iray ve ny karama raisin-drangahy vadinao?

R.T.: Marina fa misondrotra ny karama, saingy fisondrotana tsy ambony tsy ambany, ary tsy mahavita n'inona n'inona.10 6.000a. fotsiny ny fitombony. Izahay enina mianaka, ny ankizy mbola mianatra daholo. Folo andro fotsiny dia lany ny vola karama.

F.M.: Ahoana izany ny fomba hitantananao ny vola miditra aminareo?

R.T.: Ny saran-dalan'ny ankizy mandeha mianatra aloha no tsy maintsy atao vonona, manampy izay heverina ho volan-tsakafo. Izay heverina ho haingitraingitra rehetra aloha dia efa nafoy avokoa; ny "dessert" efa tsy mihinana izany intsony izahay. Asa aloha amin'izao fiakaran'ny saran-dalana izao na11 hanao ahoana izahay, fa dia...

F.M.: Ahoana ny fahitanao ny ho avy?

R.T.: Tena tsy hahita-mitsinjo12 mihitsy; ilay "Filet de sécurité"13 tokony napetraka14 alohan'ny nanapahana ny fiakaran'ny vidin-tsolitany. Ny vokatr'izany mantsy dia hiakatra izaitsizy hatrany ny vidin-javatra. Ohatra, ny "pâte JB",15 ny savony, samy miaka-bidy avokoa... 
