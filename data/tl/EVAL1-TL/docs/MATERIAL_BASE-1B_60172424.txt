Serbisyo Ora Mismo ng LGU OrMin, dinala sa bayan ng Victoria

April 03, 2016

CALAPAN, Oriental Mindoro, Abr 3 (PIA) – Humigit-kumulang sa 1,000 mamamayan ang nakinabang sa katatapos lamang na serbisyong medical at dental na ipinagkaloob ng Kapitolyo Para Sa Mamamayan (KPSM)-Serbisyo Ora Mismo sa bayan ng Victoria. Sa isinagawang medical mission, pinaalalahanan ni Executive Assistant IV Dr. Romeo G. Infantado ang publiko hinggil sa self medication na kalimitang ginagawa ng mga mamamayan kapag nagkakasakit. Ang panawagan ay bilang paalala ni Infantado sa mga nagsi-self-medication o paggamot ng sarili na kalimita’y nauuwi sa paglala ng karamdaman, sa halip na gumaling ang mga ito. Aniya, bago uminom ng anumang klase ng gamot, nangangailangan ito ng prescription ng mga manggagamot. Isa sa mga naging benepisyaryo si Clariza Ricablanca, 32 ng Brgy. Duongan na nagpasalamat dahil sa serbisyong naipagkaloob sa kanya ng pamahalaan. Si Nanay Marilou Mongcog naman, 46 taong gulang ng Brgy. Malabo ay nabigyan din ng libreng gamot subalit nangangailangan ng higit pang atensyong medikal ang kanyang anak, kaya nanawagan siya na sana’y matulungan ito. Nasa ikatlong serye na kaagad ang KPSM ngayong taon. Ito ay dahilan sa maraming mamamayan ang nagpahiwatig ng kinakailangang pagtugon sa mga nangangailangang mamamayan sa atensyong medikal partikular ang mga bayan ng Baco at Gloria. Ngayong taong 2016, may itinakdang walong KPSM ang pamahalaang panlalawigan sa iba’t ibang bayan partikular sa mga liblib na lugar upang matulungan ang mga mamamayan doon. (CPRSD/LTC/PIA-Mimaropa/Calapan)



