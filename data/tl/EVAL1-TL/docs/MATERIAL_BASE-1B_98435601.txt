Housing czar, malaking hamon kay VP Leni By Aries Cano, Tina Mendoza July 10, 2016
Walang trabaho at obligasyong inaatrasan si Vice President Leni Robredo kaya agad nitong tinanggap ang alok ni Pangulong Rodrigo ‘Digong’ Duterte na pamunuan ang Housing and Urban Development Coordinating Council (HUDCC).
Pero aminado ito na ang pinakamalaking hamon sa kanyang titulo bilang housing czar ay ang napakalaking pangangailangan para sa abot-kaya pero disenteng pabahay ng mga mahihirap gayong napakaliit ng pondo ng kanyang tanggapan.
“1.4 million houses that’s 1.4 million families. [Halu-]halo ito merong either victims ng calamities, merong homeless meron ‘yung mga nakatira sa mga dilapidated na houses na tirahan na so halo ito. “So kailangan kong aralin ano ba ang status nito may naumpisahan na ba may on-going ba pero tingin ang target kung nandoon pa ako at the end of six years at least sana ma-satisfy ‘yung backlog.
Sa backlog hindi sa akin klaro kung ‘yung 1.4M pero nakita ko ‘yung projected nila magkakaroon pa ng additional na 5.5 million yata ‘yun ang pangangailangan so ang laking challenge. Ang konti lang naman ng budget ng opisina kung paano ‘yun gagawin,” paliwanag nito.
Patungkol naman sa karagdang budget, sinabi ni VP Leni na maaaring humirit siya ng dagdag na pondo pero hindi pa sa ngayon.
Samantala, ikinatuwa ng Simbahang Katolika ang pagtatalaga sa cabinet post kay VP Leni kung saan tiniyak nito na hindi man kaalyado ang huli ay tiyak na magiging asset nito ng kasalukuyang administrasyon.
Ayon kay Father Edwin Gariguez, executive secretary ng National Secretariat for Social Action Justice and Peace (NASSA) ng Catholic Bishops Conference of the Philippines (CBCP), “Hindi tradisyunal na pulitiko at maganda ang background ni Robredo sa pagseserbisyo publiko. That is Robredo’s strength that we need for our country.”



