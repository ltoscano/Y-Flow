Laban kung laban

PRESS ROW Ni Abac Cordero (Pilipino Star Ngayon) | Updated May 10, 2015 - 12:00am

Pabalik na ang ating Pambansang Kamao sa Martes mula sa kanyang laban kay Floyd Mayweather sa Las Vegas.
Paano ba natin siya dapat salubungin?
Isang mainit na pagtanggap ang kailangan ni Manny Pacquiao.
Lumaban si Pacquiao para sa atin.
May injury man o wala, pinilit niyang manalo. Kung tinago man niya ang kanyang iniinda ay walang masama rito.
Nagagalit ba tayo kay James Yap kung naglaro siya na may sprain sa paa? Hindi. Bilib pa nga tayo sa kanya di ba?

Oo, sumakit ang kanyang kanang balikat sa ensayo halos isang buwan bago ang laban. Pero inamin niya na nag-improve rin ang kundisyon nito.
Kababalik lang din natin mula sa laban at muli natin nakoberan ang laban niya kay Mayweather.
Ilang beses natin nasilip ang kanyang ensayo sa Los Angeles at sa Las Vegas.
At kung may nararamdaman nga siya, hindi namin ito napansin dahil sa loob ng ring ay walang humpay ang tapon niya ng suntok.
Kaliwa man o kanan.
Sa huling araw ng ensayo niya sa Wild Card Gym bago tumungo sa Las Vegas ay halos pupugin niya ng suntok si Freddie Roach.
Yun ba ang may shoulder injury?
Naniniwala ako na nang umakyat sa ring sa MGM si Pacquiao ay nasa kalakasan siya. Gusto lang niyang manigurado kaya humingi siya ng gamot na hindi naman ibinigay sa kanya.
Sa fourth round ay bumalik ang sakit. Kaya nahirapan na rin siya sa laban. At hindi nagwagi.
Kita natin lahat na nagpursigi siya. Kung iba lang yun ay nag-quit na.
Hindi si Pacquiao.
Injured na, sumusuntok pa. Parang manok panabong, may tama na, tumutuka pa.
Fighter talaga.



