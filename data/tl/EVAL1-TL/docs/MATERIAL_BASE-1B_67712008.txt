
Ayuda sa mga apektado ng El Nino hinahanda ng South Cotabato LGU

February 12, 2016

LUNGSOD NG KORONADAL, South Cotabato, Peb 12 (PIA) — Ilang tulong ang inihahanda ng pamahalaang panlalawigan para sa mga residenteng apektado ng tagtuyot dahil sa El Nino. Sa isang pulong balitaan, sinabi ni Mila Lorca, pinuno ng Provincial Risk Reduction and Management Office na kabilang sa tulong ang Php 2 milyong pondo para sa alternatibong pagkakakitaan ng mga magsasaka at kanilang pamilya. Sa kasalukuyan ilang munisipyo na aniya ang nagbigay ng mga livelihood project proposal tulad ng negosyong barbecue stand, kainan, parlor at iba pa. Maliban dito, naglaan din ang PDRRMC ng Php300,000 para sa training ng mga magsasaka para sa paggawa ng silage o pinatuyong damo para sa pagkain ng mga hayupan. Magtatayo rin ang pamahalaang panlalawigan ng overhead tank na may kapasidad na 45,000 litro kung saan kukunin ang tubig na irarasyon sa mga mangangailangang mga munisipyo at barangay. Naglaan rin ang pamahalaang panlalawigan ng Php500,000 bilang kontribusyon sa cloud seeding operation ng Department of Agriculture 12 na naglalayong makakapagpapaulan sa iba’t ibang bahagi ng rehiyon. Hinahanda na rin ng pamahalaang panlalawigan ang pamamahagi ng mga binhi ng gulay, mais at palay. Kasalukuyan ding ipinatutupad sa lalawigan ang food-for-work program, isa na rito ang pagpapalit ng 10 buntot ng daga sa isang kilong bigas. Sa taya ng PAGASA, ayon kay Lorca maaring magtatagal ang El Nino hanggang Hunyo nitong taon.

(KCSenillo-DevCom Intern/DEDoguiles-PIA 12)



