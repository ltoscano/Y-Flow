KANSER, ATAKE SA PUSO, H-BLOOD, DIABETES AT VIT. D

IPAGPATULOY natin ang pagtalakay sa ilang sakit na nakatatakot kung tamaan tayo.
Kahapon, tinalakay natin ang daan-daan libong Pinoy na nagkakaroon ng nakahahawang sakit na tuberculosis.
Bigo ang pamahalaan na kontrolin ang TB at isa sa mga dahilan dito ay ang kabiguan ng pamahalaan na tulungan ang mga mamamayan na umunlad ang buhay o lumaya sa kagutuman.
Kapag gutom ang palaman ng sikmura, TB ang isa sa mga sakit na dadapo sa iyo.
KULANG SA VITAMIN D
NATAGPUAN naman ang mga may trabaho, lalo na ang mga nag-oopisina, na kulang na kulang sa bitamina na D.
Ang Vitamin D, mga Bro, ay nakukuha sa liwanag ng araw at sa mga pagkaing sagana ng nasabing bitamina.
Ang mga nag-oopisina ay kulang na kulang ng Vitamin D dahil karaniwang nasa loob sila lagi ng mga gusali at hindi naaarawan.
Kung lagi kang naka-longsleeves at palaging may ipinapahid kang panlaban sa liwanag o init ng araw at brown o itim ang kulay ng balat mo, tiyak na kukulangin ka rin ng Vitamin D.
Pagkatapos, kung panay sitsirya at noodles ang iyong kakainin, patay kang bata ka dahil tatamaan ka ng mga malalang sakit.
PAGKAIN SAGANA SA BITAMINA D
MARAMI sa paligid ang mga pagkaing sagana sa Vitamin D.
Kabilang dito ang taba ng isda, sardinas, kabute, isdang tuna, mackerel, salmon, talaba, tahong, kabibe, halaan at ibang sea shells, tokwa, itlog, gatas at marami pang iba.
Ang sabi ng mga magaling sa pagkain, ang kilawing isda ay mayaman sa Vitamin D.
Kung sagana ka sa lahat ng ito at kung madalas kang mabilad sa liwanag ng araw, mayaman ang iyong katawan sa Vitamin D.
KANSER, SAKIT SA PUSO, DIABETES
HETO ngayon, mga Bro, ang sakit na dadapo sa iyo kung kulang na kulang ka sa nasabing bitamina.
Huwag kang magtaka bakit ka nagkakanser, inaatake sa puso, nagkaka-diabetes, naha-high blood at nagkaka-depresyon.
Huwag naman po sanang mangyari na magkakanser tayo dahil wala tayong laban dito.
Gayundin na huwag tayong magka-diabetes hanggang sa maputulan tayo ng mga paa.
Huwag naman din sana tayong ma-high blood at atakihin sa puso hanggang sa tayo’y magkandapilay-pilay at maging gulay sa buong buhay.
At huwag din tayong magka-depresyon hanggang maisipan nating magpakamatay na lamang.
Ganyan katindi, mga Bro, ang mga taong kulang na kulang sa Bitamina D.
EPIDEMYA NA ANG SAKIT
SABI ng mga taga-Philippine College of Occupational Medicines (PCOM) at taga-Philippine Neurological Association (PNA), epidemya na ang kakulangan ng Vitamin D.
Aba, sa dami na kasi ng mga nagkakasakit ng nabanggit nating killer diseases sa itaas.
Sa Top 10 na mamamatay-tao na sakit sa mahal kong Pinas, kabilang dito ang sakit sa puso na No. 1; stroke na No. 2; high blood o hypertension, No. 3; kanser na No. 4; at diabetes na No. 7.
Pansinin natin ito, mga Bro. Noong taong 2004 hanggang 2008 o sa apat na taon lang, may namatay na Pinoy sa sakit sa puso at stroke na halos 140,000 habang may namatay naman sa diabetes na nasa 20,000.
Noong 2010 lang, may namatay namang 50,000 sa kanser sa dibdib na karamihan ay babae at namamatay naman ang mahigit na kalahati ang mga kanser sa puson.
Ganyan katindi ang labis na kakulangan sa Vitamin D.
KULANG SA IMPORMASYON
KAPAG nagtanong ka sa mga magulang kung ano ang Vitamin D, mga Bro, malalaman mo na higit na nakararami ang walang kaalam-alam dito.
Kaya naman, walang ginagawa ang mga magulang upang pagyamanin ang Vitamin D sa kanilang mga anak.
‘Yung mga baby ay ibinibilad sa araw at may Vitamin D pero habang lumalaki na ang mga ito, ayaw nang mabilad sa araw baka “umitim” daw sila.
Ngiyeeh!
Hindi rin pinag-uusapan ang Vitamin D sa mga eskwela. Kahit magtanong ka pa sa mga estudyante.
Totoo na may araw-araw na exercise ang mga bata sa mga eskwela, wala silang kamalay-malay kung nabibilad sila ay para magkaroon pala sila ng Vitamin D.
Pero ang masama, karamihan sa mga ehersisyo ang ginagawa sa mga loob ng eskwelahan, gymnasium at iba pang hindi nasisinagan ng araw.
Pero ang matindi talaga, walang ipinaliliwanag gaano ang mga guro ukol sa Vitamin D.
HINDI KAYA
DAHIL sa hirap ng buhay, marami na ring magulang ang hindi makayanang magbigay sa mga anak ng tamang suplay ng Vitamin D, bukod sa sabay na wala sa bahay ang mga ito sa paghahanap ng trabaho na karaniwang may mababang sahod at kontraktuwal ang kalagayan.
Itong mga titser naman, dahil sa sobrang pagod sa mga extra-curricular activities na pinagagawa ng Department of Education sa kanila, nakalilimutan na rin nila na bigyan ng kalagayan ang mga bata para magkaroon ng Vitamin D at upang hindi tamaan ng nakamamatay na sakit na nabanggit na natin.
Pero ang pangunahing trabaho para mamulat ang lahat sa halaga ng Vitamin D ay nasa pamahalaan.
Dapat itong masipag na magpakalat ng impormasyon dito para sa magandang kalusugan ng mga mamamayan.



