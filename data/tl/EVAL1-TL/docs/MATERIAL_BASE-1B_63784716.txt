KABALBALAN SA PHILHEALTH, SSS

TILA, ayaw kumawala, bagkus lalong dumarami ang lumalabas na ‘kabalbalan’ sa ilang ahensya at government-owned-controlled corporation.
Hindi pa natatapos ang billion pork barrel at DAP anomalies, nariyan na naman ang usaping milyon-milyong bonus ng mga SSS official.
Ilang araw pa lang ang nakararaan, nabulgar naman ang tumataginting na P1.4 billion bonus na tinanggap ng mga opisyal ng PhilHealth.
Ngunit sa likod ng mga alingasngas na ito, ipinagtanggol pa ng Palasyo ang pamumudmod ng billion bonus sa mga nasabing opisyal.
Kumita naman daw ang dalawang GOCC na ito kaya dapat lang na tumanggap ng bonus ang mga opisyal na nagpapatakbo nito.
Tama, pero kung milyones naman ang itatapon sa bulsa ng nasabing mga opisyal, hindi ba’t unfair naman sa mga miyembro at contributor.
Ang isang miyembro, kapurit lang ang nauutang sa kabila ng laki ng pondo na ipinapangalandakan ng mga opisyal ng SSS.
Tulad ng mga SSS member, ang mga contributor PhilHealth ay nakakukuha lang ng napakaliit na tulong kung sila’y nagkakasakit.
Nararapat lang na magkaroon ng bonus ang mga opisyal ng dalawang GOCC na ito, pero huwag namang sobra dahil kabalbalan na ‘yan.



