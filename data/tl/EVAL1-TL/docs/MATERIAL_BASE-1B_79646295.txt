Unang sabak

ni Majoi
Tatlong araw mula ngayon muling gaganapin ang isang malaking pagtitipon sa loob at labas ng Kongreso kung saan imbitado ang milyong-milyong mga Pilipino.
Maaaring pumili ang mga bisita ng dadaluhan—sa malaking bulwagan o malawak na bakuran. Isa lang siguro ako sa mga maswerteng nakadalo na sa dalawang pagtitipon, noong freshie sa SONA ng Bayan nang sumunod na taon sa Kongreso naman.
Kung tatanungin ako ngayon, mas pipiliin kong pumunta sa SONA ng Bayan. Simple lang ang ginagawang pagdiriwang may kung ano-anong pakulo ang mga tao—nariyan ang kultural na pagtatanghal, ilang serye ng mga speakers kung saan mo maririnig ang maraming aral at mga pangunahing karanasan.
Marami ka ring makikilala mula sa iba’t ibang sektor ng lipunan—nariyan ang mga magsasaka, mangingisda, mga manggagawa, kaguruan, estudyante at mga pangkaraniwang mamamayan na nais makiisa sa panawagan at pagkilos.
Bakit ko naman pipiliin sa loob ng Kongreso kung pagandahan lang naman ng damit ang labanan at maging taga-palakpak sa bawat salitang bibitawan ng pangulo.
Freshie pa lamang ako nang sumali ako sa SONA ng bayan noong 2010. Ito ang naging una kong karanasan kong maki-isa sa rally. Kailangan raw kasi naming mamigay ng Kule sa mga sektor na palaging laman ng aming mga pahina. Sabi pa ng editor ko, requirement daw ‘yun, para raw mas maintindihan ko kung ano ang mga isinusulat ko at makilala ang mga taong pinaglalaan ng bawat espasyo ng Kule.
Sumama ako, hindi lang dahil sa takot na mapagalitan ng editor pero dahil gusto kong maranasan ang nakikita ko lang sa telebisyon dati—isang mahabang pila ng mga taong may hawak-hawak na mga plakard at iba’t ibang disenyo ng mga grupo habang sumisigaw ng “karapatan ng mamamayan!” at marami pang iba.
Kinakabahan ako nung una, dahil hindi ko alam kung anong gagawin ko kaya mas pinili kong maging ablaa sa pamimigay ng dyaryo sa mga estudyante na nasa Quezon Hall. Nang magsisimula na ang paglalakad, lalo akong kinabahan dahil hindi ko alam kung paano ko sasabayan ang mga chant nila, mga jokes, at kung paano ko kakausapin ang ibang tao bukod sa mga taga-Kule.
“Kamusta? Pagod ka na ba?” yan ang laging tanong ng editor ko na laging nakaagapay, siguro dahil freshie pa ako. Siya rin ang nagpapakilala sa akin sa mga kaibigan niya na nasa hanay. “Si Majoi, bagong Kule, Kultura.”
Tipid na ngiti at “hello po,” ang lagi kong sagot, hindi ko kasi alam kung paano magre-react sa mga taong sa TV ko lang dati nakikita. Para akong na-starstruck sa isang hinahangaang artista.
Nang malapit na kami sa Kongreso kung saan gaganapin ang mismong SONA ng Bayan, unti-unti akong naging komportable sa mga kasamahan ko. Kahit pabulong, pinilit kong sabayan ang chant ng mga kasama ko. Nahiya at nainggit naman ako kay kuya na nasa unahan namin, halos mapatid na ang litid niya kaka-chant. Aaminin ko nakatulong talaga siya para matandaan ko ang ibang linya.
Kakaibang pakiramdam ang bumalot sa akin nang makita ko ang mga taong naghihintay at ng mga grupong kasabay naming dumating sa lugar na paggaganapan ng SONA ng Bayan. Mababasa mo sa kanilang mga mukha ang pagiging buo ang loob, pursigido, at masaya sa pagkakataong magpamalas ng pagkakaisa.



