Oras at araw ng trabaho sa Kidapawan pinahaba para sa renewal ng mga business permit

January 04, 2017

KIDAPAWAN CITY, North Cobatato, Ene. 4 (PIA) -- Mas pinahaba ang oras ba bukas ang mga tanggapan sa City Hall ng Kidapawan lalung lalo na ang mga sangkot sa pagkuha ng bago o pag-renew ng mga business permit at mga lisensiya.

Bukas din ang Business Permits and Licensing Office at mga katuwang na tanggapan maging Sabado, Linggo at holiday.

Mula Lunes hanggang Biyernes bukas ang BPLO at ang City Hall mula alas-otso ng umaga hanggang alas-otso ng gabi. Samantalang sa Sabado, Linggo at sakaling may holiday bukas sila mula alas-otso ng umaga hanggang alas-singko ng hapon.

Magpapatuloy ang ganitong schedule hanggang sa Enero 20.

Ayon kay City Mayor Joseph Evangelista, sadya nilang pinalawig ang oras at araw ng serbisyo upang mapadali ang pagproseso ng mga business permit at lisensya.

Samantala, ayon sa BPLO, matatapos ang pagproseso ng mga papeles ng isa hanggang tatlong araw, depende sa kahandaan ng negosyante na magsumite ng mga kailangang dokumento.

Para sa renewal ng business permit at lisensya, kailangang isumite ang sumusunod:

cedula, fire safety inspection, annual inspection certificate, sanitary clearance, BIR clearance, certificate of examination of Books of Accounts, Department of Trade and Industry/Cooperative Development Authority/Securities and Exchange Commission registration certificate, dating business permit at license, at business permit ng nagpapa-upa kung ang lugar ay inuupahan at market clearance kung ang negosyo ay nasa loob ng pampublikong pamilihan.

Ang mga kumukuha ng bagong business permit ay kailangan ding kumuha ng zoning clearance mula sa City Planning and Development Office bilang karagdagang dokumento.

Paalala ni Mayor Evangelista, hindi na palalawigin ang huling araw ng pagkuha ng business permit at lisensya sa ika-20 ng Enero. (DEDoguiles-PIA12)



