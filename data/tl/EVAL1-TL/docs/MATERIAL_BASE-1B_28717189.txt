Friday, April 26th, 2013 | Posted by Philippine Collegian

Ngayong tapos na ang thesis ko*

ni Kevin Mark Gomez

“Sa wakas.” Gasgas nang kataga ngunit wala pa ring kupas bilang paboritong panimula sa bawat status o mensaheng kalakip ng mga grad pic na naglipana online. Kung ‘di man, marahil minsan mo na rin itong nasambit nang mabunutan ng isang tumpok ng cactus at maipasa ang final draft ng iyong thesis—kahit pa walang tulong o offer man lang ni Ely.
Sa loob ng isang araw, ipagbubunyi ang tagumpay ng mga estudyante, magulang at pamantasan sa pagluluwal ng panibagong henerasyon ng mga edukadong dadagdag sa lakas-paggawa ng bansa. Sa Abril 28, magbubuklod ang mga estudyante mula sa iba’t ibang dako ng unibersidad bitbit ang kanya-kanyang kwentong naimpok sa ilang taong pag-aaral. Sa araw na iyon, kolektibo naming mararanasan ang huling paghuhukom ng UP at ni Oble sa mga Iskolar ng Bayan, sa harap ng aming mga magulang, kapamilya at kaibigan.
Subalit sa paghupa ng kasiyahan, ng kaliwa’t kanang handaan, inuman o pagdiriwang, hindi maiiwasan—gaano man tanggihan—na harapin ang perenyal na tanong sa bawat gradweyt: ano na?
Walang humpay na ligaya
Ngayong graduation season, muling mamamayani ang mga kwento ng tagumpay at tuwa. Kabi-kabilaan ang pagbati ng mga pulitiko, sikat na personalidad at TV stations sa mga “Graduates,” na para bang malalapit na kakilalang sinubaybayan kaming mga magsisipagtapos.
Gawing pampa-lipas oras ang pag-like o kaya pagkomento sa litrato ng mga kaibigan at kakilalang sadyang inayusan para saglit na kuhaan ng larawang magsisilbing imortal na pananda ng kanilang pagtatapos. Kinalaunan, ang mga ito’y magiging sagradong palamuti sa kani-kanilang tahanan.
Ako man sa sariling grad pic, hindi naitago ang lubos na pagkagalak. “Wagas kung makangiti, akala mo totoo,” biro ng isang taga-Kulê. Bukas-makalawa, marahil ay mapapabilang na ako sa mga Isko’t Iskang naka-sablay mode na ang display picture. Para sa lahat ng mga rekisito, papel at eksam na pinasa at pinasá, tila nagiging pa-konswelo nang makita ang sarili na nakasuot ng sablay—tanda ng isang lehitimong gradweyt ng premyadong unibersidad ng bansa.
Sa tanghali, sa gabi, at sa umaga
Inaamin kong iba rin talaga ang sipa at kilig na dulot ng pagtatapos sa kolehiyo. Hindi kasi tulad ng mga nakaraan, wala nang susunod, maliban na lang kung magma-master’s, abogasya o medisina. Bawat pagtatapos ay pagdiriwang sa transisyon ng isang estudyante sa mas mataas na antas, sa kaso ngayong kolehiyo, sa “tunay na mundo.”
Kaya’t isang ritwal ang pagtatapos kung tutuusin. Mula sa pagpapa-grad pic, pag-aayos ng clearance, pagkakaloob ng mga karangalan, pagbili ng sablay at maging pag-aabang sa mga sunflowers sa University Avenue. Punong-puno ng simbolismo ang bawat pagtatapos, lalo na sa UP na hindi sumusunod sa uso, na may hibo umano ng pagiging progresibo.
Nakakalungkot na isang buwan bago kami magtapos, isang freshie ang kinitil ang kanyang buhay dahil sa mataas na matrikula sa UP. Habang abala kami sa paghahanap ng masusuot para sa pagtatapos, libo-libong mga kabataang tulad namin ang hindi man lang nakatuntong ng kolehiyo dahil kinapos.
Pormal na pinuputol ng graduation ang kontrata ng mga magsisipagtapos sa UP bilang estudyante, ngunit hindi bilang Iskolar ng Bayan. Grumadweyt man, mayroon pa ring pananagutang ipagpatuloy ang mga nasimulang laban para sa susunod pang mga Iskolar ng Bayan at mas magandang kinabukasan.
‘Wag mo lang ipagkait ang hinahanap ko
Kevin Mark R. Gomez
BA Public Administration
University of the Philippines Diliman
Kung maaari, ito lang ang mga detalyeng gusto kong lamanin ng aking CV. Tingin ko naman marami pa ring tulad kong umaasang dadalhin ng pangalan at prestihiyo ng UP sa tugatog ng tagumpay. Mala-banal na hiyas ang degree na galing sa pamantasan, may bonus pa kung may kakabit na laude.
Graduate “lang” ang mailalagay ko sa aking resume. Siguro dadagdagan na lang ng mga organisasyong kinabibilangan, at babawiin sa konting pagpapabida sa interview o pagpapa-cute. Naisip ko na ring sumali sa Minute to Win It o mag-artista para magkapera. Kaso asa pa ko.
Tinatayang nasa 530,000 kaming mga gagradweyt sa kolehiyo ngayong taon. Hanggang Enero 2013, 489,000 sa mga Pilipinong walang trabaho ang gradweyt ng kolehiyo, ayon sa pinakahuling Labor Force Survey (LFS) ng Department of Labor and Employment.
Kung gayon, may mahigit kalahating milyong pangarap ang mahaharap sa mapait na realidad ng lipunan: isang mito ang turo sa ating mayroong magandang kinabukasan ang sino mang may mataas na pinag-aralan.
Sa dami ng mga gradweyt na walang trabaho, mukhang kailangan kong ipagpasalamat na maging kasapi ng Kulê. “Preferred” at “priority” raw kaming mula sa opisyal na pahayagan ng UP Diliman, ayon sa Manila Times, isa sa mga tanyag na broadsheet sa bansa.
Ilang tansan pa ba ang iipunin, o giliw ko?
Madalas akong biruin ng ilang kaibigan ng mga pasaring tulad ng “welcome sa populasyon ng mga unemployed!” o kaya “kasama ka du’n sa 3 of 4 (ayon sa Kabataan Partylist) na hindi related sa tinapos ang trabaho.” Oo nga. Sa loob ng ilang araw, magiging bahagi na kami ng estadistika. Masamang estadistika.
Tuwing may nagtatanong naman sa trabahong gusto kong pasukin, “tambay-tambay” muna ang sinasagot ko o kaya “let’s cross the bridge when we get there” para profound. Samantala, running joke sa pamilya na mamamasukan muna ako bilang yayo sa pamangking magdadalawang-taong gulang para habang wala pang trabaho, libre ang board and lodging.
Kung wala pa ring plano ngunit ayaw mapabilang sa mga walang trabaho, may ilang paraan para mandaya. Halimbawa, pwedeng sabihing hindi ka naman aktibong naghahanap ng trabaho o kaya “discouraged” na sa paghahanap. Sa ganitong paraan, hindi ka isasama ng pamahalaan sa bilang. ‘Yun nga lang, para kang multong invisible sa estadistika ng LFS hanggang Enero 2013:
Bilang ng mga Pilipinong may trabaho: 37.94 milyon
Bilang ng mga Pilipinong walang trabaho: 2, 894,000
Bilang ng mga underemployed: 7.93 milyon
‘Wag ka sanang magtanong at magduda
Walang sapat na trabaho sa bansa dahil walang pambansang industriya, ayon sa mga progresibong grupo. Samantala, ipinagmamalaki naman ng pamahalaan ang naging paglago ng ekonomiya noong nakaraang taon. Batbat ang lipunan ng tunggalian kahit saan, at pasasaan ba’t haharapin naming mga gradweyt ang sari-sariling sangandaan.
Pero matapos ng ilang taong pag-aaral sa UP, ano nga ba ang natutunan natin?
Marahil ang iba’y mapupunta sa mga malalaking dayuhang kumpanya, may mapupunta sa pamahalaan at mayroon ring mananatili sa pamantasan. Pababaunan ang bawat magtatapos na “Paglingkuran ang sambayanan” na siya namang bibigyan ng iba’t ibang pakahulugan.
Sa ngayon, wala pa akong maayos na plano para sa hinaharap. Mukhang kailangang magbalik-aral sa mga saligang prinsipyong natutunan ko habang nasa pamantasan: paano maglingkod at para kanino?
Marahil hawak ng mga tanong na ito ang first clue para magkaroon ng saysay ang mga susunod na kabanata ng buhay ko sa labas ng apat na sulok ng pamantasan.



