Libreng Operasyon Bingot, handog ng Pamahalaang Lungsod ng Antipolo

February 22, 2016

LUNGSOD NG ANTIPOLO, Rizal, Pebrero 22 (PIA) --May 32 bata ang benepisaryo ng “Libreng Operasyon Bingot” ng Pamahalaang Lungsod ng Antipolo katuwang ang Philippine Band of Mercy (PBM) “Handog po ng Pamahalaang Lungsod ang “Libreng Operasyon Bingot” na malaking tulong upang mas marami pa tayong batang matulungan na may bingot. Maaari na rin po tayong magpacheck-up sa 4 na pampublikong ospital na atin nang naipatayo, lalo na po ang mga buntis upang maiwasan ang komplikasyon sa unang yugto ng kanilang pagbubuntis,” pahayag ni Antipolo Mayor Jun Ynares. Sa loob lamang ng dalawang taon, ito na ang ika-apat na Libreng Operasyon Bingot sa Antipolo sa pakikipag-ugnayan ng pamahalaang lokal sa mga organisasyong nais magbigay ng sa mga batang may bingot o “cleft lip”. Umabot na sa 400 bata ang nabigay ng libreng operasyon at tuloy-tuloy pa ang mga programang nagsusulong ng serbisyong medikal sa Lungsod. Isinagawa ang operasyon noong Pebrero 6, 2016 sa Antipolo City Hospital System Annex I sa Brgy. Dela Paz. (ANTIPOLO PIO/PIA-Rizal)



