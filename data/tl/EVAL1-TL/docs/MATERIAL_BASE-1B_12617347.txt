1 sa 2 jeep sa UP, hindi pasado sa inspeksyon

ni Jul Mar Esteban
Mahahabang pila sa mga sakayan ng jeep ang bumungad sa mga balik-eskwelang estudyante ng UP, matapos hindi mabigyan ng “permit to operate” ang halos kalahati sa mga pampasaherong jeep na bumabyahe sa UP Diliman (UPD).
Sa 314 na jeep sa UPD, 158 ang hindi nabigyan ng permit ng Office of Community Relations (OCR) na nagsagawa ng inspeksyon mula huling linggo ng Marso hanggang katapusan ng Mayo. Ang nasabing mga jeep ay mula sa lahat ng ruta sa UP: Pantranco, SM, Katipunan, Ikot, at Toki.
Muling isinalang ang mga hindi naka!!pasang jeep sa isa pang inspeksyon na ginanap naman noong ika-10 ng Hunyo hanggang ika-15 ng Hunyo, ngunit wala pang tiyak na petsa kung kailan ilalabas ang resuta ng nasabing inspeksyon.
Binubuo ang komiteng nag-inspeksyon sa mga jeep ng dalawang pulis mula sa UPD Police (UPDP), na nagsuri sa pangkalahatang kondisyon ng mga jeep, at isang mekaniko mula sa Campus Maintainance Office, na nagsuri naman sa estado ng mga makina.
Ipinatupad ang inspeksyon matapos itong mailagay sa mandato ng OCR noong Hunyo 2011 sa simula ng termino ni UPD Chancellor Ceasar Saloma.
Ayon sa OCR, nauna nang pinag-aralan ang mga patakarang ipinatutupad ng OCR, gaya ng inspeksyon sa mga jeep. Nagkaroon ng konsultasyon sa mga transport groups sa loob ng UP at kinuha ang kanilang mungkahi sa implementasyon ng polisiyang ito, ani Prop. Thelma Magcuro, direktor ng OCR.
“Kahit ang petsa ng inspeksyon sa mga jeep ay resulta ng pakikipag-ugnayan sa mga transport groups…Ang bawat [pasya] tungkol dito ay kinokonsulta sa mga kaukulang sektor,” dagdag ni Magcuro.
Bagaman nagreklamo ang ilang mga drayber at operator ng jeep dahil sa gastusing dala ng mga pagpapakumpuni sa mga sasakyan, natuwa naman ang iba dahil tataas ang kalidad ng mga jeep, ani Magcuro.
Isa si “Roy Lacson” sa mga drayber ng Ikot na sumailalim sa inspeksyon. “Halos P40,000 ang ginastos ko sa pagpapaayos ng sasakyan,” ani Lacson, na walong taon nang namamasada sa loob ng kampus.
Sa kasalukuyan, 28 na lamang ang natirang Ikot jeep, kaya naaantala rin ang oras ng pananghalian at hapunan ng mga namamasadang jeep para lamang mapunan ang trabaho ng mga hindi naka!!pasang jeep, paliwanag ni Lacson.
“Hindi naman masisisi yung OCR, talagang dahil ito sa mga jeep na hindi nahabol ang 1-buwang palugit. Sana maging aral ito, kasi para rin naman ito sa safety ng mga pasahero.”
Dumulog ang USC sa OCR matapos makatanggap ng reklamo sa mahahabang pila sa jeep at mga haka-hakang tatanggalin ang mga jeep at bubuksan ang UPD Automated Guideway Transit System, ang tren na ginagawa malapit sa College of Fine Arts, na pinabulaanan naman ng OCR.
Kasalukuyang nagtutulungan ang OCR at USC upang ipaliwanag ang sitwasyon sa mga estudyante, habang sinusubukan naman ng OCR na pabilisin ang proseso ng inspeksyon. “Tungo naman ito sa kaayusan ng Unibersidad, ” ani Erika Isabel Yague, UPD USC Community Rights and Welfare Committee head.
“Ang mga polisiyang tulad ng pag-iinspeksyon ay kailangan. [I]tinataas nito ang kalidad ng transportasyon sa unibersidad at sa huli ay para rin naman sa kaligtasan ng mga estudyante at madla,” paliwanag ni Magcuro.



