Miriam out sa 2nd debate
March 17, 2016
Hindi makakadalo sa ikalawang yugto ng presidential debate si Sen. Miriam Defensor Santiago.
Sa isang statement sinabi ng senadora na ang hindi niya pagdalo sa presidential debate na gaganapin sa linggo sa Cebu City ay dahil sasailalim siya sa isang clinical trial para sa bagong anti-cancer pill.
“I am very sorry to miss out on the debates, but it would be a disservice to the country if I forego the opportunity to get rid of my cancer completely and strengthen myself further to serve the Filipino people,” nakasaad sa statement ni Santiago. Ipinaliwanag ng senadora na sumama ito sa isang international clinical trial para magkaroon ng libreng access sa gamutan dahil kung hindi umano niya ito gagawin ay mangangailangan siya ng P500,000 kada tatlong linggo, dahil umano sa gagawing clinical trial ay kailangan niyang mag-report araw-araw sa ospital para sa outpatient radiation treatment.
Tiniyak naman ng senadora na maiksing panahon lamang naman ang kanyang gugugulin sa clinical trial at makaaasa umano na sa ikatlong presidential debate sa Abril 24 ay makadadalo na ito kung hindi na makasasagabal ang kanyang treatment.



