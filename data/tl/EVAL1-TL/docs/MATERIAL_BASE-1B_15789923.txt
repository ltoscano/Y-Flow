MGA GUTOM AT NAGHIHIRAP AT MAGAGANDANG SURVEY

KUNG may lalabas pang survey na nagsasabing gumaganda ang buhay ng mga Pinoy, gawa na ‘yan ng mga bulaang propeta sa pamahalaan.
Isa nang malaking kasinungalingan ‘yan na dapat baliin at ibalik sa nguso ng mga nasabing propeta.
Ang dapat na asikasuhin ng mga nasa pamahalaan ay tugunan ang mga pangangailangan ng mga nagugutom at naghihirap na mamamayan at hindi ang mag-imbento ng langit sa Pinas kahit nasa mala-impiyerno itong kalagayan.
SIRA LAHAT
Grabeng pinsala ang inabot ng lahat ng mga mamamayang sinalanta ng mga sunod-sunod na kalamidad sa mahal kong Pinas.
Pinakahuli sa mga kalamidad ang isang linggong delubyo na nagaganap pa ngayon habang tinitipa natin ito sa malawak na bahagi ng Mindanao at Kabisayaan dahil sa low pressure area at kay bagyong Agaton.
Nauna rito ang mga kalamidad mula sa mga bagyong Yolanda sa Kabisayaan, Vinta sa hilagang Luzon, Santi sa Gitnang Luzon, lindol sa Bohol at Cebu at giyera sa Zamboanga City.
Gutom at hirap ang inaabot ng lahat ng mga tumakbo sa evacuation center, lumayas sa mga lugar ng kalamidad, nanatili sa mga lugar at nasiraan ng mga tahanan, trabaho, gamit sa hanapbuhay, lupa at pananim at marami pang iba.
IBA PANG KASIRAAN
Bukod sa mga kalamidad na inginunguso kay Lord, naririyan din ang kasiraan sa buhay na gawa ng tao.
Isa sa mga pinakahuli ang pagmamahal ng bigas dahil sa smuggling at korapsyon at kainutilan ng pamahalaan na sawatain ito at bigyang-buhay ang produksyon sa pagkain sa bansa, lalo na ang bigas.
Naririyan pa ang kawalang-kwenta ng pamahalaan sa pagsawata sa pagkaganid ng mga kompanya ng langis, kuryente, superhighway, tren na LRT at MRT, tubig at iba pang batayang produkto at serbisyo.
Ang masakit, habang kumikita ng limpak-limpak na salapi ang mga kompanyang ito, limpak-limpak din ang kita ng pamahahalaan dahil kasosyo o kasabwat ito ng mga kompanya sa pagpapahirap sa taumbayan na pinagmumulan ng kita nilang limpak-limpak.
KONTRAKTWALISASYON
Palala nang palala rin ang kontraktwalisasyon na sumisira sa dapat sana’y matagalang trabaho at hanapbuhay ng milyon-milyong obrero.
Sino ang mabubuhay nang matino at normal sa limang buwan lang na trabaho at makaraan nito ang pagiging istambay sa higit na matagal na panahon?
Kontraktwal na nga ang empleyo sa mga pagawaan, agrikultura at serbisyo na kakambal ng mababang pasahod, pinalalaki pa ang kaltas sa kita ng mga ito sa Social Security System at PhilHealth na hindi rin inire-remit sa nasabing mga ahensya, kabilang na ang PAGIBIG.
KALAMIDAD SA GOBYERNO
Hirap na nga ang nakararaminng mamamayan, nagiging sobrang pabigat pa ang pamahalaan sa mga ito.
Bukod sa pagkakaltas ng napakalalaking halaga mula sa kakarampot na kita at sahod ng mga mamamayan ng mga buwis at kontribusyon sa SSS, PhilHealth at iba pang mga ahensya, anak ng tokwa, naririyan pa ang sobra-sobrang pagpapakabusog ng mga opisyal ng pamahalaan, kahit sa mga nabanggit na ahensya.
Mismong ang Commission on Audit ang nagsasabi nito kaya ipinasasauli ang naglalakihang mga bonus, per diem, allowance at iba pang mga benepisyo na natatanggap ng mga ito nang walang matibay na batayan at sa gitna ng karukhaan ng mga mamamayang kanilang hinuhuthutan.
Sinasabi rin ng COA, na milyon-milyong piso rin ang alawans ng mga mambabatas kahit lang sa kanilang pagbiyahe-biyahe at paglalamiyerda sa loob at labas ng bansa.
Hindi rin naalis kundi lumaki pa ang kanilang mga pork barrel sa anyo ng P19 bilyong Allocation for Local Government Unit ngayon makaraang alisin kuno ng Supreme Court ang kanilang Priority Development Assistance Fund.
Naririyan din ang paghawak ng Malakanyang ng P300 milyong Presidential Social Fund, P300M Unprogrammed Fund at P800 bilyong Automatic Appropriations Fund na pupuwedeng maniobrahin para sa korapsyon.
Kinakailangan pa ang katulad ni Ping Lacson para mabantayan naman kuno ang mga inaasahang anomalya, maging sa aabot sa P300 bilyong rehabilitaton fund sa mga nakalamidad sa bagyo at lindol.
BUWAN, TAON ANG BIBILANGIN
Ito ang nakadudurog ng kalooban sa maraming mamamayan, lalo na ang mga nasalanta ng mga kalamidad.
Marami sa mga nasalanta ang bibilang ng buwan at taon bago bumalik sa normal na pamumuhay ang mga ito.
Para sa milyones na pamilyang magniniyog lamang na tinira ng bagyong Yolanda, aabutin sila ng nasa pitong taon bago sila makapag-ani makaraan silang magpanibago ng mga tanim na niyog.
Suwerte ang mga mangingisda na nabigyan ng libreng bangka, motor, lambat at bingwit para muling makapalaot sa dagat at mangisda.
Pero nakararami sa mga ito ang malulubog sa utang para makapagpundar muli ng ganitong gamit sa produksyon para muling mabuhay nang normal.
Ang mga magsasaka at mangingisda naman sa fishpond o aqua-culture, maraming buwan naman ang kanilang bubunuin sa paghahanda ng kanilang mga lupain at pagtatanim bago sila umani.
BALIK SURVEY
Ngayon subukan ng mga hinayupak na nagsu-survey na maglabas ng “napakagandang pagtingin” ng mga mamamayan sa gobyerno at sa kanilang buhay na puro krisis ang inaabot.
Sino ang pinagloloko o lolokohin ng mga ito, lalo na ang mga taong nasa likod ng mga survey-survey na ‘yan?



