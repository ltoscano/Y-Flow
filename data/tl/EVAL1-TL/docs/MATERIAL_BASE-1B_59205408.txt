
DAR, nakahandang tulungan ang may 100 magsasaka sa Bondoc Peninsula

February 16, 2016

SAN FRANCISCO, Quezon, Pebrero 16 (PIA) --Mahigit sa 100 magsasaka sa Bondoc peninsula partikular sa mga barangay ng Butanguiad at Don Juan Vercelos sa bayang ito ang nakahandang tulungan ng Department of Agrarian Reform (DAR) sa pamamagitan ng pagkakaloob ng Certificate of Land Ownership Award (CLOA). Ang mga magsasaka sa nabanggit na bayan ay pansamantalang umuukupa sa lupang dating pag-aari ng pamilya Matias na ngayon ay pag-aari na ng pamahalaan. Nauna na silang inalok ng tulong ng pamahalaan subalit hindi umano tinanggap dahilan sa ilang mga kadahilanan. Sa idinaos na dayalogo noong Pebrero 12 sa pagitan ng mga opisyal ng DAR, kapitan ng barangay, gayundin ang pangulo ng samahan ng mga magsasaka sa Bondoc peninsula, sinabi ni DAR Usec for legal affairs attorney Luis Meinrado Pangulayan, na nakahanda silang tulungan ang mga magsasaka. “Handa naman naming tulungan ang mga mga magsasaka na hindi pa napagkalooban ng CLOA kung sila ay mag-aaplay at mapapatunayang karapat-dapat bigyan ng CLOA, subalit, dapat dumaan muna sa due process ang lahat na kahilingan nila”, sabi ni Usec Pangulayan. Idinadag pa ni Usec Pagulayan na kailangan munang mag-apply ang mga magsasaka sa tanggapan ng DAR at kapag napatunayang karapat-dapat na maging benipisyaryo ng programang CARP ay maaari silang mapasama sa mga magsasaka na nauna nang napagkalooban ng CLOA Bukod kay Usec Pangulayan, nakiisa din at sumaksi sa inter-agency dialogue sina DAR public affairs and mede relations services director Erlinda Manluctao; DAR-4A regional director Rodolfo S. Pangilinan; Quezon provincial agrarian reform officer II Cornelio P. Villapando; DAR Quezon II legal division chief Atty.

Jean Bonifacio Marte at barangay captain Honorato Claveria. Upang makinabang ang mga karapatdapat na magsasaka sa mga nakatanim na niyog at iba sa dating Hacienda Matias na may sukat na mahigit 1,700 ektarya, kailangan munang magkaroon sila ng CLOA. (Ruel M. Orinday, PIA-Quezon)



