DPWH 12 sasailalim sa ISO audit

June 07, 2016

LUNGSOD NG KORONADAL, South Cotabato, Hun. 7 (PIA) – Sasailalim sa ISO 9001:2008 audit ang Department of Public Works and Highways (DPWH) 12, ayon sa isang opisyal ng ahensiya. Sa isang kalatas, sinabi ni DPWH 12 Regional Director Reynaldo Tamayo na maaring mangyari ang ISO audit para sa Quality Management System ng ahensiya ngayon buwan ng Hunyo. Ito, dagdag ni Tamayo, ay matapos inihayag ng Development Academy of the Philippines na “certifiable” na ang DPWH 12 sa kanilang isinagawang QMS Readiness Assessment noong Abril. Ang ISO certification ay isang patunay na sumusunod sa pandaigdigang panuntunan ang isang ahensya o tanggapan. Sa isang pulong, binigyang-pugay ni RD Tamayo na mga kawani ng DPWH sa pakikiisa sa layuning sumailalim sa ISO certification sa kabila ng patung-patong na mga trabaho at dami ng proyektong pinamamahalaan.

Hinikayat din niya ang mga tauhan na mas paunlarin pa ang kanilang mga "work processes" para sa mas epektibong serbisyong pampublliko. Ang AJA o Anglo Japanese American Registrars ang external certifying body ng DPWH 12. (DEDoguiles-PIA 12)



