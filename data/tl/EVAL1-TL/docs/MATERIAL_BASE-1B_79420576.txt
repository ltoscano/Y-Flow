LETRAN BUMAWI, SAN BEDA DUMALAWA
By Elech Dawa June 29, 2016
Napalaban nang todo ang last year’s runner-up San Beda College Red Lions bago nila nakuha ang pangalawang panalo kahapon sa 92nd NCAA senior men’s basketball tournament sa The Arena, San Juan City. Habang nakabawi naman ang defending champion Letran Knights mula sa opening day loss, nang talunin ang EAC Generals. Binitbit ni Fil-Am Davon Potts ang Red Lions sa home stretch upang itakas ang 91-86 panalo laban sa makulit na Lyceum of the Philippines Pirates.
Ilang beses gustong lumayo ng San Beda pero palaging nakadikit sa kanila ang Pirates, hanggang sa kinabahan pa sila sa huling tatlong minuto.
Humarurot ng 11-2 run ang LPU para makuha ang bentahe, 83-81 may 2:25 minuto na lang sa fourth quarter.
Kumana naman si 23-year old Potts ng sariling 7-0 run para ibalik sa San Beda ang bentahe, 88-85 wala nang isang minuto sa orasan.
“I’m just here to contribute and help the team win,” saad ni Potts.
Tumipa ang rookie na si Potts ng 19 points habang sina Roldan Sara, Arnaud Noah at Javee Mocon ay may 14, 12 at 11 markers ayon sa pagkakahilera para sa San Beda.
Naging pahirapan din ang panalo ng Letran sa Generals, 76-72 sa unang laro.

Nirehistro ni Rey Nambatac ang career-high 33 points kasama ang back-to-back three-pointers upang ilista ang 1-1 karta ng Letran.
Humabol ang Generals, kumana ng 10-4 run para tapyasin sa dalawang puntos ang hinahabol, segundo na lang ang natitirang oras sa fourth.
Makakapuwersa sana ng overtime game ang EAC pero sumablay ang tirada ni Remy Morada.
Umiskor si import Hamadou Laminou ng 23 points at 18 rebounds para sa EAC na may 1-1 card.



