Information and Communications Technology Council sa OrMin, binuo

May 08, 2016

CALAPAN, Oriental Mindoro, Mayo 8 (PIA) – Pinangunahan ni Gob. Alfonso V.

Umali, Jr. ang pagbubuo ng Information and Communications Technology (ICT) Council sa Oriental Mindoro. Sa Executive Order na ipinalabas ni Umali kamakailan, nakasaad na ang ICT ay isa sa mga behikulo na makapagpapaunlad ng ekonomiya. Sa pamamagitan ng mabilis at malawak na koneksyon sa “internet” mas mapagbubuti ang pagbibigay ng serbisyo publiko o pribadong sektor man dahil pinag-aaralan sa programang ito ang pagkakaroon ng libreng WIFI sa mga pambpublikong lugar. Ang ICT Council ay binubuo ng mga grupo mula sa pribado at pampublikong sektor ng lipunan na may kaugnayan sa pagpapaunlad ng teknolohiya. Ito ang magiging daan sa pagpapalawig ng kaalaman at kakayanan ng mga mamamayan upang mas maiangat ang ekonomiya at maitaas ang antas ng kanilang kabuhayan. Ayon kay Provincial Administrator Nelson B. Melgar, ang Pilipinas ay huli na sa larangan ng paggamit ng makabagong teknolohiya. Kaya nararapat na buuin ang nasabing konseho upang magbigay ang isa sa mga kahinaang nabanggit ay masolusyunan. Sa ginanap na pagpupulong ng Konseho, pinagkaisahan ng lahat ng dumalo na mas paigtingin pa ang pagtutuwang ng pribado at pampublikong sektor na saklaw ng ICT. (CPRSD/LTC/PIA-Mimaropa/Calapan)



