
Editorial: Sasandal ang tao sa hukuman
By Abante June 8, 2016
 Ngayong nababalot ng pag-aalala ang publiko sa magiging pamamaraan ni President-elect Rodrigo Duterte para matupad ang pangakong, “Sa loob ng 3-6 na buwan, susugpuin ko ang kriminalidad, lalo na ang illegal drug activities sa buong Pilipinas,” sasandal ang lahat sa pinakamalaking haligi ng hustisya: Ang hukuman.
Bagama’t mayroong natutuwa sa ala-wild, wild West na pormula ng uupong pangulo — base sa pahayag nito na nag-o-awtorisa ng citizen’s arrest at panghihikayat sa mga sibilyan na “kung may baril ay patayin na rin” ang mga kilalang drug lords at criminals habang inilalawit ang P5 milyong pabuya sa ulo ng mga drug lords buhay man o patay’ — marami pa rin ang nababahala.
May ilang mambabatas na ang nagpayo sa publiko na huwag gawing literal ang pag-intindi sa mga pahayag ni President-elect Duterte dahil kailangan pa ring naaayon sa batas at sa isinasaad ng Konstitusyon ang gagawing hakbang. Nag-aalala rin si Senator-elect Ping Lacson na baka kahit sino na lang at mga pinaghihinalaan pa lang ay itumba na lang basta dahil sa mga salitang ito ng bagong pangulo.
Kailangan daw na maunawaan ng lahat na dapat dumaan sa proseso ang paghahatol sa sinuman. Unang-una nga naman, gaya ng ipinunto ni Sen. Lacson, wala namang malalim at “validated” na mga impormasyon ang mga sibilyan tungkol sa mga tao sa likod talaga ng illegal drug syndicates. Kailangan ay berepikado ang bawat impormasyon at mahabang proseso ng ‘casing’ at madalas ay suportado pa ng ‘paglubog’ ng mga deep penetration agent ang “validation” ukol sa mga taong sangkot talaga sa ilegal na droga.
Tanging mga awtoridad lang ang mayroong ganitong impormasyon kaya hindi pwedeng iatang sa mga sibilyan ang pag-aresto o kaya ay pagpatay sa mga suspected drug lords.
Walang hindi pumapabor na dapat gamitan na ng kamay na bakal ang pagsugpo sa illegal drugs at kriminalidad sa bansa. Lahat ay nakasuporta sa programang ito ni President-elect Duterte.
Nagkakatalo lang sa magiging pormula at pamamaraan kung paano ito gagawin. Totoong malaki ang maitutulong ng sibilyang komunidad sa kampanyang ito, pero hindi bilang mga taga-aresto at tagaputok ng baril. Ang pagbibigay ng tip at impormasyon ang pinakamalaking tulong ng mga sibilyan. Pero habang kinaklaro pa ang tungkol sa usaping ito, lalo’t hindi pa naman talaga nakakaupo sa Malacañang si President-elect Duterte, importante ngayon na pumosisyon na ang mga hukuman bilang pangunahing taga-protekta ng human rights.
Sila na lang ang tatakbuhan ng taumbayan laban sa imbentong ebidensya, illegal arrests, arbitrary detention at higit sa lahat ang rubout at extrajudicial killings na ipinapanalangin ng lahat na hindi nga mangyayari, gaya ng sinasabi ng parating na administrasyon.
Napakahalaga na tumatag ngayon ang buong hudikatura, bilang co-equal ng executive branch ni Duterte at ng lehislatura na mapapasailalim din sa kontrol ng mga kapanalig ng uupong pangulo.



