UP biktima ng Air Force By Robin Mendoza June 7, 2016
Panandaliang nagkalat ang Air Force sa opening set bago tuluyang kinuyog ang University of the Philippines, 27-25, 25-19, 25-17 para makihati sa liderato (sa pahingang Pocari Sweat) sa Shakey’s V-League Season 13 Open Conference sa The Arena sa San Juan City kahapon.
Nang mahimasmasan mula sa dikitang first set, ang Jet Spikers ay sumandal sa hot-spiking foursome nina Jocemar Tapic, Judy Ann Caballero, Dell Palomata at Joy Cases para talunin ang Lady Maroons at sundan ang kanilang 25-15, 25-19, 25-18 panalo kontra Baguio Summer Spikers noong weekend. Ikatlong sunod na panalo ito ng Air Force, kasama ang paggapi sa Bali Pure noong nakaraang linggo.
Humirit si Tapic ng 15 hits, nagdagdag si Cavallero ng 14 markers at sina Palomata at Cases ay nagsanib sa 18 points at ang Jet Spikers ay tumapos na may 41 attacks points laban sa karibal na may 25, bukod sa eight aces at tatlo lang ng UP.
Samantala, gumamit ng power game at solid serving ang Cignal TV. Inc. para dominahin ang Philippine Navy, 25-22, 25-13, 25-15, at angkinin ang unang semis berth ng Spiker’s Turf Season 2 Open Conference sa The Arena sa San Juan City.
Isang all-around game ang ipinamalas ni Ysay Marasigan 11 hits, seven on kills, three blocks at service ace at akayin ang HD Spikers sa ikatlong sunod na panalo sa season opening conference ng premier men’s league, na inorganisa ng Sports Vision at suportado ng Mikasa at Accel.
“We just want to start aggressive and get the confidence we will need in bigger battles ahead,” lahad ni Cignal coach Michael Carino, na inakay rin ang team sa Reinforced Conference championship noong nakaraang taon at ang St. Benilde sa NCAA women’s volley crown.
Ito naman ang ikalawang sunod na talo ng Navymen.



