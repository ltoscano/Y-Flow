Calapan, Naujan at Victoria, itinanghal na Gender-Responsive LGUs

January 02, 2017

CALAPAN, Oriental Mindoro, Enero 2 (PIA) â€“ Itinanghal kamakailan na Gender-Responsive Local Government Units (LGUs) ng Oriental Mindoro ang mga bayan ng Naujan, Victoria at ang lungsod ng Calapan.

Pinarangalan ang mga nabanggit na lokal na pamahalaan sa isinagawang Awarding for Gender Responsive LGUs, sa pangunguna ni Gob. Alfonso V.Umali, Jr. sa Tamaraw Hall ng kapitolyo.

Sa ngalan ng kani-kanilang bayan, tinanggap nina Victoria Mayor Joselito C.

Malabanan, Naujan Mayor Mark N. Marcos at kinatawan ni Calapan City Mayor Arnan C. Panaligan na si Gender and Development (GAD) Focal Person Dr. Ma.

Teresita Bolor, kasama ang iba pang mga opisyal ng kani-kanilang bayan ang parangal. Tinanggap ng bawat LGU ang premyong tig-P150,000 tseke.

Ang Awarding for Gender Responsive LGU ay isa sa mga pangunahing gawain sa ilalim ng GAD Program ng Oriental Mindoro sa pangangasiwa ng Provincial Gender Focal Point System (PGFPS) na binuo ng pamahalaang panlalawigan.

Layunin ng patimpalak na ito na kilalanin ang mga napanagumpayan ng mga lokal na pamahalaan sa lalawigan, sa larangan ng pagsusulong ng GAD sa kanilang mga nasasakupan at ang pagtataguyod sa mga itinatadhana ng Magna Carta of Women (MCW).

Batay sa mga isinumiteng dokumento, pinatunayan ng mga nagwaging lokal na pamahalaan na itinataguyod ng kanilang pamahalaan ang Gender Mainstreaming -ang pagsasama ng mga usapin ukol sa GAD sa pagbabalangkas, papaplano at pagpapatupad ng mga polisiya, plano, at proyekto sa kani-kanilang nasasakupan. (CPRSD/LTC/PIA-Mimaropa/Calapan)



