
4PS, SINA MAYOR, GOB AT KONG AT PASTOR VS PARI SA HALALAN

PARA sa Commission on Elections, ayos na ayos ang nakaraang halalang pambarangay.
Pero para sa marami, hindi naging ayos ito.
Kasi naman, napuno ng kababalaghan ang nasabing halalan.
At grabe ang mga pandaraya at pakikialam ng mga matataas na opisyal ng pamahalaan sa nasabing halalan.
Kapupulutan ito ng maraming aral at kitang-kita naman ang kapabayaan mismo ng Commission on Elections.
NAKIALAM SI MAYOR
Sa sumbong ng ating Uzi, marami ang nakialam na mayor sa halalan.
Halimbawa rito ang pagbubuhos ng mga ito ng mga malalaking halaga sa kanilang mga alagang kandidato.
May mayor na nagbigay ng pondong P600 para sa bawat botante.
Ang malas rito ay natalo ang kandidato ni mayor.
At isa lang din ang nanalong kandidatong kagawad ng kapitan nito na incumbent.
4PS GINAMIT NI MAYOR
Mayroon namang mayor na gumamit ng programang 4Ps ni Manay Dinky Soliman para pambingwit ng boto para sa kanyang incumbent chairman at reelectionist.
Ang 4Ps, mga Bro, ay ang Pantawid Pamilyang Pilipino Program. Para sa mga “poorest of the poor” kung tawagin.
Lahat ng mga benepisyaryo ng 4Ps ay nabigyan ng mga tulong at grocery at sinabi ni chairman na galing kay mayor dahil malakas siya rito.
Pumalpak pa rin si chairman. Talo at nadamay pati ang kanyang mga kandidatong kagawad.
Namasaker ang kanyang partido ng bagong mga kalaban na hindi gumamit ng anomang pain para makabingwit ng boto.
P100K SA ISA, P20K SA KALABAN
Mayroon namang mayor na kasangga nito sa pulitika ang dating tserman na kumandidato laban sa incumbent barangay captain.
Ipinagmalaki ni ex-tserman na kandidato siya ni mayor. At nasa likod niya si mayor.
Kaya ang kulay ni mayor sa pulitika na dilaw ang naging kulay rin ni ex-tserman at ng kanyang partido.
Nagbigay nga umano ng tulong si mayor na P20,000.
Nang matapos ang halalan, may mga tsismoso o whistle blower na lumitaw.
P100,000 pala ang ibinigay ni mayor sa kanyang kalaban.
Kaya natalo si ex-tserman at katakot-takot na tampuhan ngayon ang nagaganap.
NAKIALAM SI GOB
May mga gobernador namang nakialam sa halalang pambarangay.
Isa sa mga aksyon ng isang gobernador ang paglalakad nito para gawing kandidato ng isang mapulitikang relihiyon ang incumbent tserman.
Walang nagawa ang mga pastor kundi pagbigyan si gob. Nagbigay rin si gob ng tulong na salapi sa kanyang kandidato at nanalo naman si tserman.
GOB, PASTOR TALO SA PARI
Pero ang kanyang mga kasamahan na kagawad, kahit pinili pa sila ng nasabing mapulitikang sekta ay minalas.
Mas malakas pala ang salita ng pari sa kanilang lugar kaysa sa mga pastor.
Palibhasa, mas marami ang sumasama sa mga pa-Santa Cruzan at paprusisyon ni father kaysa sa mga matatapat na tauhan ng ibang mga sekta. Hehehe!
NON-PARTISAN JOKE LANG
Baka pupuwede nang burahin ang sinasabi ni Mang Sixto Brillantes na non-partisan ang halalang pambarangay.
Sa ikinilos ng mga mayor, gobernador at kongresman na nagkaroon ng mga bata-batang tserman at kagawad nitong nakaraang halalan, wala na ang pagiging neutral ng mga barangay official sa pulitika ng mga nakatataas na opisyal ng bayan.
Nagbayad sina mayor, gob at kongresman ng kanilang mga utang na loob noong nanalo sila nitong nakaraang halalan nila at nagtanim at nagpatubig sila ng kanilang mga alagang barangay official sa Barangay election.
Sobra na ang pakikialam ng mga nakatataas na opisyal sa mga barangay official at Barangay election at nakagapos na ang kamay ng mga nasa barangay sa kapangyarihan ng mga nasa itaas.
Ano naman kaya ang pupuwedeng gawin dito nina Mang Sixto?
PALAKIHAN NG BIGAY
“Sabihin ninyo sa akin kung magkano at tatapatan ko.” Hindi lang isang kandidato kundi marami ang nagsabi nito sa kasagsagan ng kampanya.
At tunay ngang marami ang naglaban sa pera.
Doon sa gapangan nagkatalo, mga Bro. Ang nagbigay ng mas malaking halaga ang nanalo.
Ayaw ng mga nagbebenta ng boto ang mga kuripot umanong kandidato.
Kung ngayon nga lamang daw ay wala o kakaunti ang maibigay, ‘di lalong wala o kakaunti ang maibibigay nitong serbisyo kapag nakaupo na ang mga ito.
Ano raw ito, Mang Sixto Brillantes?
Isolated case lamang ang ganito…ang malaganap na pamimili at pagbebenta ng boto?
Siguro ito ang mga kaso na dapat ninyong binantayan dahil naging talamak ito.
PATAYAN KUMUSTA?
Mayroon tayong gustong bigyan ng pansin ng Comelec.
‘Yun bang === mga naganap na pagpatay.
Mayroon na bang kahit isa na pinaimbestigahan si Mang Sixto sa mga kasong ito?
O pinabayaan na lang ba ang mga ito sa kamay ng mga pulis at National Bureau of Investigation?
O wala na ba sa kamay ng Comelec ang mga kasong pagpatay? Ang hukuman na ba ang magpapataw ng parusa, maging ang parusang nauukol sa halalan?



