Warfreak

ni Chris Imperial
Kaya ayokong nanonood ng TV. Napapaaway ako.
Namana ko kasi sa mga magulang ko ang pagrereact nang labis sa mga napapanood sa telebisyon. Kung may hindi kaaya-ayang eksena akong makita sa telebisyon, magmumura ako. Kung may opinyon ako sa isang issue, sasabihin ko iyon at ipaglalaban hanggang magsawa kami sa pagdedebate. Darating pa nga sa puntong napapaaway ako at nagiging personal na ang sagutan. Pero sa huli, nagkakabati pa rin naman.
Iba-ibang isyu ang trip kong patulan. Pero ang mas trip ko patulan ay ‘yung mga paniniwala ng mga kapatid at magulang ko na sa tingin ko ay kailangang baguhin o basagin.
Rape victim
“Eh ang tanga-tanga kasi ng babae, kasalanan niya ‘yan kung bakit siya na-rape. Tingnan mo suot, sumama pa sa lalake,” wika ni Mama. Nagpanting ang tenga ko. Nagdilim din ang paningin ko. Nagalit ako hindi lang dahil sa sinabi niya. Nagalit din ako dahil nanggaling pa mismo ‘yun sa isang babae. “Ma, kelan pa naging justified ang pangre-rape ng isang tao dahil lamang sa suot niya?” tanong ko sa kanya. “Aber, bakit siya sasama sa grupong puro lalake, at makikipag-inuman pa?” balik niya sa akin. Hindi na ako sumagot. Pero sapat pa rin bang dahilan ang mga sinabi niya para magahasa ang isang babae? Kailan pa naging mas kasalanan ng biktima ang nangyari sa kanya?
Nazareno
“Hindi naman sa pagkukuwestyon sa panata ng mga deboto ni Nazareno, pero ‘di ba merong kautusan ang Simbahan laban sa pagsasamba sa mga idolo?” malakas kong tanong habang napapanood ang video ng taunang pista. “Kung parehas lang ang Hesus na nasa Quiapo sa mga pangkaraniwang poon ni Hesus, bakit kailangan pa nilang magpakahirap punasan ang poon?” dagdag ko. “Nakakagaling daw ng may sakit e. Nagmimilagro daw,” sabi ni Daddy. “O, hindi ba’t pagsamba din ‘yon sa mismong poon? Panatisismo?” sagot ko. At natapos ang usapan sa: “Wag ka na masyadong maraming tanong.”
Mendiola
Paminsan-minsan ay makakapanood sina Mama ng mga bayolenteng protesta o kaya nama’y paggiba sa mga tirahan ng informal setttlers. Nakakailang debate na rin kami sa isyung ito. At sa lahat ng napag-aawayan namin, ito ang pinakamadugo dahil kung saan-saan napupunta ang usapan – sa sistemang panlipunan, sa kasaysayan, at iba pa. Nakakapagod na rin magpaliwanag, magmulat at gustuhing baguhin ang pag-iisip nila, pero hindi yata gumagana ang mga pamamaraan ko. Kesyo mabisang pamamaraan pa rin daw ba ang pagrarally sa pagsusulong ng isang ideolohiya? Bakit daw kailangang manggulo? Hindi daw ba pwedeng daaanin sa mapayapang paraan?
Hindi naman ako warfreak at ayoko namang nang-aaway, pero gusto ko lang talagang kilitiin ang imahinasyon nila. Gusto kong maturuan silang maging kritikal at hindi lang basta-basta naniniwala sa lahat ng naririnig. Magandang isipin na matutulog sila sa gabi at mapapatingin sa malayo, iisipin ang mga bagong ideya na noong una ay hindi nila tanggap.
Hay, tama na nga. Temptation of Wife na pala.



