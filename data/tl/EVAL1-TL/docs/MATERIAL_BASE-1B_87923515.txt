Comelec, kinalampag ng supporters ni Peña
By Eralyn Prado June 11, 2016
Kinalampag kahapon ng mahigit sa 5,000 supporters ni Makati City Mayor Romulo ‘Kid’ Peña ang Commission on Election (COMELEC) para sa madaliang pag-aksiyon nito sa inihaing election protest ng alkalde.
Tinawag na Independence Day rally ang isinagawang pagtitipon ng mga supporters sa Makati City Hall quadrangle.
Ang pagkilos ng mga supporters ng alkalde ay bilang pagpapaabot na rin sa Comelec na patuloy ang kanilang pag-antabay at pagmamatyag sa magiging pagkilos ng komisyon sa inihaing election protest. Una nang iginiit ni Peña na paghahain niya ng protesta ay para ipaglaban ang karapatan ng mga mamamayan ng lungsod na ninakawan ng kanilang mga boto nitong nagdaang halalan.
Ayon kay Peña, maraming boto ang nawala sa kanya at hindi siya makakapayag na hahayaan na lamang ito.
“Hindi tayo papayag na ganun na lang ang ating kinahinatnan, ang pinaglalaban po dito ang karapatan ng taongbayan hinahanap natin pilit ‘yung daming mga boto na nawawala,” giit pa ni Peña.



