WALANG DELICADEZA

WALANG kaduda-duda na nagpapaligsahan sa pakapalan ng mukha itong ilang bataan ni Pangulong Aquino. Kahit kaliwa’t kanan na ang ginagawang kapalpakan at halos araw-araw na lang nilang pinahihiya si PNoy ay talagang nangungunyapit pa rin sila sa kani-kanilang mga pwesto.
Ang hindi nila alam ay sa bawat araw na sila ay nananatili sa kanilang pwesto ay lalo namang nagmumukhang tanga at walang alam ang Pangulo sa pagpapalakad sa ating bansa.
Nagmumukha siyang walang kwentang Presidente dahil puro walang kwenta naman ang mga miyembro ng kanyang gabinete.
Obyus na hindi kinikilala ng mga ito ang salitang delicadeza at walang malasakit kay PNoy.
Halimbawa na lang itong si Manila International Airport Authority (MIAA) General Manager Angel Honrado na ilang beses na ring nagpamalas ng kanyang pagiging inutil. Sa ilalim ng kanyang pamumuno ay halos sunod-sunod na binansagang “worst airport” o pinakabulok na airport ang Ninoy Aquino International Airport.
Ilang beses ding bumagsak ang mga kisame ng ating paliparan dahil na rin sa walang kwentang pangangasiwa ni Honrado.
Ultimo nga mga Automated Teller Machine (ATM) sa loob ng airport ay madalas magloko.
Ang pinakamasaklap ay napasukan pa ng mga armadong tao ang arrival area ng paliparan upang isakatuparan ang pamamaslang kay Mayor Ukol Talumpa ng Labangan, Zamboanga del Sur, ang kanyang asawa, pamangkin at isa sa mga kadarating lang na pasahero noong nakaraang Biyernes.
Simpleng-simpleng security procedure ay hindi naisakatuparan sa mismong gate ng NAIA na maituturing na isang high risk facility o isang lugar na dapat sana ay may napakahigpit na seguridad dahil napakalaking sakuna ang maaaring mangyari kung makalusot dito ang mga terorista.
Paano na lang kung ang motor na ginamit ay puno ng bomba at ang mga nagsagawa ng pamamaslang ay hindi mga hired killer kundi mga terorista? Eh, ‘di muli na naman sana tayong binigwasan ng trahedya dahil lang sa isang tutulog-tulog at inutil na airport general manager?
Sabagay, kung ang tamang pagmamantine sa ating mga paliparan ay hindi kayang isagawa ni Honrado, aasahan pa ba natin na kaya nitong ilagay sa ayos ang seguridad ng paligid nito?
Sa ibang bansa, kapag may mga ganyang kaganapan ay agad na nagbibitiw sa pwesto ang mga nakatalagang opisyal dahil sa hindi nila kayang dibdibin ang kahihiyan. Ngunit dito sa atin, lalong-lalo na sa administrasyon ni PNoy, ay talagang uso ang mga opisyal na wala na ngang binatbat ay malaalamat pa ang kanilang kapal ng mukha.
Unang-una na riyan itong si GM Honrado.



