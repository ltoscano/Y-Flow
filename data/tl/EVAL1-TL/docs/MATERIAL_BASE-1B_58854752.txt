Isla ng ligalig

ni Mary Joy Capistrano

“Save the best for the last,” ang drama ng pagbisita namin sa Masinloc, Zambales nitong nakaraang Linggo.
Kahit ilang mga komunidad na rin ang nabisita ko ngayong semestre, hindi pa rin nawawala ang pananabik ko sa tuwing magbi-biyahe kami. Lagi’t laging naisasantabi ang pagod.
Saglit na pakikipamuhay ang pakay namin sa pagbisita sa Masinloc, kung saan may itinatayong planta ng uling, na alternatibo umanong pagmumulan ng kuryente para sa lugar.
Mula sa malayo, tanaw na agad ang malaking planta—tila isang hingateng stick-o na itinayo sa gilid ng dagat.
Una naming binisita ang Barangay Bani, ang lugar na pagtatayuan ng planta at direktang naapektuhan nito. Ngunit kapalit ng masamang epekto ng planta ang P39 milyong buwis na natatanggap ng barangay taon-taon.
Batay sa salaysay ng ilang mga residente, hindi umano nila pansin noong una ang masamang dulot ng planta, at tanging murang bayarin sa kuryente lamang ang nais nila. Gayunman, sa paglipas ng mga araw, linggo at taon, unti-unting lumitaw ang masamang epekto nito—paglabo ng tubig dagat, kaunting huli na isda at nabawasan maging ang ani ng mangga.
Dagdag pa rito ang higit na napamahal na konsumo nila ng kuryente. Napadalas rin ang “fish kill” sa kanilang lugar kaya nawalan ng hanapbuhay ang ilang mga mangingisda, katulad ni Mang Robert na hanapbuhay ang pagkuha ng semilya ng bangus.
Matapos ang pakikipanayam sa mga residente at kagawad ng barangay, tumuloy kami sa karatig barangay at dumiretso sa isla ng San Salvador. Higit 30 minuto ang naging biyahe namin sa bangka bago kami sinalubong ng puting buhangin sa pampang.
Tahimik sa isla, tanging hampas ng alon at pagaspas ng dahon ng mga puno ang maririnig, samantalang sa ‘di kalayuan matatanaw ang isang bulto ng mga bahay. Tumuloy kami sa bahay ni Nanay Edna at sa ilang mga kamag-anak niya rin sa isla.
Inaliw kami ng samu’t saring kwento ng mga residente—pamumuhay, pamilya, pag-ibig, at higit sa lahat, ang usapan tungkol sa planta at ang epekto nito sa kanilang pamumuhay.
Malayo man sa mismong planta ang isla, nababahala ang mga residente na mawala ang nakasanayang tahimik na pamumuhay, malinis at malinaw na tubig, ang masaganang pangingisda—‘yung tipong magtapon ka lang ng lambat kahit saan at hindi ka uuwing bigo.
Sa maghapon naming pananatili sa isla, may nakilala rin akong mga bata. Ilang beses kong ni-recite ang mga pangalan nila—Jian Carlo, Milkqueen, Angela, Vaness, Clarisse, Jean Majoy, Jovan, Jomarie at Wendy—mga musmos na maaaring mawalan ng magandang kinabukasan sakaling tuluyang sirain ng planta ang masaganang kalikasan.
Bago magdapit-hapon, nilisan namin ang isla dahil mahaba pa ang biyahe namin pabalik ng Maynila.
Ngunit bukod sa paglilibot sa komunidad at pakikipanayam sa ilang mga residente, nagawa rin naming lumangoy sa dagat—ilang oras na pagtatampisaw at saglit na paglimot sa buhay acads.
Huling pagbisita namin sa komunidad ngayong semestre ang pagpunta sa Zambales, pero hindi maitatanggi ang kasiyahan ng bawat isa—simpleng pamumuhay, bagong kakilala at masaganang kwento ng karanasan na kapupulutan ng aral ng bawat isa.



