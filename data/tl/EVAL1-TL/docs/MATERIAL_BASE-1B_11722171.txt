MERS NASA TABI-TABI LANG AT DISGRASYA SA BIYAHE

TALAGA bang negatibo o hindi nahawahan ng nakamamatay na Middle East Respiratory Syndrome ang lalaking nurse na kasama ng anim iba pang Pinoy na paramedic na nagkasakit ng MERS sa United Arab Emirates?
Isa sa mga overseas Filipino worker paramedic ang namatay makaraang mahawahan ng mga may MERS sa nasabing bansa na kanilang ginagamot.
Matatandaang sinabi ng mga awtoridad ng kalusugan sa UAE na may sintomas ang OFW nurse na umuwi sa atin subalit nakaalis na ito sa kanila at nakarating na sa mahal kong Pinas nang ipalabas nila ang kanilang eksaminasyong medikal.
NALUSUTAN
ANG paglusot ng OFW sa Ninoy Aquino International Airport bagama’t nahabol sa kalsada habang pauwi ay palatandaan na pupwede tayong mapasok ng MERS mula sa ibang mga bansa.
Kapag mangyari ito nang paulit-ulit, malamang na isang araw ay mabigla na lang tayo sa mabilis na paglaganap ng sakit na ito na mas mabagsik pa sa SARS o severe acute respiratory syndrome na pumatay ng 775 katao sa Asya noong 2002-2003, lalo na sa Hongkong at Tsina.
Ang matinding kinakapitan ng MERS ay namamatay sa loob ng 24-48 oras makaraan itong mahawahan.
PATAY SA MALAYSIA
KUNG iisipin, nasa tabi-tabi na lang natin ang MERS lalo na nang sabihin ng Malaysia na mayroon na silang biktima na namatay.
Galing sa pagsamba sa Mecca, Saudi Arabia ang biktima noong huling mga araw ng Marso at namatay ito kamakailan lang.
Palatandaan ito, mga Bro, na dapat talaga tayong magbantay sa mga dumarating mula sa UAE, Saudi Arabia at iba pang mga bansa sa Gitnang Silangan.
Alalahaning may 73 nang patay sa nakalipas na dalawang linggo sa nasabing mga bansa at anong malay natin kung susunod tayo sa mga magkakaroon ng mga biktima.
Sa rami ba naman ng mga OFW at pilgrim o turistang Pinoy na dumarating mula sa Gitnang Silangan.
Pero pati ang mga turista o sinomang banyagang galing sa nasabing mga bansa ay posible ring may dala-dalang MERS.
MGA DOKTOR NAGSISIPAGBITIW
DAHIL nga sa sobrang mabagsik ang MERS, may mga doktor na sa Saudi Arabia na ayaw manggamot sa mga maysakit nito.
Sa halip na tumupad sa kanilang sinumpaang tungkulin na manggamot sa mga maysakit, pinili na lang ng mga ito ang mag-resign sa mga pinapasukan nilang ospital o klinika.
Natatakot ang mga doktor na sila’y mahawahan at susunod na silang paglalamayan.
Naiintindihan naman natin ang reaksyon ng mga doktor. Pero paano kung mangyari naman sa atin ito?
Mabuti kung ‘yung mga korap ang mapuwersa nating mag-asikaso sa mga may MERS para hindi na natin sila maging problema ‘pag natigok sila.
MASAHOL PA SA MERS
HABANG mahigpit tayong nagbabantay laban sa MERS, hindi dapat na kalimutan na nasa gitna tayo ng okasyong milyon-milyong mamamayan ang naglalakbay sa ere, sa dagat at sa lupa.
Milyon-milyon katao talaga ang mga umiikot kahit saan dahil sa Semana Santa at hanggang sa mga araw na ito, gumagalaw ang mga ito pabalik sa mga pinanggagalingan nilang mga lugar.
Sa kasaysayan ng mga disgrasya, lalo na ang mga pandagat, kung maganap ito ay daan-daan o libo-libo ang namamatay. Naganap na ito sa mga barkong Doña Paz, Doña Marilyn at Princess of the Stars.
Mas masahol pa sa MERS o SARS kung kumana sa atin ang mga disgrasya, sa totoo lang.
Kaya ang lahat ng mga ahensya ng pamahalaan na sumusubaybay o kumokontrol sa lahat ng uri ng transportasyon ay hindi dapat na matulog o kumurap man lang upang hindi maulit ang mga matitinding trahedya sa ating mga karagatan.



