TAGAMASID: Tuloy na nga
By Jimmy Cantor July 23, 2016 Maski ano pang pagde-deny ang gawin ni Sen. Manny Pacquiao, tuloy na ang kanyang pagbabalik sa ring.
Ito’y galing mismo sa kanyang promoter na si Bob Arum na nagsabing sa Nobyembre 5 nakatakdang magbalik sa ring ang pambansang kamao. At ang laban ay gagawin sa Thomas & Mack Center sa Las Vegas.
Nobyembre 5 ang date ng laban dahil naka-recess nang mga panahong ‘yun ang Senado. Ang tanong ay kung papaano sasabak sa training si Pacman habang nasa sesyon pa ang Senado. Ibig bang sabihin nito ay mag-aabsent din siya, katulad ng ginawa niya sa House bilang congressman ng Sarangani?
Nasa loob ng University of Nevada in Las Vegas campus ang Thomas & Mack Center at hindi na bago ito para kay Pacman. Dalawang beses na siyang lumaban sa nasabing venue at tinalo ng dalawang beses si Erik Morales ng Mexico. Ang una ay noong January 2006 at ang pangalawa ay noong Nobyembre ng parehong taon.
Ang pinag-uusapan na lang ngayon, ayon kay Arum, ay kung sino ang makakalaban ni Pacman sa kanyang comeback fight. Tatlong pangalan ang binanggit ni Arum: Jessie Vargas na isang welterweight champion, Viktor Postol na isang light-welterweight champion at Terrence Crawford.
Narinig n’yo na ba ang mga pangalang ito? Si Vargas ay may record in 27-1 samantalang parehong walang talo sa 28 na laban sina Postol at Crawford.
Si Postol ay dating sparring partner ni Pacman. Nakatakda niyang labanan si Crawford sa Linggo sa MGM Grand at kung sino ang mananalo ay malamang na malinya bilang kalaban ni Pacman.
Ang lahat ng mga negosasyon ay ginagawa ni Arum at nagre-report siya kay Michael Koncz, ang Canadian adviser ni Pacman.
Kailan kaya manggagaling mismo kay Pacman ang pag-amin na babalik na nga siya sa ring matapos niyang ihayag ilang buwan lang ang nakararaan na retired na siya sa boksing? Sa kanyang huling laban, tinalo ni Pacman si Timothy Bradley.



