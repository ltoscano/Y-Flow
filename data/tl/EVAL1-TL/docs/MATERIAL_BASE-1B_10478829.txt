Unity Walk, isinagawa ng BFP Romblon para sa Fire Prevention Month

March 05, 2016 Dinnes M. Manzo

ROMBLON, Romblon, Mar 5 (PIA) --- Nagsagawa ng Unity Walk ang Bureau of Fire Protection (BFP) – Romblon para sa pag-obserba ng Fire Prevention Month ngayong Marso kung kailan naitatala ang mataas na insidente ng mga sunog.

Sinimulan ang Unity Walk mula sa Freedom Park sa Bgy. 2 (Poblacion), Romblon kung saan umikot ito sa buong kabayanan taglay ang temang "Kaalaman at Pagtutulungan ng sambayanan, Kaligtasan sa Sunog ay Makakamtan.” Layunin ng Unity Walk na palaganapin ang kampanya tungkol sa kaligtasan at pag-iwas sa sunog. Lumahok dito ang mga kawani ng Department of Education, Philippine National Police, Romblon Water District, Philippine Coast Guard, National Power Corporation, Romblon District Hospital, Philippine Red Cross, mga empleyado ng lokal na pamahalaan, mga fire volunteers at pati na rin mga senior citizen. Ang sama-samang paglakad para sa isang Unity Walk ay taunan nang ginagawa ng mga kawani ng Bureau of Fire Protection (BFP) bilang panimulang aktibidad para sa Fire Prevention Month.(DM/PIA-IVB/Romblon)



