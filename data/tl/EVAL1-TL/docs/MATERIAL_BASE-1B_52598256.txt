Ang Free College Exam Bill

PUMASA na sa second reading ang House Bill No. 6577 o Free College Entrance Exam Bill sa Mababang Kapulungan ng Kongreso. Nilalaman ng panukala ang pagkakaloob ng free college entrance examinations sa graduating high school students, high school graduates, at transferees na nagnanais makapasok sa state universities and colleges at mga lokal na kolehiyo at unibersidad.
Nakasaad din dito na hindi na kailangang magbayad ng college admission fees sa private schools ang mahihirap na public high school students na kabilang sa nangungunang 10 porsiyento ng kanilang graduating class.
Ang pag-alis sa entrance exam fees ay magbibigay ng oportunidad sa mahihirap na estudyante na makapasok sa mahuhusay na paaralan kung saan mayroong scholarships at iba pantulong-pinansiyal.
Naniniwala ako na ang HB 6577 — ang konsolidasyon ng aking inakdang HB 6262 at HB 5186 na nilikha naman ni Taguig Rep. Sigfrido Tinga — ay makatutulong sa ating pagbaka laban sa kahirapan.



