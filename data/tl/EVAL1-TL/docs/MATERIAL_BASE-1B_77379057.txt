GIGIL NA GIGIL SA PERA NG BAYAN

GUSTO ni Senador Ralph Recto na gastusin na ang natitirang pork barrel para sa mga biktima ng nakaraang lindol. Ang sabi naman ng iba, gastusin na ang Malampaya fund para sa mga nasabing earthquake victim.
At mayroon ding mga mambabatas na nagsasabing gamitin ang pork barrel para mabigyan ng pera ang may mga sakit, ang mga scholar, ang mga Katolikong simbahan at mga kalye at tulay na ginaba ng lindol.
Malaking pera ang kanilang naaamoy pero sabi ni Recto at mga kasamahan, hindi raw sila makikialam sa paggastos ng pondo. Bahala na raw si Pangulong Noynoy na gamitin ang perang ito.
Makararating naman kaya ang perang ito sa mga mahihirap, sa mga nasalanta? Baka ibulsa lang ng mga barangay captain, mga konsehal, mga mayor at vice mayor, mga congressman at senador, mga cabinet member at mga assistant at mga kontratista nila?
Hindi malayong mangyari ito. Sikat na sikat sa ganitong katiwalian ang Department of Public Works and Highways, ang Department of Agriculture, Department of Agrarian Reform at pati na ang buong Congress.
Ni isa man sa mga tiwaling opisyal ng mga nasabing kagawaran o ahensya ng pamahalaan ay nakulong o na-suspend man lang. Ni isa sa mga kakutsaba nilang mga kontratista, kasama na ang mga non-government organization (NGO) ay nahuli at nakulong.
Si Pangulong Noynoy ay nangako na bubuwagin na niya ang pork barrel ng mga mambabatas, pero hindi ang kanya mismong pork barrel.
Ngunit mukhang nabola tayo ni Noynoy. Nang patigilin pansamantala ng Supreme Court ang pork barrel ay ang solicitor ni Pangulong Noynoy mismo ang nag-petition na ibalik na ang pork barrel.
Sanaâ€™y naging government official na lang ako. Disin sana ay milyon-milyon ang nakukurakot ko sa gobyerno buwan buwan.



