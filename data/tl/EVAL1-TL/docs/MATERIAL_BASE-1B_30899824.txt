Ukol sa pagre-resign

ni Oni
Matagal ko nang gustong umalis. Ilang beses na rin akong nagpaalam pero, hindi naman nila ako pinapayagang umalis. Siguro nga, kahit paano, may silbi pa naman ako sa pahayagan, kahit na halos isang buwan na akong hindi nagagawi sa opisina.
May bahid ng kahihiyan ang pagre-resign: isa din kasi itong uri ng pagsuko, isang tahasang pag-amin na hindi mo na kayang gampanan ang mga tungkuling naatas sa iyo. Inisip ko, kung ang Santo Papa nga pwedeng magresign, ordinaryong tao pa kaya?
Bago pa man kasi magtapos ang buwan, magre-resign na pala bilang Santo Papa si Joseph Ratzinger, na mas kilala ng mga Katoliko sa buong mundo bilang si Pope Benedict XVI. Hindi ko nga alam na pwede palang magresign ang isang Santo Papa. Akala ko, isa itong posisyon na panghahawakan nila hanggang sa kanilang kamatayan. Kung sa bagay, dalawang Santo Papa pa lang naman ang naabutan ko sa buong buhay ko kaya siguro hindi ko rin alam.
Ayon sa mga balitang nabasa ko, isa sa mga pangunahing dahilan ng pagbaba niya sa puwesto ang kanyang nanghihinang pangangatawan at isipan. Madali namang intindihin ang dahilang ito. Matanda na rin siya, at marami ding tungkuling kailangang gampanan ang isang Santo Papa. May mga dokumentong kailangang basahin, mga misang kailangang idaos, mga pagtitipong kailangang puntahan. Baka nga hindi na ito kakayanin ng kanyang matandang pangangatawan. Siya man ang basalyo ng Panginoon dito sa lupa, tao pa rin naman siyang tumatanda at nanghihina.
May bahid man ng kahihiyan, lalo na sa komunidad ng mga nananampalataya, minarapat niyang magbitiw upang bigyan ng pagkakataon ang ibang mas may kakayahang gumampan sa mga tungkulin ng isang Santo Papa. Maliban sa pagiging presidente ng Estados Unidos, ang pagiging Santo Papa raw ang isa sa mga pinakaaasam na posisyon sa buong mundo. Matapos ngang kumalat ang balitang ito, marami nang inihain na kandidato para maging susunod na Santo Papa, kabilang na si Cardinal Luis Antonio Tagle ng Pilipinas.
Bagamat isang nakagugulat na desisyon, lalo na para sa mga debotong Katoliko, hindi hamak na mas mapagkumbaba ang pasyang ito kumpara sa patuloy na pagkapit ng ibang tao sa kanilang posisyon kahit matagal na nilang hindi nagagampanan ang kanilang mga tungkulin. Pukulin man ng mga puna at kritisismo ang kanilang panunungkulan, tila hindi ito sasapat upang mapabitiw sila sa puwesto. Bagamat Katoliko din naman at sumasandig daw sa mga turo ng Santo Papa, tila salat sila sa uri ng pagpapakumbabang ipinamalas ni Pope Benedict XVI.
Naipit ang anunsyong ito mula sa Roma sa gitna ng kampanya ng mga kandidato sa telebisyon. Eleksyon na naman pala, pero tila wala naman akong nakikitang mga bagong mukha. Inisip ko, kung ang Santo Papa nga kayang bitiwan ang kanyang kapangyarihan, ordinaryong tao pa kaya?



