Daan-daang partisipante lumahok sa konsultasyon ng mga kabataan sa Gensan

April 29, 2016

LUNGSOD NG HENERAL SANTOS, Abril 29 (PIA)—Daan-daang partisipante ang lumahok sa isang konsultasyon nitong Lunes dito sa lungsod na naglalayong maisulong ang kapakanan ng mga kabataan sa lugar at maisalba ang mga ito laban sa mga ipinagbabawal na gamot at ilegal na aktibidad.
Ayon sa ulat mula sa tanggapan ni Mayor Ronnel Rivera pinangunahan ng City Population and Management Office (CPMO) sa pakikipagtulungan ng pribadong sektor ang pinakaunang “Children and Youth Empowerment Consultation” upang bigyang pansin at tugunan ang pangangailangan ng mga kabataan sa lungsod sa pamamagitan ng suporta ng komunidad, parents education, at peer development.
Dagdag pa sa ulat isinusulong ng mayor ang naturang programa bilang tugon na rin sa lumalalang problema ng lungsod sa mga tinatawag na “sukarap” o children in conflict with the law (CICL) na kadalasan ay nasasangkot sa basag-ulo, ilegal na sugal, pagnanakaw, at paggamit ng ilegal na droga.
Inilatag din ng mayor ang mga plano at programa nito para sa mga kabataan ng lungsod upang maiwasan ang pagdami ng mga kabataang nalilihis ng landas at mabigyan sila ng tamang gabay.
Dinaluhan din ang naturang aktibidad ng grupong “Bata Muna,” na bahagi ng isang internasyonal na organisasyon ng mga kabataan na “Save the Children” na nakatutok sa pagbibigay ng proteksyon at suporta sa mga kabataang nangangailangan ng tulong at sumusulong sa karapatan ng mga kabataan hindi lamang sa bansa kundi maging sa buong mundo. (PGFruylan/PIA-Gensan)



