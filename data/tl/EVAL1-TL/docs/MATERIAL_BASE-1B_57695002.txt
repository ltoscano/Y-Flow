FIAINANA AN-DAVANANDRO
MPIVARO-MANDEHA ENY AN-DALAM-BE

Eny Ambohimanarina no mipetraka i Ndriana, 32 taona, manambady, ary roa ny zanany. Tsy manofa trano fa miara-mipetraka amin'ny ray aman-dreniny. Valo mianaka no indray mitoetra amin'ny efitra tokana. Tsy misy jiro ny trano fa labozia no fandrehitra ary ny rano dia hatsakaina1 eny amin'ny paompin'ny fokontany. Mpivaro-mandeha eny an-dalam-be no foto-piveloman'i Ndriana.

Raha nanontanianay ny antony nahatonga azy hifidy io asany io dia hoy izy:2 "Mafy ny fiainana ankehitriny, izaho moa efa niasa tamina orinasa iray, izay efa nikatona volana vitsivitsy lasa izay. Nikaroka asa tetsy sy teroa ny tenako, ny fari-pahaizako moa dia BEPC. Matetika izahay no mandry fotsy raha tsy mindram-bola amin'ireo ray aman-dreniko. Hany hery dia nanao ity varotra an-dalam-be ity toy ireo zatovo tsy an'asa eto an-tanana". 

Miala amin'ny dimy ora maraina i Ndriana hamonjy an'i Tsaralalana toerana misy ilay tranombarotra hakana ny entana amidy. Amin'ny fotoana ahatongavany3 eny Tsaralalana dia efa betsaka ireo mpivarotra tonga aloha eo, ary samy miandry ny ora fisokafan'ilay tranombarotra avokoa.

Amin'ny fakana entana ao amin'ilay karana dia ny kara-panondro no antoka. Ny entana azo amin'izany dia ao ny saribakoly, ny kitapo, ny famatarandro,4 sns. Misy ireo mahazo entana bebe kokoa noho ny fifampitokisana misy hatramin'izay amin'ilay karana. Amin'ireo mpivarotra an-dalam-be ireo dia misy ny mizara izany5 amin'ny finakaviany6 amidy, misy aza ny zaza tsy ampy taona nefa tsy afa-mianatra dia efa mirotsaka sahady mivarotra noho ny hamafin'ny fiaianana.7

Eny Analakely no toerana hivarotana ny entana ka hoy izy nanohy ny teniny: "tsy maintsy mailo ihany izahay amin'ireo mpisinto-mahery sy mpanao barofo. Mahavita kilaometatra maromaro izahay vao hariva ny andro, ary indraindray mahazo tombony 500 ariary. Matetika anefa dia mody maina ka na ny saran-dalana amin'ny fiara-pitatitra8 aza tsy misy fa dia mandeha tongotra. Rehefa zoma9 ny andro vao azo lazaina hoe mba mandeha ny tsena".

Amin'ny dimy hariva no famerenana ireo entana tsy lafo ary anaovana ny kaonty rehetra.10 Teo am-pamaranana ny teniny dia hoy i Ndriana: "Asa vonjy maika aloha ity fa rehefa mba manana "f√¥" (renivola ampiasaina) dia mba mikasa hanana fivarotana ho an'ny tena amin'izay".
