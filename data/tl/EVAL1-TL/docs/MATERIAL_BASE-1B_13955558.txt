
P9.1 M insentibo, ipinagkaloob ng Antipolo City government sa mga natatanging mag-aaral at guro

April 15, 2016

LUNGSOD NG ANTIPOLO, Rizal, Abril 15 (PIA)-- Kinikilala at pinarangalan ng Pamahalaang Lungsod ng Antipolo ang mga mag-aaral at guro mula sa 66 na pampublikong paaralan sa elementary at high school na nagpakita ng katatagan at pagsisikap na labanan ang kahirapan ng buhay sa pamamagitan ng edukasyon. Umabot sa 9.1 milyong piso ang naibahagi ng pamalaang lungsod sa mga awardee ng “Natatanging Mag-Aaral,” “Numero Unong Guro,” at mga honor students. “Dapat lamang po na ating kilalanin, parangalan at pasalamatan ang mga guro at mag-aaral na nagpakita ng angking talino, katatagan, pagsisikap at pagpupunyagi upang labanan ang kahirapan ng buhay sa paniniwalang ang edukasyon ang tanging daan upang makaahon sa kahirapan at magkaroon ng magandang kinabukasan. Nawa’y maging silbing inspirasyon ito sa iba pa nating mga guro at iba pang mga kabataan na nais magkapagtapos ng pag-aaral,” ayon kay Antipolo Mayor Mayor Ynares. Tumanggap ang bawat isang “Natatanging Mag-aaral” ng scholarship grant na nagkakahalaga ng P60,000 na gagamitin nila sa kanilang pag-aaral hanggang matapos nila ang high school. Pinahalagahan naman ng pamahalaang lungsod ang mga sakripisyo at angking galing ng mga napiling “Numero Unong Guro” sa pamamagitan ng pagbibigay ng plake, sertipiko, P5,000 cash incentive at scholarship grant na nagkakahalaga ng P80,000 na magagamit nila kapag sila ay kumuha ng masterals. Naging labis din ang kanilang kasiyahan nang tumanggap sila ng bagong laptop upang magamit nila sa kanilang pagtuturo at pag-aaral.

Hindi rin nakalimutang biyayayaan ng gantimpala ang mga nagsipagtapos na may mga karangalang banggit. Tumanggap ang bawat isa ng cash gift mula P1,000 hanggang P3,000 galing sa pamahalaang lungsod. (Antipolo PIO/PIA-Rizal)



