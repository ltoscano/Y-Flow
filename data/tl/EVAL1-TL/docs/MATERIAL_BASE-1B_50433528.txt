Gilas Pilipino!

ni Patrick Alzona

Walang bakanteng upuan sa loob ng Mall of Asia Arena sa finals ng 2013 FIBA Asia Cup.
Halos hindi mapakali ang karagatan ng mga manonood na tila isang alon ang mga sigaw at palakpak sa huling 30 segundo ng laro. Makapigil-hininga ang mga tagpo sa kwadradong court: nagkakapit-bisig ang buong koponan ng Gilas Pilipinas (Gilas) sa bench, dinadabog ang mga paa na waring binibigyang kapangyarihan ang mga kakamping ibinubuhos ang natitirang lakas sa nalalabing oras ng laro kontra sa team ng South Korea.
Simbilis ng lintik ang pagsuong ni Jayson Castro sa basket. Desperado siyang sinawata ng mga Koreano, ngunit napurnada ang diskarte ng huli nang mabilisang napulot ni Marc Pingris ang bola at kapagdaka’y isinilid ang tirang nagtiyak sa pagkapanalo ng Gilas, 86-79. Pagkaraan ng halos tatlong dekada muling nanalo ang Pilipinas laban sa South Korea!
Animong masasayang bata ang team Gilas na patalon-talon sa loob ng court. Nagyakapan at nagpalakpakan ang mga tao, mula sa manlalaro, hanggang sa mga manonood. Sa social media, bumuhos ang mga status updates at tweet. Hiyawan naman ang maririnig sa bawat bahay.
Sa mga sandaling iyon, hinagip ng bugso ng pagdiriwang ang buong bansa.
Pinas Pataas!
Bagaman hindi nakuha ng Pilipinas ang gintong tropeo para sa kampeonato laban sa Iran, naging makasaysayan naman umano ang pagkapanalo natin laban sa South Korea. Sa kasagsagan nito, nagkamit din ng bronze medal ang mga Pilipinong lumahok sa World Hip Hop International 2013.
Mistulang nabuhay muli ang nasyonalismong Pilipino sa mga pagkapanalong ito— dahil na rin sa masidhing pagsisikap ng mga koponan na matalo ang ibang lahi sa larangan ng international sports. Ilang taon ding naghanda ang Gilas Pilipinas para lamang sa pagkakataon na iyon.
Binuo ang Gilas bilang isang developmental national basketball team na pinondohan ng Smart Communication at Samahang Basketbol ng Pilipinas. Laman nito ang pinakamagagaling na manlalaro mula sa iba’t ibang lokal na koponan tulad ng Talk ‘N Text Tropang Texters, GlobalPort Batang Pier, Barangay Ginebra San Miguel at sa tatlo pang lokal na pangkatin. Sa apat na taong paglalaro ng Gilas, nakakuha ito ng tatlong 1st place sa iba’t ibang tournaments sa buong mundo.
Pinagpasintabi muna ang lokal na kompetisyon upang magsilbing kinatawan ng bansa ang team Gilas sa pandaigdigang palakasan. Sinamantala din ng mga higanteng media ang pagkakataong i-promote ang Gilas. Ilan sa mga tampok na slogan sa mga patalastas ng koponan ang “Libu-libong pulo, iisa ang isinisigaw” at “iba’t iba man, isang koponan, nakakamit magkaisa, para sa inang bayan, iisang dugo, iisang lahi, iisang mithi.” Malinaw na may direktang papel ang mainstream media sa pagpapalaganap ng nasyonalismong nakasalig sa mga kompetisyong internasyonal.
Nakuha ng Gilas ang puso ng mamamayan sa sandaling yakagin nila ang mga Pilipino na sama-samang ipagtanggol ang “dangal ng bayan,” na para bang sa larangan ng pandaigdigang paligsahan lamang nakasalalay ang kasarinlan ng Pilipinas. Nakukupot sa pagkapanalo o pag-ani ng pagkilala sa mga internasyonal na kaganapan ang pinakatatanging karangalan ng bayan.
Inililigaw ng ganitong uri ng pagpapahalaga ang kamalayan ng mga Pilipino na nakararanas ng higit pang malalalim na paglapastangan sa kanilang bayan—pagpasok ng mga dayuhang militar, pagbukas ng ekonomiya sa malalaking korporasyong pandayuhan, at pagwasak sa soberanya ng ating bansa.
Simple lamang ang saligang kaisipan ng nasyonalismong nalikha ng penomenong ito: na nakaugnay ang posibilidad ng pagiging makabayan sa pagtalo ng Pilipinas sa mga banyagang koponan sa mga internasyonal na paligsahan. Nakikintal gayon sa ating isipan na ang mga dayuhan lamang ang kalaban gayong hindi lang naman mga “taga-labas” ang tunay na kalaban.
Puso!
Matagumpay na naipakete ang sentimentong makabayan sa iilang salita sa social media.
Walang mintis na nakabuo ang mga tagasuporta ng Gilas ng mga hashtags tulad ng #pinaspataas, #gilaspilipinas, #PUSO, at #labanpilipinas bilang pahayag ng kanilang nagkakaisang suporta sa pambansang koponan.
Kongkretong manipestasyon ang mga hashtag o slogan sa buhay na paniniwala sa isang layunin ng mga taong gumagamit nito. Kung tutuusin, hindi naiiba sa #gilaspilipinas hashtags ang mga placard, slogan, o chants tulad ng “ang tao, ang bayan, ngayon ay lumalaban!” na maririnig sa mga mobilisasyon. Subalit hindi tulad ng mga sabay sa usong #PUSO, tumatagos ang mga makabayang panawagang ito sa hanggahan ng panahon, at hindi nakakahon sa iilang aktibidad na lilipas din balang araw.
Gayunman, nagbibigay lakas ang mga hashtags sa kakayahan ng mga Pinoy na matipon at mapakilos para sa isang pinaniniwalaang hangarin.
Ngunit, gaano man kalakas ang potensyal ng penomena ng pagsuporta sa Gilas, tumatahak ang ganitong nasyonalismo sa mabuway na landas. Sa lawak ng suportang nakuha ng Team Gilas, pinatunayang matagumpay itong naibenta bilang isang brand ng balatkayong uri ng nasyonalismong nasa anyo ng magiliw na pagsuporta.
Bagaman nag-aanyong mapagpalaya, nakakahon ang ganitong uri ng pagkamakabayan sa loob lamang ng parisukat na palaruan.
Hindi nalalayo ang ganitong pagtangi sa talamak na paggamit ng nasyonalismo sa merkado, tulad ng makabayan shirts na may imahen ni Rizal o ng “three stars and a sun” merchandise. Nariyan din ang pagsubaybay sa mga laban ni Pacquiao— at ngayon, ang pagbili ng mga Gilas jerseys. Nabibihag ang tunay na esensya ng nasyonalismong mahusay na minanipula para pagkakitaan.
Gaano man kalakas ang ating mga sigaw at hiyaw, tila nataningan na ang nasyonalismong nakasalig lamang sa pagsuporta sa pambansang koponan dahil nananatili tayong tagamasid at pasibo hindi lamang sa larangan ng spectator sports, kundi sa mas malawak na kontekstong pambansa: sa pulitikal, ekonomikal ,maski sa usaping kultural.
Laban Pilipinas!
Para sa isang bansang kinakapos sa isang matibay at malakas na programa sa sports, nagsisilbing enggrandeng spektakulo sa mga internasyonal na kompetisyon ang mga pagkapanalo ng iilang Pilipinong atleta. Dahil lugmok sa kahirapan at marami pang kakulangan, hindi nakapagtatakang hindi nabibigyang-pansin ng gobyerno ang larangan ng sports. Dala ng ganitong kalagayan ang mahinang performance natin sa mga paligsahan tulad ng Asian, SEA at Olympic games.
Kahit ang national teams natin ay umaasa sa tulong ng mga pribadong sektor, na kadalasan silang inilalako gamit ang mga temang makabayan na maaaring mapagkakitaan.
Gayunman, simbolikong naipapakita ang posibilidad na mangibabaw sa mga mauunlad na bansa sa bawat panalo natin sa mga kompetisyon. Sa paparating na 2014 FIBA World Cup, mananariwa ang kolonyal nating nakaraan at susubukin ang pagkakaisa natin bilang isang bansa sa posibleng pagharap ng Pilipinas at ng Espanya.
Ngunit sa positibong aspeto, nakahig ng penomenang ito ang ibabaw ng matabang lupa ng nasyonalismo.
Hindi maikakaila na buhay pa ang kakayahang mapagkaisa ang isipan, saloobin at damdamin ng bawat Pilipino sa iisang panawagan— isang rekisito upang makabuo at makapagsulong ng isang matalas na uri ng nasyonalismong hindi nakakahon sa anumang kompetisyon.
Isang nasyonalismong may tunay na malasakit sa karangalan ng bayan at nakatuon sa sama-samang paglutas sa pundamental na suliranin ng lipunang Pilipino.
Isang nasyonalismong hindi lamang libangan o sumusunod sa uso, kundi may tunay na pusong mahanap ang naligaw na kamalayang Pilipino.



