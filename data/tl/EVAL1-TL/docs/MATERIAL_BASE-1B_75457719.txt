Php223 K na benepisyo naibigay ng ECC noong 2015

February 18, 2016 LUNGSOD NG KORONADAL, South Cotabato, Peb 18 (PIA) — Umabot sa Php223,649.31 ang halaga ng benepisyo ang naipamahagi ng Employee’s Compensation Commission (ECC) sa mga mangagawang nagkasakit at naaksidente sa SOCCSKSARGEN Region nitong nakalipas na taon. Kalakip dito, ayon kay Jerylle Marie Blanza, focal person on workers contingency ng ECC Regional Extension Unit 12, ang mga employee compensation sa pagkakasakit, disability, funeral assistance, at survivorship. Sa nasabing halaga, mahigit Php130,800 ang sickness and disability compensation na tinanggap ng anim katao. Isang pulis na nasugatan sa isang shooting incident sa South Cotabato ang nakatanggap ng mahigit P76,600 bilang permanent partial disability compensation. Dalawang pamilya rin ang nakatanggap ng tig-Php20,000 na funeral benefit. Isa sa kanila ang pamilya ni Police Officer 2 Roger Cordero na kasama sa SAF 44 na nasawi sa bakbakan sa Mama!!pasano, Maguindanao. Ang pondo ay galing sa Government Service Insurance System at Social Security System. Sa ngayon, patuloy ang adbokasiya ng ECC 12 sa mga pribado at pampublikong tanggapan at mga kompanya at mga organisasyon ng mga mangagawa hinggil sa employment compensation program at mga serbisyo ng ECC. Ayon kay Christopher Gamboa, advocacy focal person ng ECC 12, maliban sa tulong sa pagproseso ng employment compensation, may iba pa silang tulong sa mga persons with work-related disability sa pamamagitan ng KaGaBay Program. Kabilang na rito ang libreng therapy at pagsasanay sa napiling pangkabuhayan. Bibigyan pa sila ng travel at meal allowance habang tinatapos ang therapy at skills training. Nitong 2015 umabot sa P22,800 ang halaga ng ayudang naipamahagi ng ECC sa mg benepisyaryo ng KaGaBay Program. (DEDoguiles-PIA 12)



