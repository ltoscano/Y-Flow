Tunggalian sa karagatan

Isang mainit na girian ang umiigting sa gitna ng karagatan.
Matapos na isama ng Tsina ang buong mapa ng South China Sea sa mga pasaporte nito at magpadala ng isang patrol ship sa 250 isla ng Kalayaan Islands ngayong Enero, pinalitan naman ng Pilipinas ang pangalan ng nasabing dagat tungong West Philippine Sea (WPS).
Sa gitna ng tunggaliang ito, umeeksena ang makapangyarihang katunggali ng Tsina, ang US, sa pamamagitan ng pagpapadala suportang pinansiyal at militar sa Pilipinas.
Balon ng kapangyarihang teritoryal ang WPS (sumangguni sa sidebar), at hindi maikakailang maraming gustong makipag-agawan sa mga islang ito. Subalit kapalit ng paggiit ng Pilipinas sa pagmamay-ari ng teritoryo, naiipit ang bansa sa banggaan ng dalawang makapangyarihan.
Pamato
Pinaniniwalaan ng Tsina na sila ang orihinal na nakadiskubre sa WPS, 2,000 taon na ang nakararaan. Iginuhit pa nila ang mapa ng Tsina noong 1947 kung saan kasama ang buong WPS sa loob ng isang likhang-isip na 9-dash line.
“China has indisputable sovereignty of the South Sea,” ani Senior Col. Geng Yansheng, Ministry of Defense spokesman ng Tsina.
Ngunit wala na umanong bisa ang nasabing mapa dahil luma na ito at nagbago na ang kondisyon ng mga bansa, ani Arnold Padilla, public information officer ng multi-sektoral na organisasyong Bagong Alyansang Makabayan.
Gayunman, naninindigan ang Tsina sa kanilang karapatan sa WPS. Sa mga nakaraang buwan, walang takot na itinayo ng nasabing bansa ang Sansha City sa Paracel Islands, isa sa grupo ng mga isla sa WPS. Sa Sansha City nila ginagawa ang kanilang operasyong militar kahit na may hiwalay na pag-angkin sa nasabing teritoryo ang Vietnam. Isinama rin ng Tsina sa kanilang passport ang mapa ng WPS bilang simbolikong pagdeklara na sila lamang – at walang iba – ang tunay na may karapatan sa WPS.
Mula nang magsimulang angkinin ng Tsina ang WPS, nais na nitong magamit ang likas na yaman ng mga isla, lalo na nang madiskubre nila noong dekada 30’s ang mga reserbang langis dito. Halos 290,000 na barrel ng langis taon-taon ang nakukuha nila mula sa WPS, ayon sa Global Security, isang organisasyon sa US na nakatuon sa public policy.
Kilala ang Tsina bilang pangalawa sa pinakamalakas kumonsumo ng krudo sa mundo at pangalawang pinakamalakas na importer ng langis, ayon sa US Energy Information Administration. Maiuugat ito sa mababang presyo ng kanilang langis na kontrolado ng estado, at sa yumayabong nitong industriya ng kotse, trak, at bus.
Bilang isang lumalakas na bansa sa aspekto ng ekonomiya at pandaigdigang relasyon, gusto nitong maging lehitimo ang kanyang superpower status, ani Padilla. Ayon sa prediksyon ng International Monetary Fund, malalam!!pasan umano ng Tsina ang US sa 2016 bilang isang economic superpower kung kaya naman malakas ang paggiit nitong angkinin ang rehiyon ng WPS.
“In economic terms, the contested islets and shoals and the waters around them are at least rich fishing grounds and sources of corals but they also have a high potential as sources of gas and oil,” ani Prof. Jose Ma. Sison, chairperson ng International League of Peoples’ Struggle.
Palihim na pagsugod
Kahit milya ang layo nito sa WPS, sumasawsaw din ang US sa batuhan ng kapangyarihan. Kahit sinasabi nitong walang pinapanigan sa Tsina at Piilipinas, mariin naman nitong pinalalaganap ang pagtatanggol sa seguridad sa dagat at sinuportahan ang pagbuo ng isang “code of conduct” upang maayos ang tunggalian sa mga nag-aagawang bansa.
Subalit sa likod ng mga pahayag ng US, nagkukubli ang isa pang mas malaking motibo. “It is becoming increasingly clear that in the 21st century, the world’s strategic and economic center of gravity will be in the Asia Pacific… And one of the most important tasks of American statecraft over the next decades will be to lock in a substantially increased investment – diplomatic, economic, strategic, and otherwise – in this region,” ani US Secretary of State Hillary Clinton sa isang talumpati nitong Nobyembre.
Umalis man ang mga Amerikanong tropa sa Iraq at Afghanistan, lumipat naman ang deployment nila sa mga kaalyadong bansang Japan, South Korea, Australia, Pilipinas, at Thailand upang magdala ng “mutual aid” at mapaunlad ang relasyong internasyunal, bilang pagsunod sa mga kasunduang nagiging epektibo sa panahon ng alitan sa teritoryo.
Sa katunayan, mas pinaiigiting ng US ang alitan ng mga bansang nag-aagawan sa WPS upang bigyang dahilan ang pagpapadala ng dagdag na puwersang militar sa Pilipinas at makaimpluwensiya sa Tsina, ani Sison. “The US is steering the Philippine government towards the attainment of the narrow self-interest and strategic objectives of the US,” paliwanag niya.
Ipit na ipit
Kahit pa man dalawang makapangyarihang bansa ang pangunahing kalaban ng Pilipinas, hindi ito natinag na igiit ang pagmamay-ari sa teritoryo. Sinunsunod nito ang 1982 United Nations Convention on the Law of the Sea (UNCLOS) kung saan nakapaloob ang WPS sa 200-nautical mile exclusive economic zone ng Pilipinas.
“If someone enters your yard and tells you he owns it, will you allow that?… It’s not right to give away what is rightfully ours,” ani Pangulong Benigno Aquino III sa kanyang 2012 State of the Nation Address.
Sa pagsuway ng Tsina, may posibilidad na mawalan ng potensyal na pinagkukunan ng likas na yaman ang Pilipinas na magagamit sana sa pag-unlad ng ekonomiya, ani Padilla.
“Historically, nakasandal ang pamahalaan ng Pilipinas sa patronage ng US. Mahirap na mapanatili [ni Aquino] ang hawak sa teritoryo bilang isang maliit na bansa [kung kaya] kailangan niya ng suportang military sa US,” dagdag ni Padilla. Sa katunayan, tumanggap ang Pilipinas noong 2012 ng $30 milyong foreign military financing, at military aid sa porma ng mga barko, sundalo, aircraft at radar, ayon sa IBON Foundation.
May kakayahan namang mairesolba ang mga isyu kahit wala ang US, ani Prof. Roland Simbulan, eksperto sa ugnayang US-PH. “Each country needs to be independent and we will not develop this [national] capability unless we don’t rely on US [which] takes advantage of our dependence,” aniya.
Tanging sa paraang diplomatiko at paglunsad ng isang kolektibong negosasyon sa loob ng hiwalay na kapulungan tulad ng Association of Southeast Asian Nations mareresolba ang kasalukuyang tunggalian, dagdag ni Simbulan.
Maliban sa konteksto ng pakikitunggali sa Tsina, may pangangailangang intindihin ang konteksto ng girian sa palihim na pananakop ng US sa Asya-Pasipiko. Kung tutuusin, isa lamang pamato ang Pilipinas upang maisakatuparan ang hangarin ng mga makapangyarihan.
Sidebar:
Interes sa WPS
Bilang ng mga isla, shoal at reef: 250 na nakalatag sa 265,452 kilometrong kwadradong dagat
Reserbang langis: tinatayang naglalaman ng mula 28 bilyon hanggang 213 bilyong barrel o halos 80 porsyento ng reserbang langis sa Saudi Arabia
Natural gas: 2 quadrillion cubic feet, mas malaki ng limang beses sa 350.8 trillion cubic feet ng natural gas sa buong Hilagang Amerika
Mahuhuling isda: halos 10 porsyento ng kabuuang huling isda sa mundo
Halaga ng kalakal: halos 50 porsyentong global oil tanker ang dumadaan at may $5 trilyong ship trade



