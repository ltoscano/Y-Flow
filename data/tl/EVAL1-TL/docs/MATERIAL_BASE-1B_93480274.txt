
MATINDI

ANG asawa ng isang kandidato sa pagkabarangay Kapitan sa Malabon ay binaril sa ulo at napatay noong isang araw.
Ayon sa kandidato, nakatanggap daw sila ng mga death threat magmula nang ipaalam na tatakbo siya sa darating na halalan para sa pwestong barangay Captain.
Ang tindi naman nito. Pati sa pinakamababang pwesto na pwedeng takbuhan para makapagsilbi sa bayan ay may patayan. Matindi talaga ngayon ang agawan ng pwesto.
Bakit kaya? Kung dati ay hindi masyadong pinapansin ang barangay election ngayon ay seryosohan na. Nakalulungkot man, para na ring big league politics ang halalan sa level ng barangay, may patayan at marami na ring bintang ng korapsyon.
Hindi rin kasi biro, may sariling budget ang barangay at makapangyarihan na ang mga opisyal nito. Matindi na ang kayang ibigay ng pwesto sa barangay para sa isang tao na nais magsilbi sa bayan o kaya ay nais lang makahawak ng kapangyarihan.
Kaya inuulit ko, kailangan hindi lang istambay at mga alaga ng politiko ang iboto, kundi mga propesyonal na tao.
Matagal nang alam ito ng mga constituent ng barangay Roxas ng Quezon City. Kaya sa barangay na ito, seryoso ang laban. Mabigat ang mga kandidato na may matitinding qualifications para sa pagtakbo.
Kahit ang mga batang kandidato ay hindi pipitsugin at naghanda bago sumabak sa pulitika tulad ni Atty. Niño Casimiro, pinakabatang Kagawad. Bilib ako sa batang kagawad na ito. Bagama’t sa kanyang credentials ay maaari siyang pag-agawan ng malalaking law offices ay mas pinili niyang magsilbi sa barangay nila.
Ang Roxas ay laging nasa news kapag bagyo dahil sa madalas bahain ang mga kalye rito na malapit sa ilog. Kung ang mga namumuno sa barangay ay katulad ni Atty. Niño Casimiro may pag-asa tayo na mabubura ang corruption sa level pa lang ng barangay.
May pag-asa tayo ng magandang pamamahala sa barangay level pa lamang. Kaya, mga reader, sana sa ating mga barangay, may mga itaguyod tayo na katulad ni Atty. Niño Casimiro.
Mahalaga ang barangay at dapat na ang mga ilalagay natin ay mga taong pagkakatiwalaan, mahusay at may paninindigan.



