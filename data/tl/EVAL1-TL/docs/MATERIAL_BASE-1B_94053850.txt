
MGA OFW SA PUSO NI REYES

SA gitna ng lumalalang kaguluhan sa Egypt at Syria, hindi maitago sa puso ni Marinduque Congresswoman Regina Reyes ang pagkaawa sa mga kababayan natin na naririyan at naiipit ngayon sa kaganapan sa dalawang bansa na â€˜yan sa Middle East.
Kaya ang payo niya ay umuwi na lamang ang mga ito at sa ating mahal na bansang Pilipinas na lamang maglagi at maghanapbuhay.
Aniya maraming negosyo na kung bibigyang-pansin ay magbibigay ng magandang buhay sa kanila.
Ayon kay Rep. Reyes, sa pag-uwi sa bansa ng mga apektadong OFW, may mga tulong naman na iniaalok ang pamahalaan, kasama na rito ang mga livelihood package gaya ng pagpapautang ng kapital para sa mga nais magnegosyo.
Ang Overseas Welfare Administration ang nangangasiwa ng mga detalye hinggil sa negosyo at kapital na gustong makamtan ng mga babalik na OFW mula sa Syria at Egypt.
Aniya, nakahanda rin ang Department of Labor and Employment na magbigay ng seminar para sa mga OFW na nais na lamang magsimula ng negosyo sa Pilipinas.
Kasabay nito ang muling panawagan ng butihing kongresista, na isang dating OFW sa mga apektado nating kababayan sa Syria at Egypt na makinig sa payo ng DFA at umalis na roon habang may panahon pa at habang sila ay nasa mabuting kalagayan pa.
Sa ngayon, ang DFA ay nagpapatupad ng mandatory evacuation sa mga Pinoy na nasa dalawang nabanggit na bansa.
Tiniyak din ni Congw. Reyes ang suporta sa mga programang magpapalawak ng income generating jobs para mas mahikayat ang mga OFW na manatili na lang sa bansa sa halip na makipagsapalaran sa ibayong dagat.
Sang-ayon tayo sa mga pahayag na ito Congw. Reyes, dahil sa totoo lang, kailangan ng mga kababayan nating mga OFW ang pagkalinga ng mga opisyal ng pamahalaan.
Dapat kumilos ang iba pang opisyal ng pamahalaan, katulad ng ginagawa ni Congw. Reyes, para mabatid ng mga OFW na sa kanilang bansa ay may nag-aalalang mga opisyal, katulad ni Congw. Reyes.



