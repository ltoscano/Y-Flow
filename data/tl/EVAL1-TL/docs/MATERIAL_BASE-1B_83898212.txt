Pagbibitiw ni Lim, tinanggap na By Boyet Jadulco, Noel Abuel June 22, 2016 Tinanggap na ng Commission on Elections (Comelec) en banc ang resignation letter ni Commissioner Christian Robert Lim bilang pinuno ng Comelec campaign finance office (CFO) dahil sa ibinabang desisyon na nagpapalawig sa ekstensyon ng paghahain ng Statements of Contributions and Expenditures (SOCE) ng Liberal Party.
Kasabay nito, itinalaga bilang kapalit ni Lim si Executive Director Jose Tolentino bilang officer of charge (OIC) ng CFO.
Magugunitang si Lim ay isa sa tatlong miyembro ng Comelec en banc na bumoto para ibasura ang hiling ng Liberal Party na 14-araw ng ekstensyon matapos mabigong maghain ng SOCE noong Hunyo 8 na deadline. Maliban kay Lim, kabilang din sa tumutol sa hiling ng LP ay sina Comelec Chairman Andres Bautista at Commissioner Luie Guia.
Nauna rito, iginiit kahapon ng isang beteranong election lawyer sa Comelec En Banc na ibasura ang resignation ni Commissioner Christian Robert Lim upang hindi pamarisan ng iba ang pagiging ‘balat-sibuyas’ nito.
Ayon kay Atty. Romulo Macalintal, dapat tanggihan ng Comelec En Banc ang resignation ni Lim bilang head ng campaign finance office (CFO).
Ang resignation ni Lim ay bunsod ng naging desisyon ng majority ng miyembro ng Comelec na palawigin hanggang Hunyo 30, 2016 ang deadline sa pagsasampa ng Statement of Contributions and Expenditures (SOCE) sa nakaraang May 9, 2016 elections.



