AlkanSSSya program, inilunsad ng Lipa SSS branch

February 02, 2016

LUNGSOD NG LIPA, Pebrero 2 (PIA) --Inilunsad kamakailan ng Social Security System (SSS) Lipa Branch ang AlkanSSSya program para sa mga miyembro ng Banay Banay Crossing Pinagtung-ulan Bulaklakan Tricycle Operators and Drivers Association sa lungsod na ito. Ang paglulunsad ay ika-13 beses ng isinagawa ng SSS Lipa sa mga bayang nasasakupan nito at ikalawang beses na sa lungsod ng Lipa. Unang inilunsad sa Banay Banay San Vicente noong nakaraang Disyembre 2015. Sinabi ni SSS Lipa Branch Head Engr. Edwin Igharas, na ang proyektong ay mariing isinusulong upang mabigyan ng pagkakataon ang mga nasa impormal na sektor na maging miyembro at makinabang sa mga benepisyong maibibigay ng SSS.

“Sa pamamagitan ng araw-araw na paghuhulog sa AlkanSSSya, kahit halagang P20 ay maaaring makabuo ng minimum na P330 na siyang pinakamababang halaga na maaaring maging kontribusyon sa SSS,” wika ni Igharas. Depende sa mga miyembro ng TODA kung gusto nilang gawing minimum ang kontribusyon o mas mataas pa dito pero ang mahalaga madali na para sa kanila na maghulog dahil may kita sila araw araw, dagdag pa nito. Sa ilalim ng programa, buwanan ang gagawing pagkolekta ng kontribusyon. Dalawa lamang ang maghahawak ng susi nito, ang isa mula sa miyembro ng samahan at isa mula sa SSS. Kapag nakolekta na ang mga kontribusyon ay magbibigay ang SSS ng opisyal na resibo na siya namang ipamamahagi sa mga miyembro bilang katunayan ng kanilang paghuhulog. Sa kasalukuyan, mahigit 100 ang miyembro ng BCPB TODA ngunit nasa 79 pa lamang ang napoproseso at may mga kasunod pang mapapadagdag dito upang magmiyembro.

Sinabi pa ni Igharas na sa pamamagitan ng proyektong, mas pinadali ang pagbabayad ng kontribusyon, mas madali at hindi kailangang pumila sa bayaran at higit sa lahat naituturo ang kahalagahan ng pag-iimpok para sa kinabukasan.

Marami ding mga benepisyo ang maaaring makuha ng mga miyembro tulad ng maternity benefits, sickness at disability benefits, retirement benefits, funeral at death benefits. Nagsilbi namang panauhing pandangal si Mayora Bernadette Sabili na nagsabing, sana ay maging matagumpay ang proyekto at huwag maging ningas kugon lamang. Aniya pa, dapat ay ma-realize ng mga miyembro na kahit kakarampot ang kanilang kita ay mapakinabangan nila ito sa darating na panahon. (BHABY P. DE CASTRO-PIA BATANGAS)



