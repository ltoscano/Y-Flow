PRANGKAHAN: Delikado ang sitwasyon na walang oposisyon
By Ellen Tordesillas June 15, 2016 Sina Senador Chiz Escudero at Antonio Trillanes IV ang naiwang oposisyun sa Senado. Lahat sumama sa super majority na binuo ni Sen. Aquilino ‘Koko’ Pimentel III ng PDP-Laban, ang partido ng susunod na pangulo na si Rodrigo Duterte.
Sa House of Representatives, mga 15 daw ang naiwan na hindi sumama sa super majority na binuo naman ni Davao del Norte Rep. Pantaleon Alvarez.
Dahil sa mga super-majority na ito sa Senado at sa House of Representatives, ang buong Kongreso ay hawak na rin ni Duterte. Malaking responsibilidad ngayon ang nasa balikat ng mga miyembro ng minority para panatilihan ang integridad ng Senado na bahagi ng Kongreso, ay isang Institusyon na kapantay ng opisina ng Presidente at ng Hudikaruta.
Mabuti naman na kahit papaano ay pumalag ang tatlong maging miyembro ng papasok na Senado na sina Sen. Ping Lacson, Leila de Lima at Risa Hontiveros sa sinabi ni Duterte huwag siyang imbestigahan sa kanyang gagawing kampanya laban sa krimen. “Don’t investigate me. The road ends with me. The buck stops here.

We’re going to have a fight, I’m going to do what is right, as long as it is the truth.”
Marami kasi ang nababahala sa kamay na bakal na paraan ni Duterte.

Nagagalit si Duterte sa mga sinasabi ng mga nagpapa-alala sa kanya na respetuhin ang karapatan pangtao, may kasalanan man o wala ang isang hindi pa napatunayan na kriminal.
Sabi ni Lacson gagawin niya ang nararapat bilang senador. Magtatawag siya ng imbestigasyun kung kina-kailangan at kahit ang president ng Pilipinas ay hindi makakadikta sa kanya. “Hindi dapat humarang ang Presidente sa pagpatupad naming an gaming katungkulan,” dagdag ni Lacson.
Titingnan natin kung paano itong konsepto ng super-majority na kinabibilangan ng iba’t ibang partido. Kapag nasa majority ka kasi, ang pagkaintindi, isusulong mo ang programa ng majority. Paano yan, si Pimentel ang kapartido ni Duterte. ‘Di programa ni Duterte ang isusulong.
Paano nga kung mga gawain mismo ni Duterte ang mali.
Sa pagbuo ng supermajority, sinabi ni Pimentel na kinukunsulta niya si Duterte. Kung sino ang dapat hahawak ng ganitong kumite.

Inaayos pa nila ngayon kung ano ang mangyayari kay Alan Cayetano ang mga bagong papasok na si Miguel Zubiri na hindi nabigyan ng kumite. Akala kasi ni Zubiri si Cayetano ang magiging Senate president. Dahil ‘yan daw ang sinabi sa kanya ng Executive Assistant ni Duterte na si Bong Go at ni Sonny Dominguez, ang magiging finance secretary. Dito pa lang makita na hawak ni Duterte ang Senado. Lalo pa ang House of Representatives. Kaya mahirap asahan ang Kongreso na manindigan laban kay Duterte. Sa ating Saligang Batas, at Executive na pinamumunuan ng President, ang Legislative na kinabibilangan ng Kongreso, at ang Judiciary na kinabibilangan ng Korte Suprema at ng lahat ng korte ay pantay-pantay.
Meron tayong tinatawag ng separation of powers para epektibo ang babantayan ng bawat institusyon. Dahil delikado ang sobrang kapangyarihan.
Sa ngayon ang natira na lang na hindi kontrolado ni Durtete ay ang Judiciary. Ngunit unti-unti mailalagay rin niya ang kanyang mga kaalyado kapag magre-retire ang mga justices. Tatlo ang magre-retire ngayong taon.
Mahalaga na alerto ang taumbayan sa ginagawa ng pamahalaan. Kapag tama suportahan. Kapag mali, batikusin.



