
KANYA-KANYANG GIMIK SA GAPANGAN SA HALALAN

MAY kanya-kanyang pautot o gimik ang mga kandidato sa halalang pambarangay.
Ang isang kapansin-pansin ay ang paggamit ng pera, lalo na sa mga mauunlad na barangay at may mayayamang kandidato.
May mga panggigipit naman sa iba na ikinasasama ng kalagayan ng mamamayan.
MAGSABI KAYO AT TATAPATAN KO
Sa sumbong ng ating uzi, naghahamunan ang mga mapeperang kandidato.
Halimbawa, ang isang incumbent na kapitan na nanalo dahil sa vote buying.
P1,000 kada botante ang ipinamahagi niya noong nakaraang halalan bagama’t P500 lang ang nakarating sa una.
Kinikbak kasi ng kanyang mga coordinator ang ipinambayad niya bagama’t binigyan na niya ang mga ito para ilakad at igapang siya sa araw ng gapangan.
Ngayon ay hinahamon ng isa ring mapera na kandidato si kapitan.
“Magsabi lang kayo ng gusto ninyo at tatapatan ko siya,” hamon ng kanyang kalaban ngayon.
Malapit sa Metro Manila nagaganap ito.
PAKAIN SA MGA BATA
Mayroon namang ibang maperang kandidato na kandidato pa rin bilang kapitan at incumbent din siya.
Sa Metro Manila naman ito, mga Bro.
Aba, mag-iisang buwan na siyang libreng nagpapakain sa mga bata sa isang elementary school.
Nagbukas siya ng isang espasyo sa lugar na pinagtayuan niya ng kanyang headquarter ngayon at ito ang ginagamit niyang “libreng restaurant” para sa mga bata.
Siyempre pa, hindi na umuuwi ang maraming bata na mahihirap at doon na sila nanananghalian.
Saan kumukuha ng panggastos si kapitan? Pero paldo naman kasi ang pamilya ni kapitan.
Damay na rin sa biyaya sa “libreng pakain cum kampanya” ang mga kapartido ni kapitan.
At sinong botante, este, magulang ang hindi matutuwa o gustong malibre sa gastos sa pagkain para sa kanilang mga anak?
PAILAW SA BARANGAY
Bukod sa tapatan sa pera ng mga kandidato, may mga masasakit ding ginagawa ang mga ito.
Halimbawa sa isang barangay sa labas ng Metro Manila, patay ang mga street light na dating may sindi sa gabi.
‘Yun pala, naghalo ang project ng isang kagawad at ang incumbent na kapitan.
‘Yung mga proyekto ni kapitan ay makikita sa kahabaan ng mga municipal at provincial road.
‘Yung mga proyekto naman ni kagawad ay makikita sa mga barangay road sa mga looban.
Tuwang-tuwa ang mga kabarangay nila noong una.
Aba, maganda ang magkaroon ng ilaw kahit saan dahil laban ito sa mga kriminal.
Hindi ka pa masusubsob sa iyong pinagdaraanan, lalo na kung bako-bako ang mga kalsada.
PATAY-ILAW
Pero ngayon ay nagdidilim na ang barangay sa gabi.
Kasi naman, pinaputol ni kapitan ang linya.
“Yun pala, ang dati niyang kakampi na kagawad ay kalaban na niya ngayon.
Si kagawad ang nagpasimuno ng pailaw sa mga looban at sa kanya nagpapasalamat ang kanilang mga kabaranggay.
Damay-damay na ngayon ang mga mamamayan sa away ng dalawang politikong ito.
BASURA SA BARANGAY
Pati ang basura sa barangay na ipinangako noon na hahakutin ni kapitan ay nagiging problema ng mga mamamayan sa isang lalawigan sa Central Luzon.
Noong kauupo lang ni kapitan, ang sipag ng mga basurero na mag-ikot at kumolekta ng basura sa mga bahay-bahay ng mga mamamayan.
Pero nang kumakatok na ang halalang pambarangay, biglang bumaho ang barangay.
Kailangang bitbitin na ng isang kilometro ng mga mamamayan ang kanilang basura upang mahakot ng mga basurero. Nagtitipid na umano ang barangay dahil mahal ang kuryente.
‘Yun pala, nagsimula na ring maghakot ng basura ang kalaban niya sa pagka-kapitan.
May karatula pa na nagtataglay ng ngalan ng kanyang kalaban ang trak ng basura.
Kung sa highway pumupulot ng basura si incumbent barangay captain, sa mga looban naman naghahakot ang kanyang kalaban.
SHOW OF FORCE
Kitang-kita rin ang paggamit ng salapi sa halalan ang show of force.
Sa mga sitio sa mga barangay, nangangalap ng puwersa ang mga kandidato.
Bawat sitio, may mga coordinator ang bawat kandidato.
Ngayong todo ang kampanyahan, mas marami pa ang mga naiipong supporter mula sa iba’t ibang sitio kaysa sa mga botanteng kanilang pinupuntahan.
DAMIT AT PAKAIN
Magastos ang pamimigay ng mga uniporme sa mga nakakalap na mga supporter ng mga kandidato.
Isama mo na rito ang pakain sa kanila.
At pa-t-shirt at pakain sa mga kinakampanyahang taga-sitio.
Pero dahil nga sa pera-pera ang labanan sa maraming lugar, todo gastos ang mga kandidato.
COLOR CODING
Napansin natin ang pagkakaroon ng color coding ng mga partido sa halalang pambarangay.
Nang magtanong tayo, ‘yun pala, mga bata sila ng mga magkakalabang meyor.
Kung ano ang kulay ng mga kumandidatong meyor nitong nakaraang halalan, ‘yun din ang mga kulay ng uniporme ng mga kandidato sa barangay, kabilang na ang kanilang kasa-kasama sa kampanya.
Pinakikialaman nina mayor ang halalan ngayon.
o0o
Anomang reklamo o puna ay maaaring iparating sa 09214303333.



