ISPORT LANG: 6th man alas ni Baldwin
By Zaldy Perez June 29, 2016 Nailabas na ni national coach Tab Baldwin ang kanyang Fighting 12 na magdadala ng bandera ng Pilipinas sa Manila Olympic Qualifying Tournament (OQT) sa Hulyo 5-10 sa MOA.
Ang line up na ito ang susubok na masungkit ang nag-iisang tiket laban sa limang iba pang koponan para sa 2016 Rio de Janeiro Olympics sa Agosto.
Ang France, number 5 sa Fiba world ranking ang unang assignment ng Gilas Pilipinas sa Hulyo 5 na susundan kaagad kinabukasan (Hulyo 6) ng New Zealand Tall Blacks. Bagamat tayo ang host country, hindi masyadong binibigyan ng tsansa ang Gilas laban sa France dahil kina Tony Parker at Boris Diaw ng San Antonio Spurs at EuroBasket MVP nando de Colo.
Hindi rin dapat na biru-biruin ang mga New Zealander dahil pang-15 sila sa Fiba World Cup at 21st ito sa Fiba ranking.
Nasa 28th ang Gilas Pilipinas, mababa ng dalawang rangko sa no. 26 na Canada.
Sa Group A naman ay ang Senegal ang pinakababa dahil 31st ito sa Fiba ranking Sumunod sa France ang no. 8 Turkey, kung saan tinambakan ang Gilas sa isang exhibition match habang nasa 9-day training camp bago nagtungo sa Bologna , Italy para naman lumahok sa pocket Tournament doon.
Para naman maka-usad sa semifinals ang Gilas kailangan lamang nito na manalo alinman sa France at New Zealand.
Sa semis round maaring ang Canada o Turkey ang masalunga ng ‘Bataan ‘ ni Baldwin.
Alam ni coach Baldwin ang matinding hamon na kinakaharap ng Pilipinas sa Manila OQT , pero may isang alas pa siya na magagamit ng Gilas sa loob ng limang araw na torneo.

Ito ay ang 100 milyong Pilipino na tinawag niyang 6th man.



