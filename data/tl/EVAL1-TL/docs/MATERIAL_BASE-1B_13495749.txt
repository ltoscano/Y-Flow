PULIS SA DROGA ILALANTAD!
By Nonnie Ferriol July 3, 2016 Philippine policemen queue up during a surprise mandatory drug test at a police station in Manila on July 1, 2016.

Philippines' new police chief on July 1 ordered officers linked to narcotics trafficking to surrender in 48 hours or be killed as he began to fight President Rodrigo Duterte's anti-drug war. / AFP PHOTO Ilalantad sa publiko ang pagkakakilanlan ng mga tauhan ng Philippine National Police (PNP) na sangkot sa ipinagbabawal na droga sa sandaling sumuko ang mga ito.
Ito ang tiniyak kahapon ng bagong upong Philippine National Police (PNP) Chief General Ronald dela Rosa sa isang radio interview.
Layunin nito ay para malaman umano ng publiko na walang tinatago ang pamunuan ng PNP at dahil gusto nitong maging transparent. Kamakalawa, nagbigay ng 48-oras na ultimatum si Dela Rosa sa mga pulis na sangkot sa ipinagbabawal na droga na kusang loob na ang mga itong sumuko sa kanya at kung hindi ay mahaharap din ang mga ito sa kaukulang kasong kriminal at administratibo.
Subalit sinabi ni Dela Rosa sa panayam ng DZBB na hanggang kahapon ng umaga ay wala pa rin umanong nagpapahiwatig na susuko na mga pulis sa kanyang ibinigay na 48-oras na ultimatum.
Patuloy din na hindi pa pinapangalanan ng PNP chief ang tatlong aktibong heneral na tinutukoy ni Pangulong Rodrigo Duterte na kusang bumitaw na ang mga ito sa kanilang tungkulin bilang miyembro ng PNP dahil wala na rin umanong kinabukasan ang pagiging mga pulis ng mga ito.
Sinabi ni Dela Rosa na ipinauubaya na niya kay Pangulong Duterte ang pagbibigay ng pangalan ng tatlong sinasabing heneral na sangkot sa ipinagbabawal na droga.
“Bahala na ang ating Pangulong Duterte na magpangalan sa kanila,” ayon kay Dela Rosa.
Kaugnay nito, sa kanyang unang araw na pag-upo bilang pinuno ng Pambansang Pulisya nitong July 1, 2016 ay sinorpresa ni Dela Rosa ang lahat ng mga senior officers ng PNP na magpasailalim sa drug testing. Ang utos ay isinagawa ng opisyal sa ipinatawag nitong pulong kamakalawa.
Agad na ipinatawag ni Dela Rosa ang Crime Laboratory personnel para gumawa ng drug testing sa loob mismo ng nasabing conference room na pinangunahan mismo ng PNP chief at sinundan naman ng lahat na kanyang mga senior official.

Tiniyak din nitong ipapaalam sa publiko ang anumang resulta ng nasabing drug test mula ngayong araw hanggang sa Lunes, subalit habang isinusulat ang nasabing balita ay wala pa ring inilalabas na resulta ang PNP.



