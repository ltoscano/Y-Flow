
HUMAN RIGHTS WATCH AT KAHIRAPAN LUMALALA

SINUSUBAYBAYAN nang todo ng organisasyong Human Rights Watch ang kalagayan ng karapatang pantao sa mahal kong Pinas.
Nakalulungkot ang ulat ng HRW at ginawa pang pamantayan nito ang media killings sa pagsukat sa kung ano ang nagaganap sa karapatang pantao.
26 PATAY KAY PNOY
Sabi ng HRW, umabot na sa 26 ang pinatay na mediamen sa ilalim ng Aquino administration.
Sa 24 na kaso rito, anim lamang ang masasabing may matagumpay na pag-aresto.
Mayroon namang conviction sa mga naaresto ngunit nakalalaya pa ang mga mastermind at ukol ito sa kaso ni Doctor Gerry Ortega.
Ang mga sinasabi ng HRW na masterminds ay sina ex-Palawan Governor Joel T. Reyes kapatid nitong si Coron, Palawan Mayor Mario Reyes.
IMPUNITY
Dahil sa kawalan o kakaunting naaaresto at napatutunayang nagkasala sa mga lumalabag sa karapatang pantao, kung pumaslang ang mga mamamatay-tao ay gayon na lamang, ayon sa HRW.
At totoo namang hindi lang ang mga mediaman ang walang habas na pinapaslang kundi maging ang mga kritiko ng pamahalaan at mga opisyal nito.
Nakapila ang mga bangkay ng mga journalist, sabi ng HRW, at ganito rin ang nagaganap sa mga aktibista.
Ginawa nitong sampol ang kaso ni Jonas Burgos na dinukot at pinaniniwalaang pinatay na rin ng militar.
May sumurender na opisyal dito ngunit hindi matagpuan hanggang sa mga araw na ito ang mga matataas na opisyal na pinaniniwalaang nasa likod ng pagdukot at pagpatay.
HINDI LANG GOBYERNO
Pinuna rin ng HRW ang paglabag ng iba pang grupo sa mga karapatang pantao at inilabas nitong ehemplo ang nangyaring giyera sa Zamboanga City bago ang nakaraang Kapaskuhan.
Pareho umano ang gobyerno at rebeldeng Muslim na nambalewala sa mga batayang karapatang pantao.
Habang ginawang panangga umano ang mga sibilyan ng mga rebelde sa mga pag-atake ng mga puwersa ng pamahalaan, nagsagawa naman umano ng torture ang mga tropa ng gobyerno sa mga nahuli nila, kabilang na ang mga kabataan.
PURO NAGAWA
Sabi pa ng HRW, lumalabas na hanggang salita lang ang pamahalaang Aquino.
O, puro pangako lamang ang halos lahat ng ginagawa nito at walang katumbas na aksyon.
Wala umanong nangyari sa “superbody” na nilikha ng pamahalaan dahil nakatulog ito sa buong taong 2013.
Tanong, mga Bro: ano ang masasabi ninyo?
SURVEY SA KAHIRAPAN
Hindi tayo nagkamali, mga Bro, sa pagtaya kung ano ang nagaganap sa ating bansa, lalo na sa isyu ng kahirapan.
Nakaaalarma nga kung tutuusin.
Tingnan ninyo, sinasabi ng survey na 55 porsyento ang nagsabi na sumama o bumagsak ang kanilang pamumuhay kumpara sa nakaraang taon at 41 porsyento ang nagsabing walang nagbago.
Eh, ito ang aktuwal na bilangan, mga Bro.
‘Di ba nasa 100 milyon na ang lahi ni Juan?
Ibig sabihin ng 55% ay 55 milyong katao at ang 41% ay 41 milyong katao.
Heto pa. Nasa 45% o 45 milyon ang nagsabi na walang pagbabago kahit sa susunod pang taon.
Kung totoo ang survey, sino ang hindi tatayuan ng balahibo, huh!
PAUNLAD NANG PAUNLAD
Ang sinasabi ng pamahalaan sa nakalipas na mahigit nang tatlong taon, yumayaman na ang mahal kong Pinas.
Ito’y sa pagpapairal ng patakarang “kung walang korap, walang mahirap.”
At ipinagyayabang pa ng mga nasa tore ng pamahalaan na ang Pinas lang ang nakararanas ng mabilis na pagyaman o pag-unlad.
At marami na umano ang gustong maglagak ng kanilang mga puhunan sa bansa.
At sa wakas, makaaasa tayo ng tuloy-tuloy nang pagyaman.
Magiging ayos na ang lahat pag-alis nina PNoy.
ANYARE?
Pero ano ang nangyari at iba ang sinasabi ng mga mamamayan sa mga sinasabi ng mga taga-pamahalaan?
Ah, siguro, sila lang na nasa pamahalaan ang umuunlad.
At ang lahat ng mga kompanya na binigyan nila ng mga paborableng batas gaya ng Oil Deregulation Law, Electric Power Industry Reform Act at iba pa.
Naririyan din ang batas na nagpapahintulot ng limpak-limpak na sahod, alawans, bonus at iba pang benepisyo – ang Governance Commission for Government Owned and Controlled Corporations (GCG).
Iba pa ang batas (ang General Appropriations Act) para sa taunang pambansang badyet na nagtatakda ng bilyon-bilyong pagkakitaan ng mga nasa pamahalaan.
Sila-sila nga lang pala ang nagsasabing yumayaman at umuunlad.
Pero nungka ang mga mamamayan.
YOLANDA…
Reaksyon ng mga nasa Malakanyang at Kongreso, gumagawa umano sila ng paraan na matugunan ang daing ng mga mamamayan na kahirapan.
Sabay palusot at pagngunguso kay super bagyong Yolanda na pangunahing dahilan.
Lalo pa sigurong magkakaroon ng palusot ang mga hinayupak dahil sa mahigit isang linggo nang delubyo sa malawak na bahagi ng Mindanao at Kabisayaan, maging ang mga dinaanan ni Yolanda.
Pero bakit lahat ng sulok na walang kalamidad ay nagsasabing talagang masama at sumasama ang buhay?
Sagot!



