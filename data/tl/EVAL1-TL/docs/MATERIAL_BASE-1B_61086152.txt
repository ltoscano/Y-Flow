Provincial human rights action center, binuo sa Quezon

January 20, 2016

LUNGSOD NG LUCENA, Quezon, Enero 20 (PIA) --Binuo sa lalawigan ng Quezon ang provincial human rights action center (HRAC) sa pamamagitan ng Executive Order No. 28 s. 2015 na iniisyu ni Gob. David Suarez kamakailan. Sinabi ni Gob. Suarez na ang pagsusulong at pangangalaga sa karapatang pantao ng bawat indibidwal ay pundasyon ng demokrasya at isa sa prayoridad ng pamahalaang panlalawigan. Ayon pa sa gobernador na ang pagbubuo nito ay base na rin sa Joint Memorandum Circular No. 1 s. 2014 na inilabas ng Department of Interior and Local Government (DILG) at Commission on Human Rights (CHR). Layunin nito na masiguro na ang mga naaangkop na mekanismo at mga proseso upang matugunan ang mga isyu at iba pang usapin ng mga karapatang pantao ay nailalagay sa tama, lalo na sa antas ng mga lokal na pamahalaan. Ang Provincial HRAC ang tutugon sa mga usapin ng karapatang pantao kabilang ang promosyon at mga reklamo ng paglabag dito. Gayundin, ang HRAC ang magbabantay sa performance ng pamahalaang panlalawigan sa mandatong tungkulin nito na paggalang at pagtanggol sa karapatang pantao sa lalawigan ng Quezon. Matatagpuan ang provincial human rights action center sa tanggapan ng Provincial Attorney na pamamahalaan ng Provincial Human Rights Action Team (HRAcT) sa pamumuno ni Provincial Administrator Rommel Eda√±o bilang Chairperson kasama sina Provincial Attorney Atty. Anna Charisse Bajas, Schools Division Superintendent DepEd-Division of Quezon, Provincial Social Welfare and Development Officer Sonia Leyson, Provincial Health Officer Agripino Tullas, Provincial Information Officer Janet Buelo, PNP Human Rights Affairs Officer, BHRAO Association President at NGO Representative na itatalaga ng Chairman sa pagsang-ayon ng gobernador. (R. Orinday-PIA/ may ulat mula sa Quezon PIO)



