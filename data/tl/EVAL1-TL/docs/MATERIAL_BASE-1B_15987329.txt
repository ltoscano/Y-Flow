
NGAYON, HIGIT KAILANMAN

MARAMI akong naririnig na nagsasabi na wala raw silang Pasko ngayong taon na ito. Dahil sa marami ang nabiktima ng mga kalamidad at hanggang ngayon ay mayroon pa rin na hindi pa nakababangon at kasalukuyan pa rin na lugmok sa paghihirap at pagdurusa. Ang iba nating mga kababayan, naghahanap pa rin ng mga nawawalang mga mahal sa buhay, ang iba ay hindi pa tuluyang nakaka-recover sa mga epekto ng lindol at bagyo kaya siguro may nagsasabi na wala silang Pasko. Pero ano ba kasi ang ibig sabihin ng Pasko, ang araw ng pagunita ng kapanganakan ni Jesus.
Kung walang pera, wala tayong magiging handa, wala na bang Pasko pag ganun? Kung namatayan ay patuloy na magdurusa at luluha, kaya wala nang Pasko. Ang ilan sa ating mga kababayan ay nawalan ng lahat – bahay, mga damit, mga kasangkapan at lahat ng ari-arian – kaya iniisip siguro nila ay walang Pasko. Pero birthday ni Jesus ang Pasko, darating at darating ang araw na ito, pilit mang kalimutan ng ilan at pilit tanggalan ng halaga ang araw na ito.
Pagpasok ng December, Pasko na sa Pilipinas, hanggang matapos ang buwan. Ang pagdating ng batang Hesus sa sansinukuban ay simbolo ng pag-asa. Maaari nating tingnan ito mula sa perspektiba ng isang bagong pagkakataon at bagong simula. Ang Pasko ay pagdiriwang at pagpapasalamat dahil sa ipinagkaloob ni Messiah.
Hindi kaya mas kailangan natin ngayon ang Pasko, ngayong bagsak ang loob ng marami sa atin at wasak ang puso at halos wala nang makitang bukas ang ilan. Mas kailangan natin ang Pasko para muli ay magkaroon tayo ng lakas na harapin ang walang kasiguruhang bukas dahil ang Pasko ay patunay na mahal tayo ng Panginoon at hindi tayo dapat mawalan ng pag-asa.
Mas kailangan natin ang Pasko ngayon, mas kailangan natin ang magsabit ng kahit isang munting parol sa ating mga bintana gaano man kahirap ang ating pinagdaraanan. Dahil mas kailangan natin ipagdiwang ang lahat ng pag-asa at insipirasyon na ating makukuha, ngayon, higit kailanman.



