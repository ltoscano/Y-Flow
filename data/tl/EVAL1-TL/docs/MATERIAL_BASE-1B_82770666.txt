500 tankers lalangoy sa PSL National Series

MANILA, Philippines – Gagawin ngayon ang qualifying event para sa malalaking swimming events sa labas ng bansa sa paglarga ng Philippine Swimming League (PSL)-Diliman Preparatory School (DPS) 77th National Leg Series sa DPS Swimming Pool sa Quezon City.
Nasa 500 swimmers mula Alabang, Bicol, Pampanga, Davao, Surigao, Aklan, Cavite , Laguna, Quezon Province, Mindoro, Calapan, Parañaque, Quezon City, Caloocan City, Taguig, Antipolo, Marikina, Pasay, Bulacan, Novaliches, Cagayan de Oro City, Cebu at Baguio City ang magtatagisan sa apat na kategorya na Novice at Class A, B at C.
Matapos ang torneo ay kikilalanin din ang Most Outstanding Swimmers bukod sa posibleng paghablot ng puwesto sa delegasyong ipadadala sa tournament sa Singapore, Thailand at Australia.
Bibigyan naman ng President’s Trophy at P1,500 cash reward ang dalawang swimmers (isang babae at isang lalaki) na may pinakamataas na FINA points. Magugunitang sina Swimmers of the Year Sean Terence Zamora at Kyla Soguilon ang nakakuha ng naturang parangal sa nakalipas na edisyon ng torneo.
Bukod kina Zamora (boys’ 14) at Soguilon (girls’ 10), lalahok din sina Micaela Jasmine Mojdeh (girls’ 8 years), Stephen Guzman (boys’ 10 years), Charize Juliana Esmero (girls’ 12 years), Roger Giron (boys’ 15 years), Marie Joe Borres (girls’ 10 years) at Alic Deniel Dela Cruz (girls’ 15 years) na naghahanda para sa 2015 Hong Kong Stingrays Swimming Championships na gaganapin sa Mayo 29.
Ang PSL ay kinikilala ng Federation of School Sports Association of the Philippines (Fessap) na siyang nagpapadala sa mga international tournaments na may basbas ng Federation of International Sports University (FISU) gaya ng World University Games.



