400 pamilya sa 2 komunidad sa UP, nakaambang mapaalis

ni Kimberly Ann C. Pauig
Mahigit 400 pamilya sa dalawang komunidad sa loob ng UP Diliman (UPD) campus ang nakaambang mawalan ng tirahan sa tinatayang pinakamalawakang demolisyon sa kasaysayan ng UP na nakatakdang simulan sa Marso ng susunod na taon.
Balak patayuan ng pabahay para sa 236 empleyado ng UPD ang kasalukuyang kinatatayuan ng mga komunidad sa Village C, na katabi ng College of Fine Arts, at Blocks 1 to 3 na nasa kahabaan ng C. P. Garcia Avenue, sa likod ng Hardin ng Doña Aurora.
Sisimulan na ngayong linggo ang bidding para sa pribadong kontraktor na magpapatayo ng nasabing pabahay na bubuuin ng apat na gusaling may tig-apat na palapag, ayon kay Vice Chancellor for Community Affairs Melania Abad-Flores.
Naglaan ang Commission on Higher Education ng P198 milyong pondo para sa nasabing proyekto na inaasahang matatapos sa 2014.
Bagaman suportado ng mga residente ng dalawang komunidad ang proyektong pabahay para sa mga kawani ng UP, tutol naman sila sa nakaambang demolisyon dahil walang tiyak na relokasyong ilalaan para sa kanila, ani Rolando Racuya, pangulo ng C. P. Garden Neighborhood Association Incorporation (CPGNAI).
Ika-2 ng Oktubre nang unang magharap sa isang pulong ang CPGNAI at ang administrasyon ng UPD, kung saan ipinaalam ni Flores sa mga residente ang proyektong pabahay. Sa Village C at Block 3 umano ipatatayo ang mga gusali ng pabahay, habang gagawin namang parking lot ang lupang kinatitirikan ng Block 1 at 2, ani Racuya.
Sa isang dayalogo noong Nobyembre 26, naghapag ng tatlong opsyon ang CPGNAI at Village C Homeowners Association (VCHA) hinggil sa panukalang pabahay.
Unang mungkahi ng mga residente na sa ibang lokasyon na lamang ipatayo ang pabahay upang hindi sila mawalan ng tirahan at kabuhayan. Wala umano silang kakayahang bumili o umupa ng bagong bahay, at nag-aaral naman sa Brgy. San Vicente at Krus na Ligas ang karamihan sa kanilang mga anak.
Ikalawang mungkahi naman ang pansamantalang paglikas ng mga pamilya sa Village C at Block 3, patungong Block 1 at 2, upang magbigay daan sa unang bahagi ng proyekto.
Malaki naman ang posibilidad na magkasundo ang administrasyon at mga residente sa ikatlong mungkahi ng CPGNAI at VCHA, kung saan pagkakalooban ang mga residente ng relokasyon sa loob ng campus na may serbisyong tubig at kuryente.
Gayunman, limitado ang mga lupang maaaring ilaan ng UP para sa relokasyon, ani Flores. Sa kasalukuyan, balak umano ng administrasyon na gamitin ang ilang bakanteng lupa ng UP para gawing parking lot ng mga dormitoryo, at tayuan ng mga bagong gusaling pang-akademiko.
Samantala, pag-aaralan pa umano kung maaaring upahan ng mga residente ng Village C at C. P. Garcia ang bakanteng lupa sa gitna ng Pook Libis at Pook Amorsolo, bagaman tanging mga kasalukuyang may-ari lamang ng mga bahay sa dalawang apektadong komunidad ang maaaring mapagkalooban ng relokasyon.
Dapat umanong tiyakin na sa loob pa rin ng campus ang relokasyon, ayon kay UPD University Student Council Community Rights and Welfare Committee Head Mark Joseph Tagala. “Magulo kung ililipat sila sa ibang lugar, dahil dito sa [UP] na nila nakukuha ang [kanilang] kabuhayan, trabaho, [at] edukasyon,” paliwanag niya.



