Halalan sa OrMin, naging mapayapa, tahimik, maayos

May 12, 2016

CALAPAN, Oriental Mindoro, Mayo 12 (PIA) – Sa kabuuan ay naging mapayapa, tahimik at maayos ang isinagawang halalan sa buong lalawigan ng Oriental Mindoro. Lahat ng mga paghahanda bago sumapit ang Mayo 9 national at local elections ay naisagawa ng Commision on Elections, Department of Education (DepEd), Philippine National Police (PNP) at Philippine Army (PA) sa katatapos na halalan sa lalawigan. Ayon kay PNP Provincial Director Police Senior Superintendent Florendo C. Quibuyen, bago magsimula ang election period, nagpulong na ang Provincial Joint Security and Coordinating Center upang balangkasin ang contingency plans hinggil sa mga posibleng kaharaping problema kaugnay sa eleksyon. Kasama na rito ang tungkol sa pagba-brownout sa mismong araw ng halalan. Idinagdag ni Provincial Election Supervisor Atty. Edwin R.

Villa na sa nabanggit ding pagpupulong, sinabi ng Oriental Mindoro Electric cooperative (ORMECO) na may mga preparasyon na silang gagawin sa bawat bayan sa lalawigan at ito ay natupad noong araw ng halalan. Gayundin, naging maayos ang mga pasilidad partikular ang mga silid-aralan na ginamit na kamakailan lamang ay winasak ng bagyong Nona. Nagpakita rin ng aktibong paglilingkod ang mga gurong itinalaga lalo na ang mga umaktong Board of Election Inspectors o BEIs. Bukod sa mga BEI, nagdagdag pa ang DepEd ng Random Manual Audit Team upang matiyak na tugma ang resulta ng halalan mula sa voter’s counting machines. Kaugnay nito, sinabi ni Atty. Villa na mapalad ang Mindoro provinces at napiling pilot project hinggil sa paraan ng pagboto ng mga indigeneous people o ng mga katutubong Mangyan at ito ay naging maayos sa kabuuan. Ang Comelec ay nagtalaga ng malapit na voting precints sa mga pamayanan ng mga katutubo at doon na mismo sila bumoto noong araw ng halalan. (CPRSD/LTC/PIA-Mimaropa/Calapan)



