WALA NANG BUKAS! By Elech Dawa July 18, 2016
Umabot sa sukdulan ang best-of-three finals sa pagitan ng Pocari Sweat at Air Force sa Shakey’s V-League Season 13 Open Conference.
Bawal kumurap, dahil wala ng bukas pagkatapos ng laban ngayong alas-sais ng gabi sa PhilSports Arena sa pasig City. Nakahirit ng winner-take-all match ang Lady Warriors matapos ilista ang 17-25, 25-22, 25-14, 25-20 panalo kontra Lady Jet Spikers sa Game 2 noong Sabado sa nasabing venue.
Naging kalmado ang Lady Warriors kahit naunahan sila sa set 1 at ayon kay interim coach Rommel Abella ‘yun ang kulang sa kanila ng matalo sa Game 1.
“We showed composure, which was lacking in our previous game,” ani Abella.
Matamlay ang naging opensa ni Myla Pablo ng matalo ang Pocari, 25-17, 20-25, 25-15, 24-26, 11-15 sa Game One kaya bumawi ito at nagtala ng 19 hits para pahabain ang hininga ng Lady Warriors.
“I just want to forget what happened in that game (Game One) and focused on this one (Game One),” sabi ni power-spiking Pablo.
Kumana rin si Elaine Kasilag ng 11 points habang sina Siemens Dadang, Lutgarda Malaluan at skipper Michelle Gumabao ay may tig seven markers para sa Pocari.
Pero kahit may magandang statistics ang isang koponan sa mga naunang laro, kapag ganitong rubber match ang labanan ay hindi na ito magiging bentahe lalo na sa team na gutom sa titulo.

Inaasahang may mga panapat ang Lady Jet Spikers sa mga sandatang ginamit sa kanila ng Lady Warriors ng saltohin sila sa kanilang asam na unang Shakey’s V-League crown.
Ibabangga ng Air Force sina former UST star Judy Ann Caballejo, May Ann Pantino, veteran Joy Cases at skipper Wendy Semana.
Sina Pablo, Gumabao at Kasilag ang ipananangga ng Pocari, si Malaluan ang magiging net defense habang sina Melissa Gohing at Gyselle Sy ang inaasahan sa stops at set plays.



