Kaguluhan: Resulta ng pagbasura sa mga turo ng Diyos
By Zayith Hebron July 23, 2016
“Ganito ang sabi ng PANGINOON, na inyong Manunubos, ang Banal ng Israel: Ako ang PANGINOON mong Diyos, na nagturo sa iyo para sa iyong kapakinabangan, na pumapatnubay sa iyo sa daan na dapat mong lakaran. O kung dininig mo sana ang aking mga utos! Ang iyong kapayapaan sana ay naging parang ilog, at ang inyong katuwiran ay parang mga alon sa dagat;
“Ang inyong lahi sana ay naging parang buhangin at ang inyong mga supling ay parang mga butil niyon; ang kanilang pangalan ay hindi tatanggalin o mawawasak man sa harapan ko.” (Isaias 48:17-18)
Simple at napakalinaw ng sinasabi ng Banal na Diyos na si Yahweh sa mga mamamayan ng bayang Israel. Ang kalagayan nila noong mga panahong iyon (ang pagkakahati ng kanilang bansa sa dalawa; ang pagkakasakop ng Hilagang Kaharian ng Israel sa kalabang nasyon ng Asiria) ay bunga ng pagtanggal ng Panginoon ng Kanyang kamay ng proteksiyon at pagpapala mula sa Israel dahil sa katigasan ng kanilang mga ulo. Noong panahon ng propeta Isaias, ang kaligtasan ng Israel ay nanganib mula sa pananakop ng Imperyong Asiria. Ang nais gawin ng hari ng Judah ay ang makipag-alyansa sa Ehipto para maprotektahan ang kapakanan ng kanilang bayan at talunin ang pwersa ng Asiria. Subalit pinayuhan ng Isaias ang bayan na sa Panginoong Diyos umasa at kumuha ng lakas – huwag sa kapangyarihan ng paganong bayan na pinamumunuan ng tao lang.
Nagpropesiya rin ang propeta. Si Yahweh mismo ang tatapos sa lakas ng hukbo ng Asiria. Siya mismo ang magpapaatras sa kanila bago nito lubusang magapi ang bayan ng Judah.
Mga kapatid, ang daming aral na ibinibigay sa atin ng Diyos sa bahaging ito ng kasaysayan ng Israel. Unang-una, napakahalaga talaga ng pagsunod natin sa Kanyang mga utos.
Inilatag Niya sa Bibliya ang paraan kung paano tayo dapat mabuhay; anong klaseng pagsamba ang nararapat sa isang banal na Diyos na katulad Niya. Noong panahon ni Isaias, klaro sa mga Israelita ang mga banal na utos ng Diyos.
Ang tipan ay ganito: Pagpapala ang gantimpala ng Diyos para sa kanilang pagsunod; sumpa naman ang magiging resulta ng kanilang pagsuway.
Ang ginawa lang “pamamalo” ng Diyos sa bayang Israel ay bunga ng pag-ibig Niya rito. Nais Niya silang dalhin sa pagsisisi, na siyang susi sa pagpapanumbalik ng kanilang nasirang relasyon sa Kanya.
Ang Diyos ay mabuti. Mabait. Tigib ng pag-ibig, puno ng kabanalan. Hindi Siya nasisiyahan sa kasinungalingan, sa kurapsiyon, sa kamatayan ng mga walang sala. Siya ang Diyos ng katarungan.

Hindi Niya gusto ang mga bulaang testigo, ang panggagantso ng tao sa kapwa.

Ang kalaswaan at kababaan ng moralidad. Ang pagsamba sa ibang Diyos o ibang ideolohiya bukod sa Kanya.

Manood ka ng palabas sa TV o sa YouTube. Tingnan mo kung anong klaseng entertainment o palabas ang patok sa mga manonood. Sa YouTube, aling mga videos ang may milyun-milyong mga views? Makakakita ka ng trend o pattern: Mga palabas na puro makasarili at pagpapalaya sa sariling mga kagustuhan ang ibinebenta sa manonood.
A new religion has emerged in the 21st century: The worship of self, and not of God. Millions belong to this new “faith”.
At pagkatapos, dahil sa pagtalikod ng tao sa Diyos, talamak ang karahasan at kriminalidad sa lipunan saan mang panig ng mundo.
Kaibigan, habang hindi pa nagbabalik ang Panginoong Hesus ay may pag-asa pa ang bawat tao. Mahal Niya tayo. Namatay Siya sa krus para bayaran ang mga pagkakautang natin sa Diyos.

Kaya’t habang may panahon pa ay manumbalik na tayo sa Kanya.
Magsisi tayo. At ang malawakang pagbabalik-loob ng mga Pilipino sa Panginoon ang siyang tunay na magdadala ng kapayapaan at hustisya sa ating bayan.



