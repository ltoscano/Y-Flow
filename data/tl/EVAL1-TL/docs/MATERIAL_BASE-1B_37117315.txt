ARMAS VS RICE SMUGGLING: KUMPLETONG IRIGASYON

GINUGULO ng rice smuggling ang buong bansa.
Hindi pa nga malayong magkamatayan dahil sa problemang ito.
Isang mahalagang tanong: paano at kailan masasawata ang smuggling ng bigas sa mahal kong Pinas?
Isa pa, paano ba yumayabong ang smuggling dito?
Kung pag-iisipan nang husto ang mga tanong na ito, may tiyak na kasagutan.
Maaaring masawata ang rice smuggling kung maipapakulong nang matagal na panahon ang mga smuggler. Kasama na siyempre ang kanilang mga kasabwat na korap at mandarambong.
Pero sasapat ba ang aksyong ito para matigil na ang pagkokontrabando ng bigas? Dito papasok ang pangalawang katanungan at ang sagot dito.
KAPAG KULANG
Kapag kulang lagi ang produksyon ng bigas sa Pinas, natural na mag-aangkat tayo. Dito na papasok ang smuggling. Habang nag-aangkat ang National Food Authority at Department of Agriculture, sasabayan naman ang mga ito ng mga rice smuggler.
At ang masama, nakakayanan ng mga rice smuggler na kutsabahin ang mga awtoridad na bigyan sila ng permit to import. Bukod pa ang sariling diskarte nila na pagkorap din sa mga nasa Bureau of Customs hanggang sa magiging partner na rin nila sa smuggling ang mga taga-Customs.
Kapag nakagawa na ng kartel sa bigas ang mga smuggler sa basbas ng mga korap, diyan na madalas ang mga dagdag-bawas sa sup-lay at presyo ng bigas pero pabor lagi sa mga tarantadong smuggler at mga kakosa nila sa pamahalaan.
Pupuwedeng gumawa ang mga magkakasabwat ng mga krisis sa suplay at presyo ng bigas at dito sila kikita, lalo na sa mga dagdag-presyo.
LATAY SA LAHAT
Kapag ginamit na ng kartel ang kapangyarihan nito na magdikta ng suplay at presyo ng bigas sa mga rice retailer, maging sa NFA-DA, halos lahat ay magiging biktima.
Bawat dagdag-presyo ng bigas ay kakain sa gastos para sa ibang mga pangangailangan ng mamamayan. Pero higit na gutom ang ibubunga naman nito sa mga mahihirap na pamilya na bumubuo ng nasa 70 milyong katao sa Pinas. Kasama sa 70 milyon ang higit na nakararami sa nasa 50 milyones na obrero sa mga pabrika, sakahan at pangisdaan.
Kasama rin ang milyones na jeepney at tricycle driver at marami nilang operator.
At alam ba ninyo na maraming magsasaka ang nagiging magsasako na lang hanggang sa matapos ang anihan at sila mismo ay bumibili rin ng bigas? Kaya nagiging biktima rin sila ng kartel sa bigas.
SMUGGLER VS MAGSASAKA
Bukod sa pagkaperhuwisyo ng mga obrero, driver, vendor at iba pang mahihirap sa Pinas, nalulugi naman lagi ang lahing magsasaka.
Nagiging kalaban ng mga magsasaka ang mga smuggler sa pagbebenta ng bigas.
Madalas na ngang hindi makapagbenta ang mga magsasaka dahil binabaha ng mga smuggler ang mga pamilihang bayan ng bigas.
Medyo mahal din ang bigas ng ating mga magsasaka dahil napakamahal sa ngayon ng pagsasaka. Kaya ang mga obrero ay sa smuggler’s rice na lang sila bibili.
WALA NANG MAGSASAKA
Ang nakatatakot sa larawan ng palayan sa Pinas ay ang malaking posibilidad na mawawala ang lahing magsasaka.
Sino nga naman ang magpatuloy sa pagsasaka kung napakalaki ang gastos sa produksyon pagkatapos ay napakamura at puro lugi ang kanilang sinasapit?
Sa katunayan, marami nang magsasaka ang ayaw nang magtanim ng palay at sa halip ay ibinebenta na lang ang kanilang mga lupain sa mga gumagawa ng mga subdibisyon, pabrika, manukan, palaisdaan, commercial farm at kung ano-ano pa.
At kapag nangyari ito, maaaring wala na tayong gagawin kundi mag-angkat ng bigas at mga dayuhang magsasaka ang tanging makiki-nabang at uunlad.
GUMAWA NG IRIGASYON
Dahil nauugat ang problema sa rice smuggling sa laging kakulangan ng suplay ng bigas sa Pinas, dapat na mag-esep-esep nang husto, lalo na ang DA, NFA at National Irrigation administration, kung ano ang gagawin dito.
Isa sa mga dapat na isaalang-alang ng mga ito ang paggawa ng marami at sapat na irigasyon sa bansa na kayang patubigan ang nasa 3.1 milyong ektaryang palayan sa buong bansa.
Ayon sa NIA, sa 3.1 milyong ektaryang palayan, nasa 1.7 ektarya lang ang may patubig. At sa 1.7M ektarya na ‘yan, nasa 500,000 ektarya pa ang sira-sira ang mga irigasyon.
Kulang na kulang ang tubig sa ating mga sakahan derpor, kulang na kulang din ang produksyon natin ng bigas
Kapag umiral pa ang El Niño, lalong patay ang magsasaka, lalo na ang mga umaasa lang sa ulan at gumagamit ng generator para sa pagpapatubig.
MAGLAAN NG PONDO
Ang Malakanyang, sa tulong ng DA, NFA at NIA, ang dapat na manguna sa paggawa ng paraan para sana sa kumpletong patubig ng ating mga palayan.
Kung kaya nito ang gumastos ng bilyon-bilyong piso bilang pansuhol sa mga kongresman at senador sa gaya ng impeachment ni ex-Chief Justice Corona, dapat nitong lalong kakayanin ang paglalaan ng pondo para mapalamnan ang sikmura ng mga mamamayan.
Kung may irigasyon, tiyak namang laging malusog ang mga lupang palayan, bukod pa ang pagkakaroon ng dalawa hanggang tatlong beses na pagsasaka sa loob ng isang taon.
Diyan makakamit ang bansa ng sapat, kundi mang sobrang bigas, taon-taon at tiyak na huhupa rin ang rice smuggling.



