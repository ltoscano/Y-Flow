
2nd Bird Festival itinakda sa Mayo 28-29

May 16, 2016

LUNGSOD NG TACURONG, Sultan Kudarat (PIA) – Iniimbitihan ng pamahalaang panlungsod ng Tacurong ang mga residente, turista, bird watcher at mga nature advocates na makilahok sa 2nd Bird Festival. Magaganap and 2nd Tacurong Bird Festival sa Mayo 28 at 29 sa Baras Bird Sanctuary. Layunin ng festival na mapalawak ang kaalaman ng publiko hinggil sa kahalagahan ng mga ibon sa kalikasan at mahikayat silang makilahok sa pangangalaga at pagprotekta sa tahanan ng mga ibon tulad ng Baras Bird Sanctuary. Tampok sa Bird Festival ang awareness forum at photo, bird costume at coloring contests. Magkakaroon din ng “Art Attack” kung saan tampok ang ilang gawain tulad ng face painting, keyholder painting, origami, bottle recycling, coloring, at ball cap making. Upang makalahok kailangang magbayad ng festival fee na Php100 para sa matatanda Php80 para sa mga bata at mag-aaral. Kalakip na rito ang entrance fee, bird watching na may kasamang tour guide, paggamit ng kudong, and at pagsali sa lahat ng gawain sa Art Attack. Php20 ang entrance fee sa mga papasok sa sanctuary na hindi makikilahok sa mga aktibidad ng Bird Festival. Ang Baras Bird Sanctuary ay tahanan ng mahigit 20,000 na mga ibon, tulad ng mga tagak. Matatagpuan ito sa 1.3 na ektaryang lupain, 7 kilometro mula sa sentro ng Tacurong. Para sa karagdagang impormasyon, bisitahin ang ang sumusonud na Facebook Accounts: www.facebook.com/lgutacurongcity or www.facebook.com/City-of-Tacurong-Tourism-Office. (DEDoguiles-PIA 12)



