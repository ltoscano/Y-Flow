HIRIT NG MAG-ASAWANG ARROYO TINABLA NG OMBUDSMAN By Bernard Taguinod June 17, 2016 Walang plano ang mga prosecutor ng Office of the Ombudsman na mabalewala o maibasura lang ang kasong katiwalian na isinampa laban sa mag-asawang sina dating Pangulong Gloria Macapagal Arroyo at Atty. Mike Arroyo kaugnay ng $329 million ng ZTE-NBN broadband deal.
Kahapon ay naghain ng mosyon si Assistant Special Prosecutor II George Espinal para kontrahin ang motion to dismiss na hiwalay na inihain ng mag-asawang Arroyo na kapwa akusado sa nasabing anomalya.
Noong Hunyo 10 ay naghain ng Motion for Leave to File Demurrer to Evidence si Atty. Arroyo at ang kanyang asawa ay naghain ng kahalintulad na mosyon noong Hunyo 13 dahil sa kawalan umano ng ebidensya laban sa kanya sa kasong katiwalian. Subalit ayon sa mosyon ni Espinal, malinaw umano na ginamit ng mag-asawang Arroyo ang kanilang impluwensya para maikasa ang deal sa ZTE na noong una ay $130 million lamang ang halaga ng proyekto subalit nauwi sa $329 million.
Sinabi pa ng prosecution na pasok sa mga element ng katiwalian ang mga akusado dahil sila ay public officials lalo na ang dating pangulo, pinasok ang transaksyon para sa gobyerno at lugi umano ang pamahalaan sa nasabing deal.



