Mga proyekto sa sakahan, edukasyon at imprastruktura, pagtutuunang pansin sa Ikatlong Distrito ng Nueva Ecija

May 16, 2016 Camille C. Nagaño

LUNGSOD NG CABANATUAN, Mayo 16 (PIA) – Matapos ang proklamasyon bilang bagong kongresista ng Ikatlong Distrito ay nabanggit ni Congresswoman- elect Rosanna “Ria” Vergara ang ilan sa mga tututukang programa simula sa kanyang panunungkulan. Ayon kay Vergara, kinakailangang mabigyang kaayusan ang mga nasirang dike nitong mga nagdaang taon dahil sa naging epekto ng mga kalamidad o bagyong tumama sa lalawigan partikular na sa mga nasasakupang lugar ng ikatlong distrito. Aniya, marami sapa at ilog ang napabayaan na nangangailangan ng agarang aksyon bago pa man dumating ang mga pag-uulan kaya’t kanya aniyang bibigyang pansin ang pagkakaroon ng regular na desilting kada taon at mga pagsasaayos o rehabilitasyon. Nabanggit din ni Vergara ang kahalagahan ng edukasyon at ang mabigyang pagkakataon ang mga nakararaming kabataang nais mag-aral kaya’t maaasahan sa kanyang pag-upo ang mas mababang requirement para sa mga nagnanais maging scholar ng bayan. Kaniyang pang idinagdag ang naising magkaroon ng programa para sa mga magsasaka na kung saan ay makapagbibigay ng pondo na mas mababa ang interes upang ang kanilang kinikita ay magiging sapat para sa mga pangangailangan at hindi napupunta sa mga bayarin o pautang na mayroong mataas na interes. Samantala, lubos ang pagpapasalamat ni Vergara sa mga sumuporta simula ng siya ay magpasyang tumakbo at ang tanging pakiusap ay patuloy na makiisa sa kanyang panunungkulan upang maihatid sa mismong mga nangangailangan ang bawat programa at benepisyo na pangunahing kailangan ng mamamayan. (CLJD/CCN-PIA 3)



