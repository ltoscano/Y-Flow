
SI MARCOS, SI ERAP AT SI PNOY

SA titulo pa lang, may naramdaman na ba kayo na pagkakapareho nina dating Pangulong Ferdinand Edralin Marcos at Joseph “ERAP” Ejercito Estrada?
Nang maramdaman nila na galit na ang taumbayan, ginamit nila ang puwersa ng Malacañang para lumabas sa lahat ng himpilan ng telebisyon at radyo, kasama ang mga editor ng diyaryo para humarap at magpaliwanag sa mamamayan.
Mahaba nang kaunti ang kanilang mga pahayag habang nakatayo sa kanilang paligid ang puwersa ng gabinete, gayundin ang puwersa ng Pambansang Pulisya at Sandatahang Lakas ng Pilipinas.
Pilit silang nagpapaliwanag ukol sa mga usapin na kinasangkutan nila at mga bintang sa kanilang malalang koneksyon sa katiwalian, pagnanakaw ng pondo ng bayan at pag-abuso sa kapangyarihan. Sa kabila ng lahat, dumating ang oras ng pagpapasya ng sambayanan.
Pinatalsik sila!
Kamakailan, nakita natin sa telebisyon at narinig sa halos lahat ng himpilan ng radyo si Benigno Simeon Aquino III (BSA3). Nagpaliwanag siya ukol sa kakulangan ng kanyang administrasyon sa pagsisilbi sa bayan at mamamayan.
Bago ang oras ng kanyang mapagpatiwakal na paglilinaw, kumpirmado na gumalaw ang kanyang mga alipores sa Presidential Communications Group para “kumbinsihin” ang lahat ng himpilan at network ng radyo’t telebisyon para ilabas ang boss nila na maglilinaw daw sa usapin ng pork barrel. Pumayag naman ang sektor ng broadcast media para lang sa huli ay madamay sila sa kritisismo ng taumbayan.
Sa totoo lang, mas marami ang nagalit kay PNoy kaysa natuwa. Kasi ba naman, lilinawin daw niya ang ukol sa pork barrel at ang maling pagbansag sa kanya bilang “pork barrel king.”
‘Yun pala, magtuturo lang at maninisi kontra sa kanyang mga kalaban sa pulitika.
Ginawa niyang tanga ang mga tao. Boy sisi pa rin ang resulta ng kanyang talumpati. Hindi nga nagbigay ng pangalan kung sino ang sinasabing “mga kalaban” niya pero sobrang obvious na bobo na lang ang hindi makaintindi.
At sino bang gago ang nagsabi na nagnakaw siya? Ang masama, bulag niyang isinama ang kanyang tropa sa pahayag na, “hindi ako nagnakaw, hindi kami magnanakaw? At sino naman kaya ang mga tinutukoy niyang mga bayaran ng kanyang kritiko?
Sa buong mundo, nagpipista ang mga nakahanay sa gagawin ng hari. Bakit galit ka BSA3? Ayaw mo bang maging hari? His excellency, BSA3, the PORK BARREL KING! Tattarat, ang kanyang kamahalan, nagmahal lahat ang uri ng bilihin at gastusin. Naubos pati pondo ng bayan namin!
And if I may, Mr. Aquino, paki-review mo ang iyong talumpati, hindi mo nasagot ang intensyon mo na linawin ang tungkol sa demonyong pork barrel at mala-satanas na Distribution Acceleration Program (DAP)!
Sa iyong ginawa sa harap ng telebisyon at radyo, naalala ko ang pagpupumilit noon na maglinis ng sarili sina Marcos at ERAP.
Matapos iyon, kapwa sila bumagsak. Ano ang nararamdaman mo ngayon kaya?



