
SI BIAZON PA BA ANG BOSS NG CUSTOMS?

MARAMI ang nagtatanong sa Port Area kung si Commissioner Ruffy Biazon pa rin daw ba ang boss ng Bureau of Customs?
Ito ang usap-usapan ng lahat ng player at tauhan ng BoC dahil malinaw sa kanilang obserbasyon na ang lahat ng bagong talagang deputy commissioner ng Malakanyang ay pawang tauhan o kapanalig daw ni Finance Secretary Cezar Purisima.
Malinaw rin daw sa BoC na wala nang pakpak itong si Biazon dahil ang apat daw na bagong DepCom na kinabibilangan nina Jessie Dellosa, Agaton Teodoro Uvero, Myrna Chua at Maria Editha Tan ay pawang mga pasok o manok nina dating customs Boss Angelito Alvarez at negosyanteng amo nito na si Bert Lina.
Umuugong din kasi ang bali-balita sa Aduana na sina Purisima, Lina at Alvarez umano ang may kontrol ngayon ng Aduana dahil bukod sa apat na bagong DepCom at kanila umanong mga bataan ay may nakaporma na rin umanong tao ang boss ng Finance Department sa lahat ng departamento ng BoC.
Sa maikling salita,marami ang nagsasabing mukhang napaikot ang Palasyo sa pangyayari dahil ang gumawa ng mga kuwestiyonableng transakyon noong araw sa Aduana ay nakabalik na uli sa pwesto at masakit nito ay may permiso pa ang Malakanyang.
Maging ang press releases daw na inilalabas ng BoC ay kailangan pang dumaan ngayon sa opisina ni Purisima at iyan ang pinagtataka ng lahat.
Hindi tuloy maiwasan ang paglutang muli ng balita na talagang bagyo kay PNoy ang mga miyembro ng Hyatt 10 na kinabibilangan nina Purisima, Budget Sec. Butch Abad na kasali sa DAP at PDAF at Dinky Soliman ng DSWD dahil sobra raw ang lakas ng mga ito sa anak ni Tita Cory.
Ganyan kabigat ngayon ang sitwasyon ni Biazon sa Aduana dahil puro tao na ng mga dating naghahari ang kanyang pinamamahalaan gayong bilang pinuno ng naturang ahensya ay marapat lamang niyang kontrolado ang nagyayari sa kanyang nasasakupan.



