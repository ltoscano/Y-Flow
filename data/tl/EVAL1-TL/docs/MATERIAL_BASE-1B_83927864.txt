
Mga lubak sa Old Cagayan Valley Road, maayos na

July 05, 2016 Shane F. Velasco

SAN RAFAEL, Bulacan, Hulyo 5 (PIA) -- Kuminis na ang Baliwag-San Rafael Provincial Road o kilala rin bilang Old Cagayan Valley Road nang malatagan ng cold mix asphalt o aspaltong hindi natutuklap ng ulan. 100 milyong piso ang inilaan na pondo para rito sa ilalim ng KALSADA Program o Konkreto at Ayos na Lansangan at Daan Tungo sa Pangkalahatang Kaunlaran na proyekto ng Department of the Interior and Local Government sa kahilingan ng League of Provinces of the Philippines na samahan ng mga Punong Lalawigan. Ayon kay Gobernador Wilhelmino Sy-Alvarado, layunin ng KALSADA Program na isaayos ang mga provincial road na hindi na sakop ng Department of Public Works and Highways o DPWH. May inisyal itong pondo na 6.5 bilyong piso. Dagdag pa ni Alvarado na malaking tulong ito upang makatipid ang mga pamahalaang lokal at mailaan sa iba pang mahahalagang proyekto ang pondo tulad ng tulong pang-edukasyon, pagpapabuti ng serbisyong pangkalusugan, ayuda sa pagsasaka at iba pa. Bukod sa Old Cagayan Valley Road, naayos rin sa tulong ng programa ang Marilao-Divine Mercy Road. Base sa itinakdang pamantayan ng Department of Budger and Management at DILG, kinakailangan na ang isang pamahalaang panlalawigan ay may Seal of Good Governance upang makakuha ng pondo. (CLJD/SFV-PIA 3)



