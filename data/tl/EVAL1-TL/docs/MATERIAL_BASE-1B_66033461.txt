Sa tunay na buhay

ni Mary Anne G. Vitug

Nakatutok ang marami sa pagbabalik-telebisyon ng Primetime Princess na si Kim Chiu at ng Two-time Best Actress na si Maja Salvador. Pagsapit ng 8:30 ng gabi, kinikilig ang magkakaibigan sa mga ngiti nina Enchong Dee at Xian Lim, habang nagpipigil naman ng luha ang mga nanay sa mabibigat na linya nina Cherry Pie Picache at Janice de Belen.
Ang Ina, Kapatid, Anak ang pinakabagong handog ng ABS-CBN Primetime Bida. Sinusundan nito ang tipikal na kuwento ng isang anak na nawalay sa kanyang mga magulang at nakipagsapalaran sa Maynila upang makapag-aral sa UP at balang araw ay makaahon sa kahirapan.
Mainit na pinag-uusapan ang nasabing teleserye, lalo’t isa ang UP sa mga pangunahing lunan. At sa patuloy na pagsubaybay ng marami sa mga susunod na tagpo,patuloy ding ikinikintal ng Ina, Kapatid, Anak ang isang ideyal na imahen ng UP kung saan napagtatakpan ang ilang realidad na tunay na humuhubog sa pamantsan.
Hiram na mukha
Bilang kilalang unibersidad, maraming mga tagpi-tagping pagkakakilanlan sa UP ang nasa kamalayan ng mga Pilipino— matalino ang mga estudyante, uso ang mga rally, tumatakbo nang hubad ang ilang kalalakihan, at iba pa. Sa pagsugal ng ABS-CBN na gawing pangunahing tagpuan ang UP, binubuksan nito ang posibilidad na maipinta ang isang mas buong imahen ng unibersidad mula sa perspektiba ng mga bidang iskolar ng bayan.
Ngunit sa mga unang episode pa lamang ng Ina, Kapatid, Anak, kapansin-pansin na ang ilang maliliit na detalyeng hindi makatotohanan sa karanasan ng mga isko. Ipinakitang dumadaan ang Ikot sa Melchor Hall, halimbawa, at tumatayo ang mga isko sa tuwing nagre-recite sa klase. Samantala, wala ang mga karaniwang tagpo kagaya ng mahahabang pila sa pagkuha ng student loan at pag-enrol.
Itinatakda ng mga sablay na detalyeng ito ang kabuuang tunguhin ng teleserye na tila malayo sa sana’y mas makabuluhang pagpapakilala sa UP. Sa teleserye, ipinakitang mabilis na nakapasok ang bidang si Celyn sa UP sa kabila ng kawalan niya ng pera—isang bagay na malayo sa karanasan ng mga isko na naghihintay sa resulta ng STFAP at pumipila sa student loan office para lamang tunay na mataguriang iskolar ng bayan.
Wala ring depiksyon ang teleserye sa militante’t palabang katangian ng mga isko, walang ni simpleng pagpasada sa banggaan ng mga pulitikal na paniniwala ng mga mag-aaral dito. Sa UP ng Ina, Kapatid, Anak, nakakulong sa mga personal na hinaing sa buhay ang tunggalian ng mga bida. Kung gayon, isang ideyal na bersyon lamang ng UP ang ipinapakita ng teleserye kung saan abot-kaya ang tuition, at hiwalay ang mga mag-aaral sa mga krisis na nararanasan ng bansa.
Kung may isang bagay man na napatotohanan ang Ina, Kapatid, Anak, ito ang unti-unting nagbabagong oryentasyon ng edukasyon sa UP. Sa motibasyon pa lamang ng karakter ni Celyn, mahihinuhang itinataguyod ng teleserye ang ideyang isang behikulo ang edukasyon upang kumita’t maging maunlad ang mga mag-aaral balang araw. Itinatali nito ang kaunlaran sa konsepto ng paramihan ng yaman, at inilalayo ang pag-aaral sa dapat na tunguhin nito — ang paglinang ng mga kakayahan at pagkatuto.
Agawan ng yaman
Dahil isang tipikal na teleserye, isang mahalagang elemento sa Ina, Kapatid, Anak ang usapin ng ugnayan ng mga pamilya. Isa ito sa mga mapagpasya kung paano tatakbo ang kwento; kung walang pamilya, tila hindi buo ang pagkatao ng isang karakter.
Pawang mga tipikal na relasyon at diskurso sa pamilya ang inilalahad sa Ina, Kapatid, Anak. Sa isang banda, binibigyang-diin ng kalagayan ni Celyn ang konsepto ng pagsisikap hindi para sa sarili kundi sa ikauunlad ng buhay ng pamilya. Samantala, mayaman naman ang pamilya ni Margaux—ngunit dahil ampon siya, personal niyang suliranin ang pagtiyak na sa kanya mapupunta ang yaman ng kinalakhan niyang pamilya. “Labanan ng karapatan” ang isa sa mga tagline ng serye at pangunahing pinatutungkulan nito ang banggaan nina Celyn at Margaux sa mana’t pag-aari ng kanilang pamilya. Pinatutunayan lamang nito ang sinabi ni English-German theorist Friedrich Engels na ang pamilya ang pinakamaliit na economic unit sa lipunan na nagiging kasangkapan sa pag-abot o pagpapanatili ng yaman at kapangyarihan.
Tinutumbok din sa teleserye ang mga tunggalian ng mga pamilyang mayaman at mahirap. Ngunit gaya ng sa iba pang serye, hindi inuugat ng kuwento kung paano naging mahirap o mayaman ang mga pamilya rito. Tila ipinalalaganap ng mga soap opera na tanggap na realidad na ang pagiging mahirap, at wala nang puwang upang kuwestyunin ang mga ugat nito.
Ngayon at kailanman
Sa kabila ng lahat, patok pa rin ang Ina, Kapatid, Anak sa mga manonood. Simula nang ipalabas ito noong Oktubre, laging pumapalo sa 20 percent ang ratings nito — patunay na bagamat walang bagong tema’t tunggaliang inilalahad ang kuwento, tinatangkilik pa rin ito ng mga Pilipino.
Marami sa mga nakasanayang formula sa kuwento ng mga teleserye natin ngayon ang nag-ugat sa moro-moro, komedya at sarsuela na tanyag noong panahon ng Espanyol, at maging sa mga vaudeville at pelikula na ipinakilala naman ng mga Amerikano. Ayon sa Amerikanong pop culture expert na si John G. Cawelti, masasabing epektibo ang isang formulaic na likha kapag pamilyar at kumportable na rito ang mga manonood o mambabasa.
Dahil paulit-ulit nang naukit sa sensibilidad ng mga manonood ang mga formulaic na tema tulad ng pagkawalay ng anak sa magulang at pagyaman ng isang mahirap na tauhan, nagiging panatag na rito ang mga manonood o mambabasa. Dahil dito, mas madali para sa kanila na unawain ang kuwento. At para naman sa mga tagalikha ng kultural na produkto, ang pamilyaridad na ito ang nagbibigay-daan sa mas mabilis na produksyon ng mga ideya.
Ngunit nagreresulta ang paulit-ulit na paggamit ng mga formula sa pagkasanay ng mga tao na hindi na suriin pa ang takbo ng kwento. “[They] learn how to experience this imaginary world without continually comparing it with [their] own experiences,” dagdag ni Cawelti. Ito ang dahilan kung bakit epektibong paraan ng pagtakas, o eskapismo, ang mga teleserye.
Kung tutuusin, hindi tungkulin ng isang teleserye na maging makatotohanan dahil isa pa rin itong kathang-isip na likha. Gayunman, hindi maipagkakaila ang kakayahan nitong mapagtagpo ang pagiging malikhain at pagiging mapanuri sa mga napiling tema. Kung magpapatuloy ang pagiging formulaic at limitado ng mga teleserye, patuloy ding masasayang ang oportunidad at saklaw ng telebisyon upang maiangat ang kultura’t kaisipan ng mga Pilipinong patuloy na tumatangkilik dito.



