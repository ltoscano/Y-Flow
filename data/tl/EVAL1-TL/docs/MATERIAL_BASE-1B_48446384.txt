PNOY: HINDI KO KAYA!

MATINDI, parekoy, ang natural at man-made na kalamidad na tumama sa ating bansa sa ilalim ni PNoy.
Inumpisahan ng mga pagbaha sa Luzon na sinundan sa Mindanao (Cagayan de Oro). At habang hindi pa makagulapay ang mga taga-Bohol dahil sa matinding pagyanig ay agad itong sinundan ng ngitngit ni “Yolanda” na naglugmok sa Visayas, partikular sa Leyte, Samar at Iloilo.
Ang pinakamasakit, habang naghihirap at nagluluksa ang buong bansa, bigla namang sumingit ang “man-made” na kalamidad gaya ng pagsipa ng presyo ng produktong petrolyo, tubig at kuryente! Maging ang SSS contributions ay paiimbulog na rin sa darating na taon!
Sa mga trahedyang ito, bagama’t hindi natin maaaring isisi lahat sa ating Pangulo, gayunma’y naniniwala tayo, parekoy, na sa ganitong sitwasyon naipapakita ng isang lider kung hanggang saan ang kanyang kakayahan na mamuno.
Ang mga nagdaang Pangulo ng Pinas na aking kinagisnan, lahat sila ay may pahayag at ginagawa sa ganitong sitwasyon ng bansa. Sa matinding pag-aaklas noon, nagimbal ang taumbayan sa pagdeklara ni Marcos ng Martial Law habang iwinawagayway ang “bagong pag-asa sa bagong lipunan!”
Si Cory, sa kasagsagan ng mga kudeta ay laging nakasandal sa People’s Power habang nagrorosaryo! Na ayon nga kay Luis Beltran ay “nasa ilalim ng kama!”
Habang “nananabako” naman si Ramos ay napaniniwala niya ang mga Filipino na the best is yet to come!
Matindi rin ang banta ni Erap na huwag n’yo akong susubukan! ‘Yun nga lang, dahil naglalasing lang naman pala sa buong magdamag kaya hindi lang sinubukan si Asiong, sinipa talaga!
Hello Garci naman ang linya ni GMA habang nagbibilang ng kinurakot! Kaya hayun, nasa kulungan pa ngayon!
Pero kakaiba, parekoy, itong si PNoy. Dahil siya lang ang nagpahayag na walang magagawa ang gobyerno sa nagaganap na nagtataasang presyo na isang malaking problema ng bansa ngayon! Kaya kung sa ganitong mga kalamidad ay aminado si PNoy na wala pala siyang magagawa, aba eh, bakit hindi na lang siya lumayas?
Kung wala rin lang siyang kakayahang mamuno, o lutasin ang problema, bakit pa siya naririyan? Ngayon ay klarado na sa akin ang salita ni Mar Roxas na bahala na kayo sa buhay n’yo!



