
ABUSADONG PULIS WALANG KARAPATAN NA TUMAGAL SA SERBISYO

MAY katwiran si Quezon City Police District Director, Chief Supt. Richard A. Albano para huwag nang patagalin pa sa serbisyo ang isang abusadong pulis na katulad ni SPO3 Enrique Galapate na nakatalaga sa Proj. 4 Police Station 8 ng QCPD.
Itong si Galapate ay nasangkot sa shooting incident noong nakalipas na Oktubre 8 sa Proj. 4 kung saan ay tinamaan ng bala sa kanang bra-so at dibdib ang 75 anyos na lola.
Dahil dito, agad na inatasan ni Gen. Albano ang CIDU chief na si Major Rodel Marcelo na imbestigahan ang nasabing insidente.
At sa naturang imbestigasyon ay lumalabas na si Galapate ay humingi ng tulong sa dalawang menor de edad na nagtatrabaho bilang vulcanizing attendants na sina Matthew Lignes, 15 at Roland Julius, 17, para ayusin ang gulong ng kanyang sasakyan.
Matapos ma-vulcanize ang gulong ng sasakyan ng pulis ay siningil ito nina Lignes at sa halip na magbayad ay nagalit si Galapate at inilabas ang kanyang baril.
At dahil sa takot ay kumaripas ng takbo ang dalawang teenager kaya lalong nagngitngit sa galit ang abusadong pulis at nagpaulan ito ng putok ng kanyang baril at tinamaan ang lolang si Necitas Encinas na may-ari ng bilyaran sa nasabing lugar.
Galit na galit si Gen. Albano nang malaman ang totoong pangyayari ka-ya nag-order ito ng summary dismis-sal proceedings sa kanyang pulis na si Galapate.
P2M IBINIGAY SA BARANGAY SA QC PARA SA VOTE BUYING?
Gaano katotoo ang tsismis na namudmod daw ng milyong piso ang Quezon City Government sa mga incumbent barangay chairman na lalahok ngayong October 28 election?
Kung totoo ang tsismis na ito ay tiyak na babaha ng pera ngayong barangay election sa Quezon City at garapalan na naman ang vote buying.
Tsk tsk tsk…malaking pera ito. Biruin mo, 142 barangay mayroon ang Quezon City. Kung totoong namigay si Mayor Herbert Bautista ng tig-P2M sa bawat barangay ay tumataginting na P284M ang mawawala sa kaban ng lunsod.
Hmmmm, parang may naaamoy akong hindi maganda rito. Sana mag-isip-isip na ang mga botante ngayon. Kung sa akala nila ay walang nagawa ang mga nakaupo ay magpalit na sila, marami pang karapat-dapat na pumalit sa kanila.
o0o
Bukas po ang Lily’s Files para sa inyong mga reklamo, suhestiyon at komento, mag-text lang po sa 09165571946 at 09087230036 o kaya ay mag-email lang sa … lpr_2012@yahoo.com.



