Sh*t

ni Kimberly Pauig
“Kung isa kang tae, bakit kita tatapakan?”
Iyan ang tanong ng katabi ko sa mga kandidatong nag-RTR sa klase, kung saan nag-sit in ako.
Nandidiri at nagtatawanan ang ibang mga estudyante sa tanong. Sino ba naman ang hindi? Marinig mo pa lang ang salitang “tae” ay mapapailing ka na sa imahe at amoy na mabubuo sa utak mo.
Malayong-malayo ito sa hitsura ng mga naka-posturang kandidatong nasa harapan naming bihis na bihis — mga naka-slacks, polo, pencil cut skirts, blouse, makintab na leather shoes at four-inch heels.
Isa ‘yun sa hindi ko maintindihan sa kanila. Bigla na lang silang nagbabagong anyo sa dalawang linggong pangangampanya. Akala mo araw-araw may report o interbyu. O di kaya ay pinalitan na nila ang mga ate at kuyang namimigay ng mga flyer ng kondominyum sa mga mall. Pero dahil sa mga kasuotan nila, nakikita ko kaagad kung paparating na ang mga naglipanang pilit na nakikipagkamayan at bumabati ng isang magandang araw na may abot taingang ngiti.
Ewan ko na lang kung ngingiti pa sila sa mga naglalabasang mga balita laban sa kanila. Pinagpe-piyestahan na sa Facebook, dorm tours at iba pang mga debateng kanilang nilalahukan ang mga kintagu-tagong mga lihim. Pwede rin namang imbentong lihim. Tulad lang ng tae, mahirap pigilan. Lalabas at lalabas din ang itinatagong baho.
Sa una, pinipigilan mo pang sabihin sa iba. Top secret, kumbaga. Kinikilig kang isipin na kaunti pa lang kayong may alam. Ngunit madalas ay hindi mo rin maatim na hindi ipagsabi sa iba. Minsan parang utot lang din iyan na sasabay sa hangin. Lilipas din, pero may makakaamoy. At diyan na magsisimula ang mala-kubetang lakaran ng eleksyon – madumi.
Kung gayon, ang UP ay isang malaking inidorong hindi pa nalilinis ng ilang taon. Nagkalat ang iba’t ibang klase ng dumi. Kung kasinlaki at tigas ba naman ng mais iyan, aba, kukulangin ang tatlong timba pambomba diyan. E kung parang tubig sa gripo lumabas iyan, mamasa-masa, pero may kaunting buo-buo, magsimula ka nang mag-imbak ng bote-boteng pabangong amoy Sampaguita.
Isipin mo, kung ang bawat isa ay may isasabog na dumi. Aba, hindi na talaga lilinis ang eleksyon. Kada taon na lang kasi, paulit-ulit na lang ang bangayan, siraan at pagalingan. Kada taon, palakihan na lang ng taeng ibabato sa kalaban.
Pero aminin mo, tuwing sasapit ang Pebrero, hindi Valentine’s Day ang inaabangan mo kundi ang banggaan ng asul, dilaw at pulang mga puso. Kasi naman parang buong taon ang paghahanda ng isasabog sa kabilang partido.
Kung matatapakan natin ang mga tae, didikit sa atin ang baho at dumi. Kahit pa anong pilit linisin ang sapatos, paliguan mo man iyan ng alcohol, mag-iiwan pa rin ito ng bakas. Gugustuhin mo pa rin ba ang ganitong klase ng eleksyon? Sa huli’t huli, nasa mga estudyante pa rin ang pagpapasya.



