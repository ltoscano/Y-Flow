
TIPPING POINT SA GOVERNANCE

SA isang banda, maganda ang mga nangyayari ngayon para sa ating bayan.
Napoles scam, SSS at PhilHealth bonuses, treason ni Misuari, pagpapaalis ng mayor sa Red Cross, atbp.
Tila bang bumubuhos ang “Divine Intervention” at isinisiwalat na ang lahat ng kabulukan at kalabisan ng ating gobyerno at sistemang pulitikal.
Alam mong ang Panginoon na ang kumikilos dahil pati ang ating Pangulong Noynoy na nahalal dahil sa kanyang “Tuwid na Daan” platform ay lumalabas na may pagkukulang.
Kung totoo si PNoy sa kanyang battlecry at sinasabing misyon … eh, ‘di dapat iba na ang kanyang ginagawa at pananalita.
‘Di tulad ngayon na siya pa ang nagtatanggol sa bulok na sistema ng pork barrel.
Binibigyan na nga siya ng Diyos ng dahilan para itama na ang kalakaran o nakasanayan na sa ating pulitika – ngunit, ‘di niya dinakma ang pagkakataon.
Sa tulong ng social media at iba pang technological developments, ngayon lang naging ganito kataas ang sentimiyento ng publiko laban sa katiwalian at pagmamalabis ng mga nasa kapangyarihan.
Kumbaga, mula sa pagiging “wala tayong magagawa” na pagtanggap ng Filipino sa political realities ay naging “sobra na, tama na, palitan na” ulit ang paninindigan ng ordinaryong mamamayan.
So, kung talagang sinsero ang Presidente sa kanyang pagnanais na pagbabago — now is the best time!
Sa kasamaang palad … taliwas dito ang kanyang mga pronouncement.
Sana … at naniniwala ako na darating ang panahon, ay mag-trickle down o umabot din sa local level ang ganitong pagbubuking, mulat na mamamayan, at aktwal na pagbabago. Para kasing nasa national level pa lang ang focus ng mamamayan at media.
Nawa’y maging total overhaul ang ating political practices o kalakaran sa buong bansa!
At tiyak, ‘pag ito’y naganap, saka pa lamang makakamit ng Pilipinas ang “inclusive growth” na pinangangalandakan ng ating mga politiko.
Panahon na para magbago!
Umpisahan natin sa pagpili ng mga karapat-dapat na mga opisyal na ating iboboto para pamunuan ang ating mga barangay.



