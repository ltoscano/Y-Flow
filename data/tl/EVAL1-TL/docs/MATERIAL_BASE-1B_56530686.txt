Mock exam

ni John Toledo

Naramdaman ni Jovel Calinao, 17, ang kaba at galak noong umaga ng Sabadong iyon. Kasabay ang halos 70,000 estudyante sa fourth year high school, sasabak si Jovel sa isang napakahalagang pagsusulit na maaaring magtakda ng kanyang kinabukasan — ang UP College Admissions Test (UPCAT).
Walang kakayahan ang kanyang pamilya para sa isang review center kaya bilang paghahanda, nagbalik-aral na lamang siya sa mga dating leksyon noong hayskul. Sa kabila nito, nakapasa si Jovel sa kursong BA Communication Arts sa UP Los Baños. Kabilang siya sa 12, 900 estudyanteng pumasa sa UPCAT noong 2011-2012. Dahil mas matimbang ang pagsusulat para sa kanya, pinili niyang kumuha ng pagsusulit sa kursong Sertipiko sa Malikhaing Pagsulat sa Filipino sa UP Diliman na kanya ring naipasa.
Ngunit sa pagbukas ng pasukan, sa ibang pamantasan nakarehistro si Jovel. “Ang mahal sa UP eh,” aniya.
None of the above
Pangalawa sa tatlong magkakapatid si Jovel, na kumukuha ng BA Broadcast Communications sa Polytechnic University of the Philippines (PUP). Nasa fourth year BS Accountancy naman sa New Era University ang kanyang ate na si Mary Joy, at nasa North Fairview High School ang kanilang bunsong kapatid.
“Magaling siya lalo na sa writing at extra-curricular,” ani Mary Joy. Naging punong patnugot siya ng kanilang pahayagang pangmag-aaral at nagwagi ng first place sa features writing sa nakaraang National Schools Press Conference.
Dahil sa angking galing, hindi nakakapagtaka na isa si Jovel sa mga mapalad na nakapasa sa UP. Ngunit, state university mang maituturing, hindi pa rin kayang bayaran ng magulang ang kanyang matrikula rito.
Nagtatrabaho bilang security guard sa La Mesa Dam ang Tatay Victor niya, habang housewife naman si Nanay Joyce.
Pinagkakasya ni Nanay Joyce ang kinikitang P780 kada araw ng asawa sa mga gastusin gaya ng baon ng mga anak, singil sa kuryente at tubig, pati na ang buwanang bayad sa Social Security System at PhilHealth. Hirap rin silang bayaran ang P20,000 na ipinangsangla sa kanilang tirahan sa North Fairview na kasinglaki ng kalahating klasrum.
True or false?
Sa dami ng bayarin, napagpasyahan na lamang ni Jovel na hindi na mag-aral sa UP. “Sayang daw sabi ng mga klasmeyt ko, dapat tinuloy ko raw ang UP,” ani Jovel.
Ngunit kung sakaling tumuloy siya sa UP, mas mahal ang babayaran niya kumpara sa matrikula niya ngayon sa PUP na nasa P1000 lamang kada semestre.
Nang inasikaso niya ang kanyang Socialized Tuition and Financial Assistance Program (STFAP), nagbakasakali siyang libre ang matrikula. Nadismaya siya nang malamang magbabayad siya ng P600 kada yunit o P9, 000 ng 15 yunit sa ilalim ng Bracket C noong Mayo.
Pinilit ni Jovel na makapasok ng UP at sinubukan pa ang scholarship na nakapaloob sa liham ng endorsement ni Pangulong Benigno Aquino III. Nang ipakita niya ito sa harap ng scholarship services, tatlong beses siyang pinabalik ng kawani ngunit hindi prinoseso ng opisina ang kanyang scholarship.
“Nadiscourage na din akong bumalik [sa UP] kaya nag-enrol na lang ako sa PUP,” ani Jovel. Kahit pa man pinilit niyang magkaroong ng scholarship sa UP hindi pa rin siya napagbigyan.
“Compared to private schools UP is still expensive, even higher than the NCR average tuition which is P1, 186 per unit and the national average tuition which is P590,” ani Issa Baguisi, secretary general ng National Union of Students in the Philippines.
Kung tutuusin, malaki ang P600 o P300 kada yunit para sa estudyanteng kumukuha ng 15 yunit. Halos P4,500 – P9,000 ang babayarang matrikula sa Bracket C o D. Pa!!pasanin ito ng mga magulang nilang minimum wage earners na may P389 – P426 kada araw o halos P11, 670 – P12, 780 kada buwan na kita sa Maynila, ayon sa datos ng National Wages and Productivity Commission.
Gumagastos din sila sa isang buwan ng P11, 856 para sa gastusing pambahay, samantalang P1,458 kada buwan ang nagagastos para sa ibang gastusin sa paaralan kahit pa man libre ang matrikula, ayon sa IBON Foundation, isang institusyong pananaliksik.
Kung tutuusin, noong 2011-2012, isa sa bawat limang estudyante o halos 2,390 ng 12,944 na nakakapasa sa UPCAT ang kabilang sa pamilyang sumasahod ng P100,000 o pababa kada taon, ayon sa datos ng Vice President for Planning and Finance. Mas maliit kaysa 4,108 o halos dalawa sa pitong estudyanteng nakapasa sa iskemang P500, 000 pataas.
Ibig sabihin lamang “na hindi na talaga abot-kaya para sa kalakhan ng mamamayang Pilipino ang tuition fee sa pamantasan,” ani Aryanna Canacan, kasalukuyang Student Rights and Welfare Committee Head ng University Student Council (USC).
Kung gayon, hindi madaling mapag-aaral ng isang minimum wage earner ang kanyang anak sa UP kahit isa itong pampublikong institusyon.
Fill-in-the-blanks
Samakatuwid, nakaaangat man ang nakuhang iskor sa UPCAT, mataas man ang mga marka noong hayskul, hindi na rin ito isang siguradong tiket papasok sa UP.
Isang halimbawa lamang si Jovel na dumagdag na sa libu-libo pang estudyante na hindi tumuloy sa UP. Sa mga kumuha ng UPCAT ng nakaraang taon, halos 4,515 o 35% ng 12,900 na pumasa ang hindi na tumuloy, ani UP President Alfredo Pascual. “Kapag natanggap ka sa UP, siguradong makakapag-aral ka may pera man o wala,” aniya.
Kahit pa man may mataas na bilang ng mga aplikante at mga nakakapasa, halos nagiging 1/3 kada taon ang hindi tumutuloy na mag-aral sa UP. Ayon sa datos ng Office of the University Registrar noong 2011-2012, sa 3,826 na nakapasa sa UPCAT, mahigit 1,011 ang hindi kinumpirma ang kanilang slot sa unibersidad habang 303 sa mga nagkumpirma ang hindi nag-enrol.
Isang halimbawa si Angelette Dela Cruz, 18, na pumasa rin sa UPLB sa kursong BS Civil Engineering noong 2009. Anim ang nakapasa sa UP mula sa kanyang hayskul ngunit tanging dalawa lamang ang tumuloy sa UP, aniya.
Nang pinadalhan umano siya ng liham ng Office of Admissions, namahalan siya sa nakasulat na P1,000 kada yunit sa student assistance. “Ang mahal ng isang libo lalo na hirap kami nung mga panahong iyon,” aniya. Nagdesisyon siyang mag-aral sa University of Caloocan City ng kursong AB English kung saan nagbabayad siya ng P1,500 kada semestre kasama na ang mga miscellaneous fees.
Maswerte nga si Angelette na nakakuha ng maraming rekisitos. Ngunit tali ang kanyang desisyon sa kanyang kakayahang bayaran ang matrikula.
“False hope ang binibigay ng UPCAT. [Dati] mapasa lang iisipin mo. You can think of it na yung sinasabi ng admin o estado na [UPCAT’s] a way you can get to UP. Pero total opposite ang nangyayari… your mind is not enough capital, you really need financial means,” ani Baguisi.
Sa Agosto, muling makikipagsapalaran ang libo-libong mga estudyante sa hayskul upang kumuha ng UPCAT. May ilang nais lamang subukin ang kakayahan, mayroong gustong tupdin ang mga pangarap, at mayroong ang pagpasa sa UPCAT ang tinitignang tiyak na hakbang upang makaahon sa kahirapan.
Subalit sa panahon kung kailan ang kakayahang magbayad ng isang indibidwal ang pangunahing nagtatakda ng kanyang pagkakataong makapag-aral sa pamantasan ng bayan, hindi malayong dumami ang mga tulad ni Jovel na nakukuntentong pumasok na lamang sa ibang paaralang higit siyang matatanggap, kahit pa talino lamang ang kanyang puhunan.



