Tagalog news: Batangas provincial board, nagpasalamat sa suporta ng mga residente

July 02, 2016 Bhaby P. De Castro

LUNGSOD NG BATANGAS, July 2 (PIA) - Isang simpleng farewell program ang isinagawa ng Sangguniang panlalawigan ng Batangas sa pangunguna ni outgoing Vice Governor Mark Leviste sa SP building noong Hunyo 22. Ito ay sinimulan sa pamamagitan ng isang banal na misa na pinangunahan ni Fr. Leonido Dolor. Ayon kay Leviste, lubos ang kaniyang pasasalamat at maging ang ilang mga board members na nagtapos ng termino sa suporta at pag-unawang ibinigay sa kanila ng mga Batangueno. Kaugnay nito, pinarangalan ng SP ang mga Batangas media na kaagapay nila sa pagpapakalat ng mga impormasyon ukol sa mga ordinansang ipinapasa at isinusulong para sa kagalingan ng mga kapwa Batangueno. Binigyang pagkilala din ang mga staff ng bawat Board Member, re-elected Board members,graduating, outgoing board members maging ang mga dating naglingkod bilang bokal sa SP sa panahon ng liderato ni Leviste. Sinabi ni 4th District Board member Mabel Virtusio,sa loob ng maraming taon na naging bahagi siya ng SP mula noong panahon na siya ay nasa Sangguniang Kabataan pa lamang ay magkahalong lungkot at saya ang kanyang nararamdaman. “Masaya po ako na sa loob ng maraming panahon ay naging bahagi ako ng bawat tagumpay ng SP upang makapaglingkod sa mga kapwa ko Batangueno ngunit kaakibat nito ay lungkot dahilan sa iiwan ko na ang lugar na nagsilbing ikalawang tahanan ko,maging ang mga dating kasamahan ilan sa kanila ay hindi na makakasama bagama’t may mga bagong darating na Board members,”ani Virtusio. Ilan sa mga outgoing board members sina 1st district BM Boy Rosales,2nd District BM Marvey Marino na siyang magiging unang Congressman ng Distrito ng Batangas City,2nd District BM Amy Alvarez,2nd District BM Katrine Buted 4th District BM Caloy Bolilia,4TH District BM Mabel Virtusio at BM Kathleen Briones. Magpapatuloy naman sa kanilang paninilbihan sina 1st District BM Ramon Bausas,3rd District BM Fred Corona,3rd District BM Devs Balba at 4th District BM Rowena Africa. Madaragdag naman sa kanilang hanay sina 1st District Junjun Rosales,2nd District BM Wilson Rivera,2nd District BM Arlina Magboo,4th District BM JP Gozos,4th District BM Jessie de Veyra,5th District BM Claudette Ambida,5th District Bart Blanco at 6th District BM Lydio Lopez.(MCA/BPD-PIA BATANGAS)



