
QC’S HALF CUP RICE ORDINANCE

MARAMI ang nagtaas ng kilay, ang iba – pakiwari natin – ay natulala sa ordinansang ito ni Councilor Allan Francisco ng distrito 5 ng Kyusi.
Kahit ang inyong lingkod ay medyo ‘nabike’ nang una ko itong matunghayan sa mga pahayagan.
“Half rice ordinance.” Ano ‘yan, ang tanong ko.
Pero nang akin itong bulatlatin para alamin kung ano ang nais ipaabot ni Kon. Francisco, aba’y biglang nabago ang laman ng aking utak patungkol dito.
Sa ordinansa, ipatupad ng mga food establishment, tulad ng restaurant, food chains at iba pang catering business sa lungsod ang ‘half cup rice’ order.
May punto si Kon. Francisco sa kanyang inihain na ordinansa dahil sa mga kainan nga naman, malimit na ibinibigay ay one cup full of rice.
Ang katotohanan kasi, mas malimit na hindi nauubos ang inihain na tasang puno ng kanin kaya maraming bigas ang nasasayang lamang.
Sa ulat din ng International Research Institute (IRRI), tumataginting na P23 million na halaga ng bigas pala ang nasasayang kada-taon dahil sa practice na ito.
Napapanahon ang ordinansa na ito dahil naturingan nga na ang isang produkto ng Pilipinas ay bigas pero nagkukulang pa tayo ng suplay.
Dahil kulang sa bigas, ang gobyerno ay gumugugol ng bilyones sa pag-angkat ng bigas sa ibang bansa mapakain lang ang mahigit 100 milyong Pinoy.
Dahil sa problemang ito, nararapat na tayo’y mag-isip ng paraan kung papaano makapagtipid at kung paano na ‘di masayang ang bawa’t butil ng bigas.
At ang ordinansa na ito na ipinapanukala at nais na maging batas ni Kon. Francisco sa Quezon city ay isang paraan para makatipid sa gastos.
Sana ‘di lang sa QC, kundi sa buong Pinas na ipatupad ang ‘half cup rice’.
HINAING VS TOC-NPD
May hinaing ang mga reporter sa bossing ng Tactical Operations Centers ng Northern Police District (TOC-NPD).
Aba’y ipinagkakait daw ng nasabing hepe ng TOC-NPD sa mga mamamahayag ang pagbibigay ng impormasyon tungkol sa mga nangyayaring krimen sa buong NPD.
Hindi tama. Paging Gen. Edgar Layon!



