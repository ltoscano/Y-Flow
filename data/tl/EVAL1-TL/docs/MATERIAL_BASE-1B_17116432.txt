
Pantawid-gutom

(Unang nalimbag ang akdang ito sa isyu 10-11 ng Philippine Collegian noong 6 Setyembre 2013.)
Tila handa sa piyesta ang nasyunal na badyet para sa taong 2014. Ngunit tulad ng nakagawian, isang malaking bandehado ang ihahapag sa iilan habang kailangang magtiis sa maliliit na rasyon ang mga kabataa’t estudyante.
Nadagdagan man ang inihaing badyet para sa buong sektor ng edukasyon sa susunod na taon, kakapusan pa rin ang malalasap ng mga State Universities and Colleges (SUCs).
Sa kabuuang P389.5 bilyon para sa edukasyon, P34.7 bilyon lamang ang inilaan para sa 110 SUCs ng bansa—sadyang napakalayo sa P50 bilyong inaasam ng mga SUCs. Tila ba inaasahan ng gobyerno na ang kakapiranggot na P1.9 billion na idinagdag sa badyet ng edukasyon ngayong taon ay sapat na para punan ang pangangailangan ng mga SUCs.
Idinahilan pa ng administrasyong Aquino na mayroon namang pandagdag-panahog sa mga SUCs mula sa lumpsum items ng Commision on Higher Education (CHED) sa badyet nito. Sa panahon na talamak ang isyu ng pork barrel, binigyan pa ang CHED ng P6.047 billlion sa anyo ng unprogrammed funds para sa taong 2014.
Sa 110 SUCs sa bansa, 79 ang gugutumin ng pambansang badyet sa susunod na taon, kasama ang UP na nakatakdang dadanas ng P1.4 bilyon na kaltas sa pondo.
Ginagawang palusot ngayon ng administrasyong Aquino ang pandagdag-sahog sa badyet ng SUCs sa porma ng lumpsum items sa baydet ng Commision on Higher Education (CHED)—na para bang ito na ang magsasalba sa kakulangang tinatamo ng mga SUCs.
Sa halip na direktang ipantustos sa mga SUCs, inilalagak ito sa pondong tila panlimos sa mga nangangailangang mga eskwelahan. Sapagkat sa katunayan, hindi nakabubusog ang matatanggap na badyet ng mga SUCs at muli silang mapipilitan na humanap ng paraan upang maitawid ang buong taon.
Sa UP, halimbawa ang sunod-sunod na mga tuition hikes at pagpapaupa sa mga pribadong kompanya ng mga lupain ng pamantasan. Tulad ng pagkontrata sa mga lupain ng UP sa Ayala Land Inc. para lamang madagdagan ang kakarampot na badyet ng nauna o ang Ayala Town Center na dating lugar ng UPIS ay halimbawa ng mga espasyong sanang tatangkilik sa interes ng mga estudyante ngunit inihahain na lamang sa dambuhalang tiyan ng mga kapitalista.
Sa lahat ng ito, ipinapakita na ganap nang sanay ang administrasyon ni Aquino na tagain ang badyet ng mga batayang serbisyo panlipunan tulad ng sektor ng edukasyon.
Mas lalong pinasasahol pa ang ganitong resipe ng state abandonment sa pagpapatibay ng ganitong kalakaran sa pamamagitan ng Roadmap for Public Higher Education Reform (RPHER). Sa ilalim ng RPHER, ibabatay ang paglalaan ng karagdagang badyet batay sa output na nalilikha ng bawat SUC. Sa loob ng ganitong programa, matagumpay ngayong pinagbabangga ng RPHER ang mga SUC sa kapwa SUC para mag-agawan sa pira-pirasong badyet sa edukasyon.
Malinaw na ang pambansang badyet ay sadyang inihain para sa mga naglalaway na bibig ng mga pulitiko at tusong inilalayo sa mga nag-aalborotong sikmura ng sambayanang Pilipino.
Habang abala ang administrasyong Aquino sa pagluluto ng pambansang badyet na muling magsisilibi lamang upang busugin ang interes ng iilan, kumakalam naman ang sikmura ng mga batayang sektor na siyang dapat na nakikinabang sa kaban ng bayan.
Sa gitna ng patuloy na panggigipit sa sektor ng edukasyon at iba pang batayang serbisyong panlipunan, nalalapit na naman ang panahong muling kakalampagin ng protesta ang mga lansangan.
Sa mga darating na araw at linggo, walang ibang aasahan ang rehimeng ito mula sa hanay ng kabataa’t estudyante kundi ang mas maigting at mas malawakang mga kampanya laban sa mga kalabisang ginagahaman ng iilan.



