PAGPANIG SA TOTOO, PAGPILI KAY KRISTO: Reflection for 20th Sunday in Ordinary Time Year C - August 18, 2013 - YEAR OF FAITH

Ano ba ang simbolo ng krus para sa iyo? Marahil ang sagot na agad pumnapasok sa ating pag-iisip ay paghihirap, problema, !!pasanin sa buhay... Walang masama. Tunay nga namang ang daan ng krus ay daan ng paghihirap. Ngunit hindi lamang ito ang ibig sabihin ng krus. Pakinggan ninyo ang kuwentong ito: "May isang batang umakyat sa isang mataas na puno at parang unggoy na lumalambitin sa mga sanga nito. Takot na takot ang mga tao ng makita ito at pilit nilang pinabababa ang bata ngunit ayaw naman niyang makinig. Sunubukan nilang tawagin ang mga magulang ng bata ngunit ayaw pa rin nitong bumaba. Nang biglang napadaan ang isang pari at hiningian nila ng tulong para maibaba ang bata. Pumayag naman ang pari at agad agad ay tiningala ang bata. Itinaas nito ang kanang kamay at pa-krus na binasbasan ang bata. Nang makita ito ng bata ay agad-agad itong bumaba sa puno. Laking pasasalamat ng mga tao sa pari dahil sa kanyang ginawa. Nang kausapin ang bata kung bakit siya bumaba agad ay ito ang kanyang sagot, "Eh, kasi ang pagkakaintindi ko kay Father ay: Ikaw baba o putol puno! Baba o putol puno!" sabay pa-krus na iwinasiwas ang kamay." Ikaw? Ano ang pagkakaintindi mo sa krus? Para sa isang Kristiyano, ang krus ay hindi lamang simbolo ng paghihirap, kamatayan, pagkatalo. Sa pamamagitan ng pagkakatawang tao ng Anak ng Diyos ay pinalitan niya ang masamang kahulugan ng krus. Sa pagkamatay at muling pagkabuhay ni Jesus ay pinalittan niya ang pangit na sinasabi nito. Ang Krus ay naging simbolo ng tagumpay, bagong pag-asa at kaligtasan. Sabi nga sa ikalawang pagbasa sa sulat sa mga Hebreo, "Dahil sa kagalakang naghihintay sa kanya, hindi niya ikinahiya ang mamatay sa krus, at siya ngayoâ€™y nakaluklok sa kanan ng trono ng Diyos." Ngunit sa pag-akong ito ng krus ay nakaranas si Jesus ng pag-uusig at kahirapan. Marahil ay ito rin talaga ang kinahihinatnan ng mga taong nagpapakatotoo sa pagsunod kay Jesus at sa pagpanig sa katotohanan. Ang sinapit ni Propeta Jeremias sa kamay ng mga namumuno ay isang halimbawa ng sinasabi nating pag-uusig. Ngunit hindi lahat ay ganito ang karanasan. May mga pag-uusig na dala ng ating paninindigan bilang mabubuting Kristiyano. Hindi ba't kung minsan ay tayo pang gumagawa ng tama ang napapasama sa ating mga kaibigan, kabarkada o maging kapamilya? Kung minsan ay parang lalamunin ka ng mga taong liko ang pag-iisip dahil nais nilang mabuhay sa kasinungalingan at pagsasamantala sa iba. Kaya nga't napakahirap manindigan sa katotohan. Mahirap manindigan kay Kristo! Ngunit ito ang kahulugan ng "apoy" na nais pag-alabin ni Jesus sa ating buhay! Huwag tayong mahiyang manindigan para sa Katotohanan. Huwang nating itatwa si Kristo upang mapagbigayan lamang ang kaluguran ng iba. Tunay na ang pagpanig kay Jesus ay magdadala sa atin ng pagpili. Handa ka bang magsakripisyo para kay Kristo?



