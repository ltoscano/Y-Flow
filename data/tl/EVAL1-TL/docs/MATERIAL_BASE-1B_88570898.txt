
TSINA SA BUMABATIKOS: $112b GASTOS SA GAMIT PANDIGMA

SA napabalitang pambobomba ng tubig ng Chinese Coast Guard sa mga Filipinong mangingisda noong January 27 sa Panatag Shoal/Bajo de Masinloc, isang panibagong kaso na naman ang inihahanda ng pamahalaang Pilipinas.
Karagdagang mga dokumento sa binubuong memorial na isusumite sa ITLOS bago mag ika-30 ng Marso 2014.
Ngayon pa man, naaamoy na, ‘ika nga, ng Pilipinas ang panalo sa ligal na aspeto ng usapin.
Marami nang dalubhasa sa batas ang nagsasabi ng ganoon: sina Senior Supreme Court Associate Justice Antonio Carpio,Jr., Solicitor General Francis Jardeleza at Philippine Permanent Representative to the United Nations Libron Cabactulan at iba pang aral sa International Law.
Sa kasong isinusulong ng Pilipinas laban sa Tsina, hindi teritoryo o lupa ang pinagtatalunan (territorial dispute) kundi katubigan (maritime dispute).
At ang basehang ligal ay UNCLOS. Isinasaad doon na ang lahat ng laman-dagat at mga bagay sa ilalim nito sakop ng 200 nautical miles mula sa baybayin ng isang bansang pag-aari nito. Ito ang dahilan kaya lahat din sila ay nagsasabing maaaring makamit ng Pilipinas ang “legal victory.”
Pero sa dulo ng mahabang proseso, ang masakit na katotohanan ay wala pa ring kasiguruhan na tatalima ang Tsina sa magiging hatol—lalo na’t kung iyon ay pabor sa Pilipinas.
Maraming beses na nating tinalakay sa kolum na ito ang mga realidad kaya batid na natin na bagaman sumasaklaw sa mga partido sa kaso ang magiging hatol, ang pagpapatupad niyon ang mas mahirap na aspeto.
At nasabi na rin natin na kung sakali’t manalo ang Pilipinas sa kaso, tanging mapang-usig na pagtrato ng mga bansa sa mundo laban sa Tsina (adverse world opinion) lamang ang magiging huling baraha ng Pilipinas.
Ang pag-asa na kung ituturing ng mga bansa sa mundo na isang mapangamkam na bansa ang Tsina; na sa kanyang ginagawang pambu-bully sa mga maliliit na mga bansa gamit ang kanyang armas ay isa itong banta sa katahimikan ng daigdig; na sa iligal nitong pag-angkin sa 90% na bahagi ng South China Sea o West Philippine Sea, ito’y isang bansang balakid sa komersyo at kalayaan sa paglalakbay; baka sakaling mabago ang ikinikilos ng Tsina.
May mga ilan na ring personalidad mula sa iba’t ibang dako ng mundo ang nagpahayag ng kanilang mga pagsalungat sa ginagawa ng Tsina.
Nariyan ang mga matataas na pinuno ng sandatahang lakas ng Amerika. Nitong huli, nagsalita na rin si Hans-Gert Pottering ng European Parliament sa pagsasabing sa Europa, ang batas ay nagbibigay lakas; hindi ang lakas ang nagbibigay kapangyarihan. Si UN Secretary General Ban Ki-moon naman ay nanawagan sa mga bansa na kilalanin ang kapangyarihan ng batas upang masiguro ang mapayapang pag-aayos sa gusot sa pagitan ng mga bansa. Mga boses na patuloy na dumaragdag sa lumalakas na panawagan patungkol sa mga nag-iiringang bansa.
Subalit tila bingi ang Tsina kung hindi man naghahamon o nagiging pasaway. Sa gitna ng mga naunang pagpapahayag ng direkta o ‘di direktang pakikiisa sa ipinaglalaban ng Pilipinas o ng hangaring maresolba ang gusot sa pagitan ng nag-iiringang mga bansa sa bahaging ito ng Asya, lalo pang nagpakita ng military muscle ang Tsina.
Gumastos pa ang huli ng kabuuang 112 bilyong dolyar noong nagdaang taon para sa gamit pandigma. Tinataya pa ng mga eksperto na matatapatan na ng Tsina ang Amerika (na gumastos ng US$600B noong nagdaang taon) sa paggastos pang-militar sa taong 2030.
Samantala, dumagdag lang ng kabuuang 12% ang paggastos ng mga bansa sa Asya para sa kaparehong kadahilanan.
Ano kayang ibig sabihin ng Tsina? Na kahit ano pang sabihin ng mundo, handa ito at hindi lalambot? At nagpapalakas pwersa na ito upang makipagbakbakan sakali’t magtangkang umatake ang alinmang bansa?
Hindi dapat mawala sa pokus ang Pilipinas. Patuloy sanang himukin ng mga mamamayan ang kanilang mga mambabatas na patuloy na suportahan ang modernisasyon ng armed forces. Hindi upang mandigma, kundi upang mas magkaroon ng kakayahang magtangggol sa bansa. Patuloy sana nilang ipadama sa mga namumuno ng bansa na kailangan ng mas matatag na pagkakaisa sa usaping pandagat (maritime cooperation). At kumilos ang mga bansang may kakayahan at magtulong-tulong upang supilin ang alinmang bansang magtatangkang igupo ang kaayusan at kapayapaan sa mundo.
(sumulat sa edarevalo90@yahoo.com or mag-tweet sa atty_edarevalo para sa reaksyon)



