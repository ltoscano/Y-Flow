Proseso sa relief operation, ipaparepaso ni Gov. Fuentes

May 19, 2016 LUNGSOD NG KORONADAL, South Cotabato, May 19 (PIA) -- Plano ni South Cotabato Gov. Daisy Avance-Fuentes na repasuhin ang proseso sa pamamahagi ng tulong sa mga apektado ng kalamidad. Ito ay matapos mapansin ng gobernadora na mabagal ang pamamahagi ng ayudang bigas sa mga pamilyang naapektuhan ng mahabang tagtuyot. Mula Abril 27 hanggang sa kasalukuyan tatlo sa sampung munisipyo sa lalawigan pa lamang ang napuntahan para mamigay ng bigas. Ito ay ang mga bayan ng Tboli, Lake Sebu at Surallah. Maliban sa bagal, may problema rin aniya sa listahan ng mga benepisyaryo dahil ang mga ibinigay ng mga opisyal ng barangay na talaan ng apektado ng tagtuyot ay kulang. Marami pa aniyang pamilyang nagreklamo dahil di sila nasama sa nabigyan ng ayudang bigas. Dahil dito, diin ni Gov. Fuentes, kailangang repasuhin ang kasalukuyang proseso dahil kung sakaling magkaroon ulit ng kalamidad dapat agaran na ang pamamahagi ng tulong. (DEDoguiles-PIA 12)



