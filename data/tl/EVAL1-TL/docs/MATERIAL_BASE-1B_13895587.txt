Nasa Disiplina Lamang

Naging islogan noong panahon na may batas militar sa Pilipinas, ang “Sa ikakaunlad ng bayan, disiplina ang kailangan.” Ito ang pangunahing elemento ng tagumpay.

Nakapaloob dito ang pagsisikap, pagtitiyaga, at pagpapanatili ng iyong mga lunggati. Kung walang disiplina, walang matatag na pamantayang susundin.

Isa sa mga kulturang aking kinalulugdan ay tungkol sa bansang Hapon. Nakaugalian ko nang pagmasdan ang mga Hapones. Talaga namang may disiplina at organisado ang kanilang mga pagkilos. Napanood ko nang nakaraang linggo, sa YouTube, ang ‘Japan From Inside Le Japon A double Tour’ na ipinapakita ang nagagawa ng disiplina.

Ito’y tungkol sa kanilang sistema sa loob ng kanilang bilangguan sa Fuchu, Japan. Saludo at talagang humanga ako sa kanilang pamamalakad. Kung ganito ang magagawa sa mga bilangguan sa ating bansa, ay mababawasan ang mga lumalayang bilanggo na makagawa pa ng krimen at maging kriminal muli sa ating lipunan.

Kagabi, napanood ko naman ang dokumentaryong ‘Jiro Dreams of Sushi’ Ito’y isang kuwento tungkol sa naging buhay ng 85 taong gulang na Hapones, si Jiro Ono, na itinanghal ng marami bilang pinakamagaling na Sushi Chef sa buong mundo. Siya ang may-ari at punong kusinero sa likod ng matagumpay na kainan na Sukibayashi Jiro, mayroong 10 upuan lamang ito, at ang pagkaing sushi lamang ang inihahain. Nasa isang maliit na panig ito ng isang istasyon sa subway ng tren sa Tokyo. Bagama’t karaniwan ang pagkakakilanlan, ito ang kauna-unahang restoran sa ganitong uri, na pinagkalooban ng 3-star na parangal ng tanyag na Michelin Guide rating. Ito ay bihirang igawad, at siyang pinakamataas na parangal na maipagkakaloob sa mga pangunahing at nagpapaligsahang restoran sa buong mundo.

3-Star

First in quality

First in originality

First in consistency

Paulit-ulit at patuloy na dinarayo ang Sukibayashi Jiro, ng mga mahiligin sa pagkaing sushi sa buong mundo. Kailangan mong magpalista (in advance), maghintay ng maraming buwan, at kayang gumastos para lamang magkaroon ng karapatang makaupo, at matikman ang pambihirang linamnam ng mga pagkain sa restorang ito.

Ang kuwentong ito ay isang makahulugan at marangyang meditasyon tungkol sa trabaho, pamilya, at sining ng disiplina para makamit ang perpeksiyon ng iyong gawain o ambisyon sa buhay.

Limang atribusyon, ayon kay Jiro para ito magampanan:

1.Kailangang seryosuhin ang trabaho at gawin ang lahat sa abot nang makakaya.

2.

Pinagsusumikapang paunlarin ang mga kakayahan.

3.

Pagpapanatili ng kalinisan sa lahat ng bagay.

4.

Pagka-mainipin at makulit na magawa ang mga bagay sa sariling pamamaraan.

5.

Kailangang nalulukuban ito ng pasiyon.

Ang kanyang tagubilin: Laging magsumikap na paunlarin ang sarili.

Palaging nakatuon sa magagawa pa at magpapataas sa antas ng trabaho.

Kailangan ang tatlong P: Pagtuon, Pagpapahalaga, at Pagmamalasakit

Mga pambihira at kamangha-manghang mga tao lamang ang may kakayahang magawa ito.

Tinataglay din natin ang mga kakayahang ito, at kung talagang nais natin ay magagawa din natin, ang susi ay nasa disiplina lamang.



