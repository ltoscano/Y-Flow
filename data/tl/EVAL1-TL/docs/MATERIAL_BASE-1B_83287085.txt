West Philippine Sea issue advocacy campaign, ginanap sa Butuan, opisyal ng DFA binigyang-diin ang lehitimong karapatan ng Pilipinas sa West Philippine Sea

February 01, 2016 Jennifer P. Gaitano

BUTUAN CITY, Peb. 1 (PIA) - Positibo ang isang opisyal ng Department of Foreign Affairs (DFA) na papabor sa gobyerno ng Pilipinas ang Arbitral Tribunal na syang dumidinig sa kaso ngayon na maangkin ng bansa ang pinaglalaban nitong mga teritoryo sa West Philippine Sea laban sa China.
Sa ginanap na multi-sectoral forum on the West Philippine issue ng DFA at Philippine Information Agency (PIA) Caraga region kamakailan dito sa lungsod, binigyang-diin ni direktor Maria Teresa Almojuela sa Office of the Undersecretary for Policy ng DFA na sa ilalim ng United Nations Conventions on the Laws of the Seas o UNCLOS, bawat coastal state o bansang may baybay-dagat tulad ng Pilipinas at China ay may karapatan sa territorial sea, contiguous zone, exclusive economic zone at continental shelf.
Malinaw anya na nakasaad sa UNCLOS ang mga karapatang-pandagat na ito. Pinirmahan ng UNCLOS ng isang daan at animnaput-anim na bansa at itinuturing na saligang batas ng karagatan.
Kinakailangan umanong ipaglaban ng mga Pilipino ang kanilang mga lehitimong karapatan lalung-lalo na patungkol sa West Philippine Sea.
Ayon sa opisyal, ito man ay magiging mahabang proseso bagamat kung may patuloy na magbibigay ng tamang impormasyon patungkol dito sa bawat pilipino ay magiging matatag ang posisyon ng bansa sa kasong inihain nito sa arbitral tribunal.
Anya, hindi inaangkin ng pilipinas ang buong South China Sea, kundi ang bahagi lamang nito na sakop lamang ng exclusive maritime zones ng Pilipinas, kasama na ang Kalayaan Island Group at ang Scarborough Shoal, gayundin ang mahalagang karagatang nakapaloob dito.
Dagdag ni Almojuela, mahalaga ang West Philippine Sea sa pag-unlad ng ekonomiya, seguridad pangkalikasan at kasapatan ng pagkain ng Pilipinas, at mahalagang tirahan ng mga isda at iba pang organismong pandagat na mayaman sa korales.
Dagdag pa ni Almojuela, ang gobyerno ng Pilipinas ay sumusunod ng tama sa batas at hindi anya kailangan ng dahas o pagbuwis ng buhay upang makamit ng bansa ang pinaglalaban nitong West Philippine Sea. Inihayag din niya na makakamit ng mga Pilipino ang positibong resulta sa kaso at papabor sa bansa ang Arbitral Tribunal. Patuloy na ginagawa anya ng Philippine government ang lahat ng makakaya nito sa payapa na usapang international sa ibat-ibang bansa. Matapos ang multi-sectoral forum ay isinagawa rin ang isang campus forum na ginanap sa Father Saturnino Urios University (FSUU) na dinaluhan ng may mahigit sa dalawang daang estudyante galing sa ibat-ibang kolehiyo at unibersidad ng lungsod ng Butuan.
Samantala, sinuportahan din ni Presidential Communications Operations Office (PCOO) Secretary Sonny Coloma ang nasabing multi-sectoral at campus forum, pati na rin ang ginawang focus group discussion ng DFA at PIA Caraga, at pinahayag ang kanyang saloobin tungkol dito.
Marami anyang magagawang paraan ang bawat pinoy upang maipakita sa buong bansa na ang mga pilipino ay nagkakaisa, matatag at buo ang paniniwala na may mas lehitimong karapatan itong mag-angkin sa West Philippine Sea. Pinasalamatan din niya ang lahat ng dumalo at nagbigay-oras sa diskusyon patungkol sa West Philippine Sea at hinimok ang lahat na magpatuloy sa ginagawang inisyatibo upang mapalaganap ang pinaglalabang karapatang-pandagat ng mga pilipino at bansang Pilipinas.

(JPG/PIA-Caraga)



