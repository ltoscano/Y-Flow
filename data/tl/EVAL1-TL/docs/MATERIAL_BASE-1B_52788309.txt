
CORY MAGIC NAGLAHO NA; HINDI PINALIGTAS NI ERAP

PAKONTI na nang pakonti ang naniniwala sa “Tuwid na Daan” ni Pangulong Benigno Aquino III magmula nang mabunyag ang iba’t ibang anomalya sa ilalim ng nagdaang administrasyon na nagpapatuloy hanggang sa kanyang pamamahala.
Nakikita ng mga tao, sibilyan at militar, na puro salita lang ang ginagawa ni Pang. Aquino sa halip na gumawa ng hakbang upang lunasan ang suliranin sa katiwalian sa bansa.
Si Pangulong Noynoy ay pilit na nililinis ang kanyang sarili at ipinipilit na malinis ang kanyang kamay mula sa korapsyon.
Ngunit batid ba niya na ang mga taong nakapaligid sa kanya ay pawang sila ang nagtatamasa ng perang galing sa kaban ng bayan?
Itanggi man ng mga kamag-anak, kaklase, kaibigan at kabarilan ni PNoy na sila ang mga nakinabang sa panunungkulan nito, hindi na maniniwala sa kanila ang mga tao.
Kaya naman ang ilang retiradong heneral at mga kasamahan nila ay nananawagan na kay Pang. Noynoy na magbitiw na sa tungkulin.
Sapagkat naniniwala sila na ito ang pinakatahimik at maayos na paraan upang matapos na ang iskandalo.
Tama lang na daanin muna sa tahimik na paraan dahil hindi naman kailangang dumanak ng dugo.
Tiyak na lalambot ang puso ni PNoy kapag lumabas siya sa kanyang lungga at makitang ayaw na talaga sa kanya ng mga tao.
Maiisip niya na naglaho na ang “Cory’s Magic.”
o0o
Totohanan ang pagpapatupad ni Manila Mayor Joseph Estrada sa mga programang magbibigay-disiplina hindi lang sa mga naghahanapbuhay sa kalye kundi maging sa mga nasasakupan niya sa Manila City Hall.
Halimbawa na lang ay ang pag-aresto ng mga tauhan ni Manila Action and Special Assignment head Chief Insp. Bernabe Irinco kay Glen Valera, 55, inspector ng Manila City Hall-Bureau of Permit na inireklamo ng isang Julieta Tolentino ng pangongotong.
Nagpositibo si Valera sa ultra violet powder dust pero hindi na ito sinampahan ng kasong kriminal ng nagrereklamo na may-ari ng Juliet’s Lechon sa Sampaloc dahil natunton na kaibigan ito ng kaibigan ng kaibigan ni Ginang Tolentino.
Nakaligtas man sa kasong kriminal, hindi pa rin paliligtasin ni Mayor Erap ang nagkasalang empleyado ng Manila City Hall sa kasong administratibo.
Tama lang iyon dahil sa lahat ng ayaw ni Mayor Estrada ay ang nagpapahirap at nanloloko ng kanyang kapwa.
o0o
Hinihiling ng vendors sa Quiapo underpass na maimbestigahan ng Manila City Hall, lalo na ng MASA, ang umano’y paniningil ng taga-CSF ng bayad sa pinupuwestuhan nila sa nasabing lugar.
Hindi pare-pareho ang presyong sinisingil subalit libo-libong piso ang nawawala sa bawat vendor na nagpapatulo ng pawis upang kumita at mabuhay ang kanilang pamilya.
Kanino kaya inire-remit ng taga-CSF ang perang kanyang nakokolekta sa araw-araw sa vendors?
Glen Valera, sagot!



