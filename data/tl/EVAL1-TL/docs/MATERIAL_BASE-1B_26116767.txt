PRANGKAHAN: Pasukan na naman
By Ellen Tordesillas June 12, 2016 Bukas, pasukan na ulit kaya sigurado ang matinding trapik.
Sanay na tayo sa trapik araw-araw kaya siguro kung ang ating biyahe sa ilang kilometro lang na pupuntahan ay inaabot ng isang oras, kailangan siguro dalawang oras ang ilalaan natin.
Katulad na lang dito sa amin sa Las Piñas, lalong kalbaryo ang palabas sa Moonwalk Subdivision at sa mga nagbibiyahe galing sa mga subdivision sa Molino, Cavite na dadaan sa Alabang-Zapote Road dahil ginagawa ang kalsada na ‘yun. Katulad ng karaniwang istorya sa makalbaryong buhay ng ordinaryong Filipino, ang Alabang-Zapote Road ay binungkal bago pa mag-eleksyon noong Mayo. May nilagay yata ang Maynilad na malalaking tubo.
Si Benigno Aquino III pa ang presidente nang ginawa nila ‘yun. Hanggang ngayon hindi pa naibalik ang buong kalsada. Dalawang linggo na lang, si Rodrigo Duterte na ang pangulo ng Pilipinas. Sana naman maibalik na ang buong kalsada at nang mabawasan naman ang grabeng trapik sa lugar na ‘yun.
Si Rogelio Singson pa ang secretary ng Public Works and Highways nang sinimulan ang pagbungkal nitong Alabang-Zabote Rd. Si Mark Villar, ang kinatawan ng Las Piñas, ay nahirang na secretary ng Department of Public Works and Highways ni Duterte. Nakakahiya para sa DPWH secretary na mismong bakuran niya ay nakatiwangwang ang binungkal na kalsada.
Lalong problema dahil tag-ulan ngayon. Kaya nagiging parang palaisdaan na walang isda ang kalsada kapag umuulan.
Paalaala sa mga magulang at mga bata.

Palaging magdala ng payong at kapote. Ang hirap sa atin ngayon ay mainit sa umaga at sa hapon uulan. ‘Yan ang nagiging sanhi ng ubo, sipon at trangkaso.
Sa mga nagdadala ng payong na malaki, ingatan kapag sumakay sa jeepney o sa bus, na ang matulis na parte ng payong ay paibaba. Baka hindi sinasadya ay makatusok sa kapwa pasahero.
Mas mainam na ang folding umbrella ang dadalhin.

Magdala lang ng plastik na pambalot para hindi na kailangang iwanan sa gate.

Kadalasan kasi, kapag hindi na umuulan paglabas ay nakakalimutan kunin.

Sa mga bata, mas mainam ay kapote.
Mag-ingat din paglusong sa baha kasi madumi kadalasan ang tubig. Kung hindi maiwasan, pagdating ng bahay, kailangang maghugas ng paa. Sabunin ng mabuti.
Ang hirap din sa baha kasi ang sapatos ng mga bata ay sarado. Kaya mabuti siguro magbaon ng tsinelas. Hindi lang ito para sa mga bata. Para rin sa mga malalaki, kasama na roon ang mga nag-oopisina na kailangan ay pormal ang sapatos. Magdala ng pambaha na sandals.
Mabilis ding kumalat ang mga bakterya sa basa na hindi masyadong nalilinisang lugar. Kaya balutin ng mabuti ang baon.
Kumain ng mabuti at matulog ng maaga para lumakas ang resistensya. Mahirap magkasakit.



