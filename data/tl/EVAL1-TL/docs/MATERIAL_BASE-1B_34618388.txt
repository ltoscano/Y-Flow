
SANA MARAMI PANG NONNATUS ROJAS SA AQUINO GOVERNMENT

HINDI madali ang ginawa ni dating National Bureau of Investigation (NBI) Director Atty. Nonnatus Rojas na tanggihan ang personal na pakiusap ng Pangulo na huwag itong magbitiw sa kanyang puwesto.
Ang ginawa ni Rojas ay nagpapakita lang na mayroon itong prinsipyo at paninindigan sa sarili at hindi katulad ng mga taong nakapaligid sa Pangulo na kapit-tuko sa kanilang mga puwesto.
Sa pagtangging bumalik sa puwesto ni Rojas ay parang nasampal dito ang mga tuta ng Pangulo, lalo na ‘yung mga nasa puwesto na harapan nang hiniya ng Pangulo ay mga manhid pa rin.
Nakahihiya ang mga tutang ito ng Pangulo, ano ba ang mayroon sa mga puwesto ninyo at hindi ninyo maiwan ang mga opisina ninyo?
Ah, oo nga pala, milyones nga pala ang kinikita ng mga ito kaya kapit talaga sila nang husto sa pundilyo ng Pangulo.
Bakit ba hindi gayahin ng mga “linta” ng Pangulo itong si Rojas na may prinsipyo at paninindigan?
Mahirap bang gawin ‘yun o talagang ayaw n’yo lang gawin?
Mahiya naman kayo, puro indulto na ang inaabot ng bansa natin, magbitiw na kayo.
Ilan pa kaya ang katulad ni Atty. Nonnatus Rojas mayroon ngayon ang yellow government ni Pangulong Aquino o baka sadyang nag-iisa lang ito?
KILALANIN MGA KOLEKTOR NG MPD AT MANILA CITY HALL
KATULAD ng naipangako ng Lily’s Files ay kikilalanin na natin ang ilang tong collector ng Manila Police District (MPD) at Manila City Hall na bagama’t hindi pa kompleto ay asahan po ninyong mailalathala natin silang lahat.
Sinasabing itinapon na raw ni Mayor Erap ang mga untouchable na tong collector na mga pulis na tulad nina SPO2 Paknoy Fresnedi, Andoy Jamson at SPO4 Fernan Santiles, at maging ang pinakamatikas na kolektor na ilang taon nang namayagpag sa Maynila na si Insp. Arnold Sandoval, na sinasabing bata ni Vice Mayor Isko Moreno.
Maging ang magkapatid na opisyal ng MPD na sina Supt. Villamor Tuliao, hepe ng District Intelligence Division at Supt. Jackson Tuliao, ang hepe naman ng Moriones Police Station 2 ng MPD, ay sinasabi ring may pinoprotektahang mga tong collector.
Ito po ang mga pangalan ng ilang kolektor: PS-1 PO3 Ariel Aguilar; PS-2 PO3 Clyde Villareal; traffic collector PO3 Marlon Gatmunton; Manila City Hall alyas Rigor, Boy Wong at Zaldy Galvez, mga bata raw nitong si Major Enringco at PS-5 Caloy Chan.
Bukas po ang Lily’s Files para sa inyong mga reklamo, suhestiyon at komento, mag-text lang po sa 0916-5571946 at 0908-7230036 o kaya ay mag-email lang sa lpr_2012@yahoo.com.



