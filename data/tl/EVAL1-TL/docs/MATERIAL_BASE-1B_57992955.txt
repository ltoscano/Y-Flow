
ASAL

SA gitna ng mga iskandalo tungkol sa korapsyon, nagkaroon ng giyera sa Mindanao, bagyo na sumira sa maraming kayamanan ng bansa lalo sa agrikultura, ngayon naman ay lindol.
Napakaraming haka-haka ang lumalabas sa ganitong panahon magmula sa kalagayan na ng mundo hanggang sa relihiyon.
Madalas na naman nating marinig ang mga katagang – May awa ang Diyos, Bahala ang Diyos sa atin.
Ang pagiging debotong Kristiyano ng karamihan sa ating mga kababayan ay nangingibabaw tuwing may trahedya at sakuna.
Napakagandang kagawian nito, malalim na pananampalataya sa Diyos.
Pero ang pagiging Kristiyano ay mas nangingibabaw hindi sa pagpapasa-Diyos ng lahat, kundi sa pagtulong sa kapwa.
‘Di ba at sabi nga ni Hesus ay banal ang pagtulong sa mga maliliit, sa mahihina at sa mga lubos na nangangailangan.
Banal ang tumulong sa mga taong walang kakayahan na suklian ang tulong na natatanggap.
At sa reaksyon ng mga kababayan natin, dito sa Pilipinas at sa ibang bansa, sa pagtulong sa mga biktima ng lindol sa Bohol at Cebu, nakatataba ng puso, nakapagdadala ng pag-asa na sa kabila ng lahat ng pagsubok ay may sambayanan pa rin na magtutulungan at dadamay sa bawat isa.
Isang sambayanan na handang ipagtanggol ang nangangailangan sa gitna ng mapait na hagupit ng kalikasan.
Kaya nga hindi makapaniwala ang marami na may mga tao katulad nina Janet Lim-Napoles at ng kanyang mga kasabwat, kung totoo man ang bintang sa kanila.
Ang kanilang mga ginawa ay hindi gawain ng isang tunay na Kristiyano.
Mas masahol pa sa epekto ng giyera, bagyo at lindol ang epekto ng pagnanakaw sa bayan, kung totoo man ang lahat ng bintang dahil ang mga apektado ay hindi lang isang bayan o isang probin-sya kundi buong bansa.
At hindi lang minsan kundi pangmatagalang epekto dahil kinulimbat ang pondo para sa basic services ng tao.
Ngayon nga ay isyu na naman kung dapat ba ire-direct ang pera ng gobyerno na para sana sa Priority Development Assitance Fund sa mga biktima ng lindol, isyu ito kasi nga may duda na ang tao.
Sayang ang asal Kristiyano ng mga Filipino na nabahiran ng duda dahil sa maling asal-politiko.



