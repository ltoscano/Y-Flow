
Tagpuang Third World

(Unang nalimbag ang akdang ito sa isyu 29 ng Philippine Collegian noong 08 Marso 2012.)
ni Kat Elona

Dibuho ni James Liwanagan

Malayo sa mga nakilala nating action star si Matt Damon — walang bigote, itim na leather jacket o sidekick na nakakatawa. Hindi rin siguro pamilyar sa marami ang pangalang Jeremy Renner, at kaunti lamang ang fans na Pinoy nina Rachel Weisz at Edward Norton.
Ngunit naging bukambibig sila ng madla nang mapabalitang kukunan sa bansa ang ilang eksena ng pinakabago nilang pelikula — ang Bourne Legacy. Ipinasara ang ilang kalsada sa lungsod upang magkaroon ng espasyo ang buong cast at crew. Sa pagrolyo ng kamera, inilapat sa mga eksena ng pelikula ang sukal ng mga sasakya’t motorista, ang ingay ng mga taong hinahapo sa usok at ang alingasaw ng mga eskinita.
Muli, ilang minuto na namang bibida sa Hollywood ang Maynila.
Identity
Hindi na si Damon ang gaganap sa pangunahing tauhan sa Bourne Legacy, ang ika-apat na pelikula sa Bourne series na batay sa mga aklat ni Robert Ludlum. Gayunpaman, ipagpapatuloy pa rin ng kuwento ang pagtatalakay sa tema ng militar at gobyerno sa Amerika.
Pinalabas ang unang pelikula ng serye — ang Bourne Identity — noong 2002, isang taon matapos ang 9/11 tragedy. Halos kasabay nito ang pagsisimula ng proyektong Global War on Terror ng Estados Unidos (US), kung saan aktibong naglunsad ng digmaan at nagpalawak ng presensya ng militar ang US sa iba’t ibang bansa upang kitilin ang mga puwersa ng terorismo.
Hindi tinangkilik ng maraming Amerikano ang hakbang na ito ng kanilang pamahalaan. Maraming bansa rin ang tumuligsa rito dahil sa angkin nitong mga motibong ekonomikal at pulitikal na hindi naman tunay na pumipigil sa mga terorista.
Ito marahil ang dahilan kung bakit naging popular ang Bourne Identity at kumita ng mahigit $214 milyon sa buong mundo. Sa panahon kasi kung kailan inilulunsad ang digmaang hindi mahanapan ng saysay, ipinakilala ng pelikula ang bidang si Jason Bourne na nais kumawala sa pamumunong militar ng pamahalaan.
Matapang na tinuligsa ng pelikula ang iba pang patakaran ni dating US President George W. Bush. Halimbawa, mabubunyag sa pelikula na ang mismong pinuno ng Central Intelligence Agency (CIA) ang nanguna sa mga ilegal na operasyong militar na hindi naging mabuti ang dulot sa mamamayan.
Bago man ang magiging pangunahing tauhan sa ika-apat na pelikula, aasahan pa rin ang parehong paksa at ang hitik sa aksyon na mga eksena. At kagaya ng marami pang action movie sa Hollywood, bibigyan nito ng sandaling exposure ang ilang bahagi ng Pilipinas upang matunghayan ng buong mundo.
Supremacy
Naging malaking bagay para sa mga Pilipino ang pagkakapili sa Pilipinas bilang isa sa mga lokasyon ng Bourne Legacy — may ilang araw na higit na bumagal ang usad ng trapiko bunga ng pagpapasara sa ilang kalsada at maraming tao ang pansamantalang iniwan ang kanilang mga gawain upang buntutan ang mga artista.
Sa mga nagdaang taon, maraming beses nang binisita ang Pilipinas, partikular ang Maynila, upang kunan ng mga eksena para sa mga pelikulang Hollywood. Ngunit sa halip na kilalanin ito bilang Maynila, nagiging tagapagganap lamang ito bilang ibang siyudad. Naging Jakarta ito sa dramang “The Year of Living Dangerously” ni Peter Weir, naging Bangkok sa “Brokedown Palace” ni Jonathan Kaplan at Panama sa biopic na “Noriega: God’s Favorite.”
Kung may pagkakatulad man sa mga bansang nabanggit, ito ang pagkakaroon nila ng imaheng “third world” na mistulang laging magulo at matao. Sa Maynila halimbawa, isang likas na problema ang masikip at mabagal na usad ng trapiko. Isang solusyong naisip ng estado para tugunan ito ang paglalagay ng mga footbridge. Apat sa limang tao man ay pedestrian sa isang punto ng buong araw nilang paglalakbay, higit na binigyang-halaga ng pamahalaan ang mga motorista nang ipatanggal nito ang ilang traffic light kapalit ng ilang tawiran na kailangan pang akyatin.
Wala rin sa listahan ng solusyon ng pamahalaan ang pagtatakda ng socialized na transport system kung saan pag-aari ng estado ang mga pampublikong sasakyan kaya’t hindi na mag-aagawan ang mga ito sa pasahero’t magiging kontrolado na ang ruta’t konsentrasyon ng mga behikulo sa kalye. Kaya sa isang banda, maaaring tingnan ang paghantong ng Maynila sa ganitong kalagayan bilang bunga ng mga patakarang ipinatutupad ng mismong pamahalaan.
At ang mga ganitong imahen ng kaguluhan ang kinagigiliwan ng mga pelikulang Hollywood, partikular ng mga action film — higit kasi sa ibang espasyo, sa larawan ng magulo’t mataong urbanidad matatagpuan ang kapwa hayag at ‘di hayag na diwa ng karahasan.
Kasabay ng eksena ng barilan, habulan at pagsabog ng mga ten-wheeler truck, kinukunan din ng camera ang ere ng karahasang humahayuhay sa buong Kamaynilaan. Sinasakal ng polusyon ang bawat sikot ng kalsada, nagkakagipitan ang nagsisiksikang mga sasakyan, at saan mang bahagi ng Maynila, laging may banta ng pananaksak sa tagiliran habang naglalakad o pagsabog ng bus na sinasakyan.
Residente man, bisita o banyaga, tila tanggap nang parte ng Maynila ang mga nabanggit na tagpo—waring may lehitimong marka na ng karahasan ang buong kalungsuran.
Ultimatum
Sa kabila ng lahat, ikinatutuwa pa rin ng mga Pilipino na makulong ang Pilipinas sa uri ng representasyon ng mahihirap na bansa na nililikha ng Hollywood. Bagamat kinikilala na wala sa intensyon ng mga pelikula ang diskriminasyon, nauuwi pa rin ang mga ito sa tokenismo, o pagbibigay ng limitadong paglalarawang nakabatay lamang sa mga piling katangian ng isang naghihikahos na bayan.
Ilan sa mga partikular na lokasyon na dinalaw ng crew ng Bourne Legacy ang masisikip na eskinita, mga palengke at ang Navotas City Fish Port. Napabalita ring may ilang mga gusali ang inayos upang higit na magmukhang luma ang mga ito.
Para sa mga Amerikano, kakatwa at kaaya-aya ang kaibhan na naihahain ng mga pelikulang nagpapakita ng imaheng “third world.” Bago at exotic sa kanilang sensibilidad ang gulo’t ingay ng lungsod — hindi bahagi ng kanilang pang-araw-araw na kasanayan ang maipit sa nagsisiksikang trapiko o makihalubilo sa mga taong kinakalmot ng perenyal na alinsangan ng kalungsuran. At bukod pa rito, higit lamang na napagtitibay ang kanilang superiority o nakatataas na antas sa tuwing tinatanaw nila ang magugulong tagpo sa mga naghihirap na bayan.
Ganito man ang umiral na pagpapakilala sa Pilipinas, walang kaso ito para sa mga institusyon gaya ng Malacañang at Film Development Council of the Philippines (FDCP). Ani Presidential Spokesperson Edwin Lacierda, magiging “boost to tourism” daw ang pagpapakita ng Pilipinas sa Bourne Legacy. “This will generate great interest in our country since [it demonstrates] we can provide the facilities for such big productions,” ayon naman FDCP.
Hayag na hayag sa pagtanggap natin sa pagbisita ng Bourne Legacy ang kabalintunaan sa mga kalsada’t eskinita ng mga lungsod gaya ng Maynila. Nagiging paksa ng garbo at ganda ang kaguluhan ng mga ito, at nagiging dahilan ng pagtaas-noo ng mga Pilipino ang kahirapang itinuturing na spectacle ng mga pelikulang banyaga.
Kaya hindi maaaring magpatuloy na lamang ang pagkakakulong natin sa ganitong kamalayan. Kung hindi tutunggaliin, patuloy lamang ang pagsiwalat at pagsadiwa ng mga banyaga sa Pilipinas nang walang lalim at pagkilala sa ugat ng mga kaguluhan sa mga sikot ng kalsada —bawat kalye’t eskinita ay magiging imahen lamang ng pagiging kakaiba. ●



