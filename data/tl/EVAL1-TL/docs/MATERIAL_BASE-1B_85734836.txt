"Salabat" processing center sa Dolores, sisimulan na ang pagtatayo

February 03, 2016

DOLORES, Quezon, Pebrero 2 (PIA) --Idinaos kamakailan ang ground breaking ceremony bilang hudyat ng pagsisimula ng konstruksion ng karagdagang bagong "salabat processing center" sa barangay Pinagdantayan na isa sa mga programa ngayong ng pamahalaang panlalaawigan ng Quezon. Ang groundbreaking ay pinangunahan ni Gobernador David Suarez gayundin ng mga opisyal ng Dolores sa pangununa ni Mayor Renato Alilio. Ang extension o karagdagang bagong gusali ng processing center ay kahilingan ng naturang kooperatiba sa pamahalaang panlalawigan noong maipagawa ang bagong processing center na kaagad namang tinugunan ni Governor Suarez. Sinabi ng gobernador na hindi nagdalawang isip ang pamahalaang panlalawigan na magpagawa ng extension o mas malaking processing center dahil naipakita ng naturang grupo na gumanda ang produkto at mas lumaki ang demand. “Nagkukulang na ang luya ng Dolores at kinakailangan pang mag-angkat ng luya mula sa karatig-bayan para lamang ma-meet ang demand, tumaas ang produksyon hindi naman nawawawala ang quality ng ipinagmamalaking produkto,” dagdag pa ng gobernador. Ayon pa sa gobernador dahil sa ipinapakitang pagtutulungan ng samahan at pagmamalasakit sa mga miyembro na napalakas ang kooperatiba ay napapansin sila ng lokal na pamahalaan at nabibigyan ng boses na napapakinggan ng pamahalaang panlalawigan. Nakita ng gobernador ang naging tagumpay ng Pinagdanlayan RICMPC kaya naman nais nito na magsilbing huwaran o modelo ito ng ilang kooperatiba sa lalawigan ng Quezon.

Lubos ang pasasalamat naman ng lokal na pamahalaan ng Dolores sa pamumuno ni Mayor Alilio, Punong Barangay Francisca Deliso at bumubo ng Pinagdanlayan RICMPC sa pamahalaang panlalawigan sa patuloy na pagbibigay ng tulong at mabilis na pagtugon sa kanilang mga kahilingan. (R. Orinday-PIA-Quezon/ may ulat mula sa Quezon PIO)



