BANTAYAN ANG KALAYAAN!
By Boyet Jadulco June 13, 2016 Nangyari na noon, pwedeng maulit. “Ang kalayaan, kailangang bantayan at alagaan. Ang lahat ng mahalaga, kailangang pagsikapan, kailangang ipaglaban.”
Ito ang ilang bahagi ng mensahe ni Pangulong Benigno ‘Noynoy’ Aquino III sa isinagawang Vin d’ Honneur para sa diplomatic corps sa Rizal Hall ng Malacañang kaugnay ng ika-118 anibersaryo ng proklamasyon ng Philippine Independence kahapon.
Sa panimula ng kanyang talumpati, isinalang ang video presentation na nagpapakita ng naging kalupitan ng Martial Law regime ni dating Pangulong Ferdinand E. Marcos Sr., kung saan naka-higlight ang sinapit ng kanyang amang si dating Sen. Benigno ‘Ninoy’ Aquino Jr. sa pakikipaglaban sa diktadurya.
“Alalahanin po natin, halos isang henerasyon pa lang ang nakalipas, na ang mismong gobyernong pinamunuan ng Pilipino, ay siyang sumupil ng kalayaan sa kapwa Pilipino,” wika ng Pangulo. Ipinakita sa video presentation ang pinagkulungan sa kanyang amang si Ninoy sa Laur, Nueva Ecija at ang pagkamatay nito na siyang naging mitsa ng unang EDSA Revolution.
Ipinaghambing ng Pangulo ang kalayaan ng bansa mula sa mga Kastila noong Hunyo 12, 1898 sa kalayaan sa kamay ng diktadurya ng rehimeng Marcos noong 1986 EDSA Revolution.
“Ididiin ko po, nangyari na ito. Minsan nang inagaw ng kapwa natin Pilipino ang ating kalayaan. Ibig sabihin, kung hindi tayo magiging mapagmatyag, maaari uli itong mangyari,” babala ng outgoing President.
“Ngayong papasok tayo sa panibagong kabanata ng ating kasaysayan, nawa’y hindi natin malimot: Ang kalayaan, kailangang bantayan at alagaan. Ang lahat ng mahalaga, kailangang pagsikapan; kailangang ipaglaban.
Sabi nga po ng isang manunulat na si Edmund Burke, ‘All it takes for evil to triumph is for good men to do nothing’,” dagdag nito.
Ipinagmalaki naman ng Pangulo ang mga nagawa niya sa bansa nang hindi man lang sinisikil ang kalayaan ng higit 100 milyong Pilipino.
“Naabot natin ang lahat ng tinatamasa natin ngayon nang gumagalang sa proseso at sa batas at sa karapatan ng bawat tao.

Nagawa natin ito nang hindi sinisikil ang tinig nino man, at binibigyang halaga ang kalayaang ipinaglaban ng mga nauna sa atin.
Naninindigan pa rin tayo. Walang mararating na tunay na pag-unlad kung isusuko ang ating dignidad at karapatan,” pagmamalaki ni PNoy.
Dumalo sa Vin d’Honneur sina Vice Pre sident-elect Leni Robredo, House Speaker Feliciano Belmonte at mga miyembro ng gabinete.
Nagpasalamat naman si Papal Nuncio to the Philippines at Dean of the Diplomatic Corps na si Archbishop Guiseppe Pinto kay Pangulong Aquino sa magandang pakikitungo nito sa diplomatic corps sa panahon ng kanyang termino at sa ibinigay na katiyakan na magpapatuloy ang magandang relasyon ng Pilipinas sa ibang bansa sa pagpasok ng susunod na administrasyon.



