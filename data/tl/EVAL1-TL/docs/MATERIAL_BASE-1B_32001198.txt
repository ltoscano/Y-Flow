“Sampung Piso Ko, Klasrum Mo” program ng LGU-Gensan nagbigay ng bagong silid-aralan

June 23, 2016  LUNGSOD NG HENERAL SANTOS, Hunyo 23 (PIA) – Isa na namang bagong silid-aralan ang naibigay ngayong buwan ng lokal na pamahalaan ng lungsod sa pamamagitan ng programa nitong “Sampung Piso Ko, Klasrum Mo” na nagsimula noong taong 2014. Ayon sa ulat ng City Public Information Office (CPIO) natanggap ng Fatima National High School (FNHS) ang naturang proyekto na inaasahang gagamitin ng eskwelahan para sa mga mag-aaral nitong may mga espesyal na pangangailangan.

Dagdag pa sa ulat pinangunahan ni Mayor Ronnel Rivera at hepe ng City Housing and Land Management Office (CHLMO) na si Mary Ann Bacar ang pagbigay ng naturang proyekto sa pamunoan ng nasabing pampublikong paaralan. Noong Pebrero 2014, sa pamamagitan ng inisyatibo ni Rivera, naengganyo nito ang mga empleyado ng lungsod na myembro ng General Santos City Government Employees Association (GSCGEA) na mag-ambag ng tig sampung piso bawat buwan mula sa kani-kanilang sahod para sa programang Sampung Piso Ko, Klasrum Mo.” Makalipas ang anim na buwan umabot na sa 78,000 ang naipong pera ng mga empleyado at dinagdagan ito ng halagang P40,000 ng mayor para sa konstruksyon ng isang silid aralan sa Calumpang High School na syang unang benepisaryo ng nasabing programa. Sinabi ni Rivera na kahit umano kulang ang naipong pera ng mga myembro ng GSCGEA ay nagpatuloy pa rin ito sa konstruksyon ng proyekto na nagkakahalaga ng P110,000 kung kaya’t pinunan ng mayor ang kakulangan sa materyales ng nasabing proyekto. Dagdag pa nito ang kagandahan umano ng nasabing programa ay napatunayan nito na ang mga malalaking bagay ay maaaring magsimula sa maliliit at simpleng hakbang at pagsusumikap. Ang Fatima National High School ay pang apat na pampublikong paaralan sa lungsod na naging benepisaryo ng naturang proyekto. Ayon pa sa ulat nagkakahalaga umano ang proyekto ng P120,000 kung saan P70,000 nito ay nagmula sa pondong naipon ng GSCGEA at ang kulang na P50,000 ay dinagdagan ng mayor mula sa personal na kapasidad nito.(PGFruylan/PIA-Gensan)



