Banana Workers sa N. Cotabato, apektado rin ng tagtuyot

April 18, 2016

KABACAN, North Cotabato, Abr. 18 (PIA)--- Apektado rin ng matinding init ng panahon ang mga manggagawa sa ilang mga taniman ng saging dito sa lalawigan.

Ito ay matapos magkaroon ng lay off ng mga empleyado sa ilang mga banana plantation partikular sa mga bayan ng Makilala, Mlang, Magpet at Lungsod ng Kidapawan. Dahil sa epektong dulot ng El Niño phenomenon, natutuyo ang mga puno ng saging at kadalasan ay namamatay. Ito ay dahil hindi na rin kayang maabot ng sistema ng patubig ang ilang bahagi ng mga taniman ng saging. Ayon kay punong-barangay Nestor Sumalinog ng Barangay Luna Sur sa bayan ng Makilala, apektado ang halos 600 mga mangagawa sa kanilang lugar dahil sa kalamidad. Dagdag pa niya, lulubo pa ang bilang ng mga maaapektuhang manggagawa sakaling magtagal pa ang tagtuyot. Samantala, nabatid na ang pagtanggal sa mga banana worker ay temporaryo lamang dahil agad naman silang makapagtatrabahong muli sakaling makabalik na sa normal ang panahon.

(SJDuerme-PIA12&RBeñez-DXVL News)



