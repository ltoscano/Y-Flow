TOP SPOT SOSOLOHIN NG LADY TROOPERS By Elech Dawa July 16, 2016
Aasintahin ng RC Cola-Army ang solo liderato kaya naman lahat gagawin nila para diskarilin ang mabangis na Foton sa 2016 Philippine Superliga (PSL) All-Filipino Conference women’s volleyball tournament ngayong araw sa FilOil Flying V Center sa San Juan City. Nakapokus ang Lady Troopers sa kanilang pang-limang sunod na panalo pagharap nila sa Tornadoes sa alas-kuwatro ng hapon pagkatapos ng Amy’s-Petron match sa 2 pm.
Kasalo ng RC Cola ang F2 Logistics na may tig 4-0 records
Huling biktima ng Lady Troopers ang reigning champion Petron, 22-25, 23-25, 11-25.
Ayon kay RC Cola-Army coach Kungfu Reyes pumabor lang ang bola sa kanila kaya natalo nila sa tatlong sets ang Tri-Activ Spikers.
“It just so happened that we’re always at the right place and at the right time. We’re just lucky,” ani Reyes.
Kahit paumento ang RC Cola, hindi magiging madali sa kanila ang pataubin ang Tornadoes na gigil din na makabangon matapos ang masaklap na pagkatalo sa Cargo Movers, 11-25, 23-25, 14-25, noong July 3.
Huhugot ng lakas ang Foton kina star players Jaja Santiago, Angeli Araneta, Maika Ortiz, Patty Orendain at Cherry Rondina habang sina Ivy Perez at Rhea Dimaculangan ang nakatoka sa pagbibigay ng mga excellent plays.

“More than anything else, a win over RC Cola-Army will put us back on track,” ani Foton coach Villet Ponce-de Leon.
Samantala, hahanapin ng Cignal ang kanilang unang panalo kontra Generika sa nightcap (6 pm.).
May kartang 0-4 ang HD-Spikers habang 1-3 ang tangan ng Lifesavers.



