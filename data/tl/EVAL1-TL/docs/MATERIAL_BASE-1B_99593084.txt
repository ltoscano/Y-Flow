Pahabol sa Valentine’s day

ni Jogs
Lilipas nanaman ang Pebrero nang halos hindi ko namamalayan.
Kung bakit naman kasi tuwing Pebrero nagkakasabay-sabay sa pagbibigay ng mga rekisito at pagsusulit ang halos lahat ng mga propesor. Sinabayan pa ng pag-cover sa eleksyon ng susunod na student council ng pamantasan, at ng lingguhang presswork ng dyaryo. Ang Pebrero nga marahil ay isa na sa pinakamahihirap na panahon sa unibersidad.
Pati ang linggo ng UP fair, dumaan na lang nang basta. Nakapunta ako sa tatlong gabi ng UP fair, pero tulad ng dati, mga kaibigan ang mga kasama ko. “Happy Independence Day” nga raw para sa mga katulad kong single.
Masaya pa rin naman ang fair, pero noong mga panahong ‘yun, hindi ko maiwasang mapaisip at mapabulong sa sarili na, “sana ako din.” Kahit sinasabi kasi nilang “love is in the air,” wala naman akong love na kasama. Sa bagay, ‘yun naman siguro ang hiling ng halos lahat ng single sa Araw ng mga Puso.
Sinubukan ko namang yayain sa isang date ‘yung taong gusto kong makasama sa Araw ng mga Puso. Pumayag pa nga siya e; maaga lang daw siyang aalis dahil may exam pa siya sa isang major subject niya. Sayang, dapat talaga ginagawang holiday ang Valentine’s Day. Ayos pa rin naman sana, pero sa huli, hindi rin kami natuloy dahil kailangan niya talagang mag-aral n’ung gabing iyon. Buti na lang may mga kaibigan pa rin akong nakasamang pumunta sa fair.
Kung tutuusin, matagal-tagal na rin akong ganito sa kanya — nasa paligid lang, nariyan kapag kailangan. Mas malayo pa nga yata ang narating ko kaysa sa iba e — sila nasa friendzone, pero ako, nasa best friend zone na (ayos ‘di ba?).
Malapit na magkaibigan na kami simula pa noong hayskul, pero noong isang taon ko lang natanggap sa sarili ko na nagkakagusto nga ako sa kanya. Kung may tao nga akong kilala at nakakakilala sa akin nang husto, marahil ay siya na iyon.
Torpe na kung torpe pero hindi ko pa rin sinasabi sa kanya. Hindi naman sa natatakot ako na baka masira ‘yung pagkakaibigan namin kapag inamin ko sa kanya. Malayo pa lang talaga sa mga prayoridad ko sa buhay ang pakikipagrelasyon.
Sa ngayon, itinuturing ko siya bilang isang inpirasyon — inspirasyon para maging higit pa sa kung sino ako ngayon. Panahon na lang siguro ang makapagsasabi kung magiging kami man o hindi; basta sa ngayon, masaya ako sa pagiging isang malapit na kaibigan.
Minsan, umaabot din sa puntong gustong-gusto ko nang sabihin sa kanya. Gusto kong malaman kung anong magiging reaksyon niya at kung ganoon din ba ang nararamdaman niya. May mga pagkakataon din na napapaisip ako kung nagpapahiwatig nga ba siya ng paghanga o naiisip ko lang ‘yun dala ng pagkakagusto ko sa kanya.
Sa mga ganitong pagkakataon, sinasabi ko na lang sa sarili ko, “relax ka lang, hintay-hintay din, darating din tayo riyan.”



