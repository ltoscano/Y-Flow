SENATE HEARING ULI? HOHUM…

WALANG kwenta ang huling Blue Ribbon (o Yellow?) Committee laban kay Senate President Franklin Drilon.
Bakit nga hindi, eh, mismong ang pangunahing nag-akusa na si dating Iloilo provincial administrator Manuel Mejorada ay umamin na wala siyang dokumentadong ebidensya laban kay Drilon? Tanging-ina mo!
Ito ‘yung sinasabi natin noon pa na dapat nang itigil ang anomang uri ng pagdinig sa Senado.
Nauubos ang oras, panahon at pera ng taumbayan.
Sa una at ikalawang pagdinig, kung matibay ang ebidensya, dapat isampa kaagad ang kaso sa Hukuman na tanging may awtoridad sa pagdinig at pagpasya sa kaso.
Kaya lang, katulad ng nangyayaring imbestigasyon ngayon kina VP Jejomar Binay at Drilon, alam natin na tulak ito ng ambisyong politikal.
Kung kailan matatapos, tanging mga senador na sangkot lang ang nakaaalam!
Ang totoo, sabi nga ni parekoy Vic Vizcocho, malaki ang budget o allowance ng mga senador sa bawat pagdinig ng kaso! Aaminin kaya nila ang DAGDAG-KITA SA BULSA?
Sino ang totoo at sino ang sinungaling?
Okay lang sana kung may nareresolba ang mga senador. Wala eh. Mula noon hanggang ngayon ang taning kongkreto sa mga nangyari na Senate hearing ay personal na paninira sa mga isinangkot na personalidad.
Oo, may mga dokumento nga na ipinakita pero ang hinihintay ng taumbayan, makulong ang dapat makulong!
Nasaan na ba ‘yung mga kinasuhan at inimbestigahan ng Senado? Hayun sa buhay-laya na pabiya-biyahe pa sa labas ng bansa. At kung totoo ang ipinaabot sa atin ng mga kulugo sa Senado, may mga “pakinabang” ang mga imbestigador na senador. May aamin ba?
Mismong si Pangulong Noynoy at Senadora Miriam Defensor Santiago ay nakaramdam na nagpakita ng pagkainip sa nangyayaring Senate hearing, lalo na ang yellow ribbon sub-komite.
Nagpayo sila na kung may matibay na ebidensya, isampa na sa Korte nang magkaalaman na.
Pero pumalag sina Senador Koko Pimentel at Franklin Drilon na halos sabihan sina Aquino at Santiago na “huwag kayong umepal” sa trabaho ng Senado. At tameme naman ang dalawa na tila walang narinig man lamang. Ganoon?
Napapanahon na umayos ang mga senador at harapin ang utos ng kanilang tungkulin.
Magsuri, pag-aralan ang mga kasalukuyang batas kung ito ay mabisa pa para sa estado at mamamayan.
Kung luma at hindi na gumagana, trabaho nila na ayusin ito sa paraan ng pag-amyenda. O kaya, lumikha ng bagong batas!
Tama na ang Senate hearing.
Nakaiirita na at wala naman pakinabang ang taumbayan, nakasusuka na talaga! BALETODO/ED VERZOLA



