
Basura patrollers ikakalat ng EMB sa buong rehiyon

April 20, 2016

LUNGSOD NG KORONADAL, South Cotabato, Abr. 20 (PIA) -- Kasalukuyang sinasanay ng Environmental Management Bureau (EMB) 12 ang mga bagong kawani na magsisilbing mga "basura patroller." Sa isang pulong-balitaan, kinumpirma ni Maysheen Collong, information officer ng EMB 12, ang bagong estratihiya ng ahensya kaugnay sa pangangalaga sa kapiligran, lalung lalo na sa pagpapatupad ng Republic Act 9003 o Ecological Solid Waste Management Act of 2000. Sa inisyal na pagpapatupad ng inisyatibo, 10 mga basura patroller ang ikakalat ng EMB 12 sa buong SOCCSKSARGEN Region: 4 sa North Cotabato at tig-dalawa sa mga lalawigan ng South Cotabato, Sultan Kudarat at Sarangani. Gawain ng mga “basura patroller” ang magmaman at iulat ang mga paglabag sa mga batas at alituntunin patungkol sa tamang pamamahala, paghihiwa-hiwalay at pagtatapon ng mga basura. Dagdag pa ni Collong, ang mga basura patroller ay mga degree holder at may kakayahayang gumamit ng computer at internet. Mahalaga ang mga kwalipikasyong nabanggit dahil kasama sa trabaho ng mga basura patroller ang mag-"geotag" ng mga paglabag sa RA 9003 at mag-upload nito web at sa mga media platforms ng ahensiya. Paglalahad pa ni Collong, maaaring gamitin ang mga larawang kuha ng mga basura patroller sa "shaming campaign" ng ahensiya na naglalayong baguhin ang mga maling gawain sa pamamahala ng basura.

(DEDoguiles-PIA 12)



