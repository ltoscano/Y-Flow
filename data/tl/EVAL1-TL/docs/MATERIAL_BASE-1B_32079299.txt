Himig ng sabwatan

Muling pinatutugtog ng Kongreso ang kanilang paboritong himig – ang usapin ng pag-amyenda sa Saligang Batas.
Lumang tugtugin na ang pagsalang ng mga panukala para sa charter change (ChaCha) sa bawat nagdaraang rehimen. At kamakailan lang, nagpahayag sina Senate President Juan Ponce Enrile at House Speaker Feliciano Belmonte na muling tatalakayin ng Kongreso ang ChaCha na naglalayong baguhin ang ilang probisyon sa Saligang Batas ng 1987 upang pahintulutan ang 100 porsyentong pag-aari ng mga dayuhan sa mga lupa at negosyo sa bansa, at gawing prayoridad ang militar sa alokasyon ng taunang budget.
Nais ng Kongreso na baguhin mula 60 tungong 100 porsyento ang maaaring maging bahagi ng mga banyaga sa anumang uri ng ari-arian sa bansa. Sakaling magtagumpay ang nasabing amyenda, magbibigay-daan ito sa buong-buong pag-aari ng mga dayuhan sa mga lupain, institusyon ng midya, iba’t ibang negosyo at kumpanya, at maging sa mga institusyong nagbibigay ng batayang serbisyo sa taumbayan.
Dagdag pa rito, nais din ng Kongreso na bigyan ng pinakalamaking alokasyon sa pambansang badyet ang pondo ng militar, sa halip na maging prayoridad ang sektor ng edukasyon. Ayon kay Enrile, nararapat palakasin ang ating armadong hukbo sa panahong nagbabadya ang digmaan sa pagitan ng Tsina at Pilipinas dulot ng alitan ng dalawang bansa sa mga isla sa West Philippine Sea.
Ngunit hindi sapat na dahilan ang posibilidad ng isang digmaan upang ilipat sa pagbili ng bala at pagsasanay ng mga sundalo ang pondong laan para sa edukasyon. Ang pamantayan ng isang maunlad na bansa ay ang kaunlaran ng kabuhayan ng mga mamamayan nito at hindi ang tikas ng militar, na maaari pang magamit upang lalong masupil ang mga progresibong pwersa ng lipunan, at magdulot ng daan-daan pang paglabag sa karapatang pantao.
Sa pagsusulong sa mga naturang probisyon, mahihinuhang nagbabalak ang pamahalaan na talikuran ang dalawa nitong pangunahing tungkulin: ang pangalagaan ang soberanya ng bansa at isulong ang karapatan ng taumbayan.
Samantalang abala ang Kongreso sa muling pagbubukas ng usapin hinggil sa pagrepaso ng Saligang Batas, nananatili namang kimi si Pangulong Benigno Aquino III. Aniya, pag-aaralan muna umano ng kanyang gabinete ang mga huni’t himig ng isyu bago sumabay sa saliw ng ChaCha.
Ngunit isang mahunang balatkayo lamang ang ipinalalabas ni Aquino. Kung susuriing mabuti, hindi nalalayo sa iminumungkahing himig ng Kongreso ang saliw ng mga ipinalalaganap na palisiya ng rehimeng Aquino.
Isa sa mga sentrong proyekto ng gobyernong Aquino ang Public-Private Partnerships (PPPs), na nagbubukas sa mga pampublikong serbisyo gaya ng kalusugan, pabahay, edukasyon at pampublikong imprastraktura sa dikta ng pribadong interes. Sa ilalim ng PPP, ilang bahagi ng mga ospital, presinto, at pamantasan sa bansa ang pinangangasiwaan o ‘di kaya’y pagmamay-ari na ng mga pribadong kumpanya.
Isinusulong din ni Aquino ang mga palisiyang gaya ng Mining Executive Order 79 na hahawan ng mas kaaya-ayang sitwasyon para sa mga dayuhang negosyante upang mamuhunan sa bansa, kapalit ang higit pang pananamantala at pagwasak sa ating likas na yaman.
Iisa ang ritmong iniindakan ng lahat ng sangay ng pamahalaan: ang pagkakanulo sa soberanya at pag-abandona sa mga batayang serbisyong panlipunan.
Mahihinuhang nakabalangkas ang landas na pinipiling tahakin ng pamahalaan sa dikta’t sulsol ng Estados Unidos (US). Sa kagustuhang mapabilang sa proyektong Trans-Pacific Partnership ng US — isang ugnayang magpapaigting sa free market na sistema sa pagitan ng mga pamilihan sa US at iba pang bansa sa Asia-Pacific, pinaluluwag ng gobyerno ang mga palisiya hingging sa pag-aari ng mga banyaga, kahit pa isinasangkalan nito ang interes ng mamamayan.
Kabi-kabila ang mga panlilinlang na hinahabi ng pamahalaan upang maisulong ang kanilang sabwatan sa US at iilang makakapangyarihan. Sa panukalang badyet para sa 2013, mistulang nagbagong-loob ang pamahalaan sa paggawad nito ng mataas na pondo para sa batayang serbisyong panlipunan. Ngunit sa malalimang pagtingin, malaking bahagi ng pondo para sa mga batayang serbisyo ang laan para sa PPPs.
Sa muling pagtugtog ng ChaCha sa Kongreso, lalong tumitingkad ang pagsasabwatan ng iba’t ibang sangay ng pamahalaan upang isulong ang interes ng US at iilang nasa kapangyarihan. At sa panahong lantarang ipinagkakanulo ng gobyerno ang soberanya at interes ng mamamayan, umiigting ang pangangailangang makisangkot at makipagtunggali ng sambayanan.



