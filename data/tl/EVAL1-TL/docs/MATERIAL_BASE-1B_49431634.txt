
SUGAL NI “ITLOG” SA CAVITE AT RESIGNATION NG NBI DIRECTOR

BANDANG alas-10 ng umaga noong Lunes, o halos dalawang oras matapos kong i-email ang ating kolum para sa Martes” ay biglang nagbitiw sa tungkulin si NBI Director Nonnatus Rojas.
Sa Burdado kahapon, pinuna natin ang lantarang pagkatig ni PNoy sa mga isinumbong sa kanya ni Janet Lim-Napoles kontra sa NBI.
Ayon sa mga naunang pahayag ni Napoles, masyado siyang pinepersonal ng NBI nang hindi siya pumatol sa pang-e-extort ng mga ito kaugnay sa pagdukot kay Benhur Luy.
Dahil napapaniwala si PNoy na idiniriin lamang ng NBI si Napoles, sa PNP ito inilagak ng Pangulo matapos itong sumuko sa kanya.
Katunayan, nagsalita pa si PNoy na “less trustworthy ang NBI.”
Dito nga natin nabanaag, parekoy, na talagang ilulusot ng Palasyo si Napoles mula sa pagiging PDAF queen.
Dahil kung ang mismong Pangulo ng bansa ay may duda na pala sa kredibilidad ng NBI na siyang nag-iipon ngayon ng mga ebidensya at magsusumite sa hukuman, paano iko-convict ng korte “beyond reasonable doubt” itong si Napoles?”
Ang masakit, gaya ng ating isinulat kahapon, kitang-kita kung paano kinakalikaw upang sirain ang kredibilidad at guluhin ang National Bureau of Investigation.
Uulitin ko, sumampalataya pala si PNoy kay Napoles kaya nga inamin niyang “less trustworthy” ang NBI, eh bakit naman niya nasabing NBI mismo ang nagtimbre kay Napoles kaugnay sa lumabas na warrant of arrest?
‘Di ba magulo? Kaaway nga ba o kakampi ni Napoles ang NBI?
Pupusta ako, ang tunay na dahilan ng pag-resign ni NBI Dir. Rojas ay dahil nababasa na niya ang magiging resulta ng zarzuelang ito!

Habang kalmado ang iligal na sugal sa ilang erya ng lalawigan ng Cavite, namamayagpag naman ang operasyon ni “Danny Itlog” sa Cavite City, Kawit, Noveleta at Rosario.
Ayon sa ating tawiwit, kaya malakas ang loob ng mga nagpapasugal sa apat na lugar na nabanggit ay dahil si “Itlog” ang “in charge” sa pakikipag-usap sa mga alkalde at PNP official.
In-short, si “Itlog” ang nangongolekta sa kanila ng “weekly protection money.”
Ang ginagawang ito ni “Itlog” ay direktang paglapastangan hindi lamang sa karangalan ng mga alkalde ng Cavite City, Kawit, Noveleta at Rosario.
Maliwanag, parekoy, na inginungudngod ni “Itlog” sa putikan ang kredibilidad ni Regional Director (4-A) C/Supt. Jesus Gatchalian.
Aba eh, paano paniniwalaan si Gen. Gatchalian ng kanyang mga tauhan kung isang “Itlog” lang pala ang wawasak sa kanyang “no take policy?”



