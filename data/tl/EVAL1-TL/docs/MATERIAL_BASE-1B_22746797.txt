
Lungsod ng San Jose, ipinagpapasalamat ang mga natatanggap na proyekto mula sa DTI

February 02, 2016 Camille C. Nagaño

LUNGSOD NG CABANATUAN, Peb.2 (PIA) -- Ipinagpapasalamat ng pamahalaang lungsod ng San Jose ang mga proyektong ipinagkakaloob ng Department of Trade and Industry o DTI sa kanila. Ayon kay City Tourism Officer at Bottom-Up Budgeting o BuB Focal Person Darmo Escuadro, marami nang agapay na natatanggap ang lokalidad mula sa mga libreng pagsasanay, tulong para sa mga nagsisimula pa lamang magnegosyo at marami pang iba. Dagdag pa aniya ang tinanggap kamakailan na dalawang milyong pisong pondo para sa pagpapatayo ng bagong Pasalubong Center sa lungsod na inaasahang mapakikinabangan ng mga kababayang prodyuser ngayong kalagitnaan ng taon. Paliwanag pa ni Darmo, ito ay nakapaloob sa BuB Project ng taong 2015 na kung saan ay hiniling ng mga kababayan ang pagkakaroon ng tanggapang makatutulong upang lalong maipakilala ang mga sariling produktong gawa ng mga Small and Medium Enterprise na nasasakupan.

Ipinahayag naman ni DTI Provincial Director Brigida PIli na mananatiling nakaagapay ang tanggapan sa mga lokal na pamahalaan bagama’t matapos ang implementasyon ng BuB ay huwag silang mahihiyang lumapit para sa mga kakailanganin pang mga pagsasanay o kaalaman. Samantala, nakatakda naman aniyang maitayo ngayong taon sa lungsod ang Negosyo Center na magsisilbing satellite office ng DTI para sa mas madaling transaksyon at pagpaparehistro ng negosyo. Ang pamahalaang lungsod ang sasagot sa magiging espasyo ng opisina samantalang ang DTI ang mamamahala sa mga kakailanganing kagamitan at personnel. (CLJD/CCN-PIA 3)



