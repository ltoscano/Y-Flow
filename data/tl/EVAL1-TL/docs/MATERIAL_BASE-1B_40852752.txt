TAKOT SI PNOY KAY DUTERTE

GRABE ang ginagawang panduduro nitong si Davao City Mayor Rodrigo Duterte kay Justice Secretary Leila de Lima at sa administrasyon ni PNoy. Kung banatan nitong si Duterte si De Lima ay parang wala itong pinag-aralan at walang kaalam-alam sa batas.
Ang mas nakatatawa ay nagmumukhang mga uto-uto naman ang mga miyembro ng konseho ng Davao City na nagpasa pa ng resolusyon upang sabihan lang si De Lima na manahimik na ito. Ganyan na ba kababaw ang mga klase ng batas na ipinapasa sa ating mga pamahalaang bayan?
Ang mas lalong nakatatawa ay ang tila payag naman itong si De Lima na gawin siyang katawa-tawa ni Duterte na kung umasta ay akala mong siya na ang pinakamatino at pinakamalinis na opisyal sa ating bansa. Ang akala niya, ang lahat ng tao ay kayang-kaya niyang takutin at bilugin ang ulo pero sa totoo lang ay patraydor ito kung tumira.
Hindi kaya napapanahon na upang manindigan na rin ang ating pamahalaan laban sa mga ginagawang katarantaduhan nitong si Duterte? At dahil ang isyu na pinagmulan ng bangayan nitong si Duterte at De Lima ay dahil sa rice smuggling, hindi kaya napapanahon na rin upang silipin ng ating pamahalaan ang napakalawak na smuggling ng mga second hand na sasakyan at mga droga sa Port of Davao?
Napapanahon na rin siguro para kumilos ang pamahalaan sa pamamagitan ng DOJ ni De Lima para seryosohin ang imbestigasyon sa pagpaslang sa aking kaibigang brodkaster na si Ferdinand “Batman” Lintuan. Pinagbabaril nang walang kalaban-laban itong si Lintuan matapos niyang banatan sa kanyang programa ang korapsyon sa pamahalaan ng Davao.
Wala akong bilib at hindi ako takot dito kay Duterte. Matapang lang ito dahil sa kanyang mga goon na pawang mga halang ang kaluluwa.
Sa pagkatagal-tagal ng panahon na itong si Duterte ang naghahari sa Davao City na siyang pinakamalaking siyudad sa buong Pilipinas, wala pa ring progreso sa bayang ito. Mas malayong mas maunlad pa rin ang mga napakaraming siyudad sa kabila ng napakalawak na sakop nito at napakalaking potensiyal nito para sa malalaking negosyo.
At ngayon ay nag-aambisyon pang maging presidente ng Pilipinas itong si Duterte!
Asa ka pa.
Sa napakatagal na panahon ay binebeybi ng pamahalaan itong si Duterte sa kabila ng kanyang mga harap-harapang katarantaduhan. Napaiisip tuloy ako na baka maging ang administrasyon ni PNoy ay takot sa kanya.



