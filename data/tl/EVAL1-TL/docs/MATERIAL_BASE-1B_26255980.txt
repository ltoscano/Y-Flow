P36.7M para sa mga nasirang ospital sa OrMin, ipinagkaloob ng DOH

February 26, 2016

CALAPAN, Oriental Mindoro, Peb. 26 (PIA) â€“ Umaabot sa P36,791,678 ang paunang pondong tinanggap ng pamahalaang panlalawigan mula sa Department of Health (DOH) na pinamumunuan ni Secretary Janette L. Garin.

Ayon kay Provincial Health Officer Dr. Normando S. Legaspi, ang nabanggit na pondo ay kalahati ng P73,583,356 pondong kahilingan ng pamahalaang panlalawigan sa pamahalang nasyunal na inaprubahan ng DOH para sa agarang pagsasaayos ng mga pampublikong ospital sa iba't ibang panig ng lalawigan na sinalanta ng Bagyong Nona noong nakaraang taon.

Ang paunang pondo ay ilalaan para sa pagsasaayos ng mga pangunahing pasilidad pangkalusugan na kinabibilangan ng mga sumusunod: Health facility damage ng Oriental Mindoro Provincial Hospital (OMPH), P5,150,984.44; Pinamalayan Community Hospital, P13,023,172; at Naujan Community Hospital, P13, 222,236.

Ang matitirang pondo at ang mga susunod na ipagkakaloob ng DOH ay ilalaan sa pagpapagawa ng iba't ibang Rural Health Units (RHUs), Municipal Health Offices (MHOs) at Barangay Health Stations (BNS) sa mga bayan sa lalawigan na nasalanta ng bagyo. Ayon sa Provincial Health Office, nakalaan ding pondohan ng pamahalaang lokal ang pagsasaayos ng mga nasirang gusali at mga pasilidad sa mga apektadong bayan sa lalawigan. Samantala, sinabi ni Legaspi na aprubado na rin ang kahilingan ng pamahalaang panlalawigan sa DOH ang karagdagang P30-M pondo para sa pagpapatapos ng PhilHealth Building Ward Phase II sa loob ng OMPH. Aniya pa, ang karagdagang gusali na maaaring okupahan ng may 50 pasyente ay malaking tulong sa ospital na umaabot sa mahigit 350 mga pasyente kada-araw. Ipinaliwanag pa niya na kasalukuyan nang inihahanda ng pamahalaang panlalawigan ang mga kinakailangang papeles upang agad na maibaba ang pondo mula sa pamahalaang nasyunal. Ito ay kinabibilangan ng Proof of Ownership, Detailed Architectural Engineering Drawings, Site Development Plans, Program of Works/Detailed Estimates, Human Resource Complement Maintenance and other operating expenses at ang 10-year Development Plan for Hospital. (CPRSD/LTC/PIA-Mimaropa/Calapan)



