
Pagtatanggal ng lahat ng sagabal sa right-of-way ng MacArthur Highway, Daang Maharlika sinimulan na ng pulisya

June 21, 2016 Shane F. Velasco

LUNGSOD NG MALOLOS, Hunyo 21 (PIA) -- Sinimulan na nitong Lunes ng pulisya sa Bulacan ang pagtatanggal ng lahat ng uri ng mga iligal na nakatayo o mga sagabal sa mga bangketa sa kahabaan ng MacArthur Highway at Daang Maharlika.

Ayon kay Provincial Director Police Senior Superintendent Romeo Caramat, ito ay alinsunod sa marching order ni Gobernador Wilhelmino Sy-Alvarado sa katatapos na pulong ng Provincial Peace and Order Council. Inuna ng kapulisan ang paghuhuli ng mga nakaparada nang iligal sa mga bangketa lalung lalo na ang mga sasakyang parang inangkin na sa pagpaparada ang gawing kanan na linya ng magkabilang apat na linya ng MacArthur Highway. Ipapatanggal din ang lahat ng mga tindahan na sa bangketa na nagtayo at lahat-lahat na ginawa nang sa kanila ang highway. Taong 2003 nang nagpalabas ng Department Order No. 52 ang Department of Public Works and Highways na nagtatakda na alisin, linisin, at gibain lahat ng nakatayong istraktura o anumang gamit o nakaparada sa itinakdang road-right-of-way sa mga national road. Nagbunsod ito ng kabi-kabilang paglilinis ng bangketa sa mga national road na kalaunan ay pinalapad na bilang isang konretong kalsada mula sa pagiging graba na shoulder. Layunin nito na magkaroon ng ligtas na lakaran ang mga tao o pedestrian at mas mapapabilis ang daloy ng trapiko. (CLJD/SFV-PIA 3)



