Reklamo ukol sa 13th month pay nitong 2015 bumaba ayon sa DOLE

January 23, 2016

MANILA, Jan. 23 -- Iniulat nitong Miyerkules ni Kalihim Rosalinda Dimapilis-Baldoz ng Paggawa at Panghanap-buhay ang pagbaba sa bilang reklamo na tinanggap ng DOLE Call Center sa 13th month pay ng mga manggagawa dahil apat na tawag lamang noong Disyembre 2015 ang kanilang natanggap. Ayon sa Kalihim, nagbubunga na ang pinalakas na kampanya ng Kagawaran sa pagpapalaganap ng impormasyon para sa boluntaryong pagsunod sa mga batas-paggawa, kabilang na ang pagbibigay ng nararapat na impormasyon sa tamang pagbibigay at pagbabayad ng nasabing benepisyo ng mga manggagawa. “Noong Disyembre 2015, tumanggap ang Call Center ng 4,258 katanungan. Kasama dito ang apat na reklamo sa hindi pagbabayad ng 13th month pay, at 695 katanungan sa tamang kuwenta ng nasabing benepisyo,” ani Baldoz, batay sa ulat ni Director Nicon F. Fameronag ng Labor Communications Office na siyang namamahala sa DOLE Call Center. Idinagdag ni Baldoz na ang apat na reklamo na tinanggap noong Disyembre 2015 ukol sa hindi pagbibigay ng 13th month pay ay mababa ng 33 porsiyento, mas mababa sa reklamong tinanggap noong Disyembre 2014. Ang 725 katanungan na tinanggap noong Disyembre, sa kabilang banda, ay mas mababa ng 10.8 porsiyento mula sa 786 reklamong natanggap sa parehong panahon ng 2014. “Ang pagbaba ng bilang sa mga katanungan ukol sa 13th month pay na natanggap ng DOLE Call Center ay nagpapakita na nagbunga na ang maaga at patuloy na kampanya ng DOLE na himukin ang mga kompanya na sumunod sa batas-paggawa, kabilang na rito ang pagbibigay ng 13th month pay bago mag-Disyembre 24 ng kada taon,” dagdag ni Baldoz.

Idinagdag ni Baldoz na patuloy ang DOLE sa pagpapalaganap ng impormasyon sa buong bansa na humihimok sa mga employer na sundin ang batas-paggawa, pagpapapaalala sa kanila ng kanilang responsibilidad ng pagbabayad ng itinakdang holiday pay, at iba pang benepisyo, lalo na sa pagdiriwang ng Pasko. Ayon sa ulat ni Fameronag, ang DOLE Call Center ay tumugon sa 4,258 katanungan noong Disyembre 2015. May 3,008 o 71 porsiyento sa mga nasabing katanungan ay nakatuon sa mga usapin tungkol sa proteksiyon at pangkagalingan ng manggagawa, kabilang na ang mga serbisyo para sa pagtitiyak ng tama at naayong kondisyon sa paggawa, 2883 katanungan. May 741 katanungan naman ang tungkol sa patakaran ng pagbabayad ng holiday pay; separation/termination, 235 katanungan, at pagbabayad ng 13th month pay, 721 katanungan. Tumanggap din ang DOLE Call Center ng 1,020 katanungan, o 25 porsiyento tungkol sa relasyon sa paggawa. Sa nasabing bilang, 535 katanungan ay nakatuon sa Single Entry Approach (SeNA), samantalang ang 304 naman ay tungkol sa pagsasaayos ng di-pagkakaunawaan at voluntary arbitration. Tumanggap din ito ng 192, o pitong posiyentong katanungan tungkol sa mga programa sa trabaho. Sa mga ito, 167 ay nakatuon sa mga pangangailangan ng pribadong trabaho, samantalang ang 25 ay tungkol sa tech-voc education/training. Ang DOLE Call Center, kilala bilang SMILE para sa Serbisyong Magalang, Mahusay na Impormasyon sa Labor and Employment, ay bukas mula Lunes hanggang Sabado mula 6:00 A.M. hanggang 6:30 P.M. Tumatanggap din ang DOLE Call Center ng mga katanungan ukol sa Republic Act 10361, o ang Batas-Kasambahay Law; programa para sa pagtatrabaho; Alien Employment Permit; at permit para sa manggagawang-kabataan; trabaho para sa mga taong may kapansanan; at iba pang programa ng DOLE. (DOLE)



