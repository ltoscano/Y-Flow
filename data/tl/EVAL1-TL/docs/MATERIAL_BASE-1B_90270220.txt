Kung bakit ako sumali sa Kulê

ni Kitkat Elona
Sabi ng isang malapit na kaibigan, kaya raw nagtatagal ang mga tao sa Kulê ay dahil may mga kulang sa buhay nila na kayang punan ng pahayagan.
Matagal kong pinagnilayan ang puntong iyon. Dahil love-hate ang relasyon ko sa Kulê (sumali-umalis-bumalik), dumarating talaga ang mga pagkakataong inuugat ko ang mga dahilan ng pananatili ko rito’t pakikibahagi sa lingguhang sakit ng ulo.
Isang dahilan, siyempre, ang pagkakaroon ko ng malalapit na kaibigan sa Kulê. Freshman ako nang sumali kaya maaga pa lang, nalimitihan na ang oras ko para maghanap ng ibang mga kaibigan.
Pero hindi ko ito pinagsisisihan. Hindi kasi basta-basta ang samahang nabubuo rito sa Vinzons 401. Bawat weekend, kakailanganin ninyong damayan ang isa’t isa upang maitaguyod ang dyaryo. Makikita mong napapagalitan ang kapwa mo writer, pero nauunawaan mong hindi iyon personal. Kahit mga alumni ng Kulê, parang linggo-linggo pa rin ang presswork kung magkita sa inuman.
Napagkasunduan nga ng mga kasama ko sa Kulê na para na kaming may sariling kultura. May mga joke at hirit na hindi naiintindihan ng iba naming kaibigan. May mga expression din at partikular na tono sa pagbanggit ng ilang salita ang pare-pareho naming ginagamit. Dahil nasanay akong sila lagi ang kasama, hindi ko mapigilang magulat kapag may nagtatanong kung “kailan ang SONA” at “sino ang president ng UP.”
Iyon ang isa pang dahilan — kapag taga-Kulê ka, laging matatalino’t matatalas na tao sa paligid mo. May mga bagong Kulê ngayon ang naninibago sa mga “negatibong” anggulo sa mga isinusulat namin. Pero sa totoo lang, hindi naman maituturing na laging negatibo ang Kulê — mas akma, para sa akin, ang salitang mapanuri.
Totoong tumataas ang kamulatan ng mga taga-Kulê habang nagtatagal sila sa pagsulat, pagguhit o pagkuha ng mga litrato para sa dyaryo. Sa tatlong taon ko sa Kulê, nakapag-interview na ako ng batang prostituted, ng mamang nagnakaw at nakulong dahil walang makain, ng tindera sa Chinatown, at iba pa. Linggo-linggo ko ring binasag ang bungo ko para masagot ang karaniwang tanong na “anong bagong angle” at “ano ang pinaka-sharp na analysis.”
Kapag bago ka sa Kulê, hindi malabong manghina o matakot ka sa edit marks ng editor mo; posibleng maramdaman mong hindi ka sapat para sa pamantayan ng dyaryo. Pero sabi nga namin, “matitigas ang mukha” ng mga nagtatagal sa Kulê. Nakikipaglaro kasi ito sa ego ng mga miyembro — minsan naninira ng dangal, pero may mga pagkakataon ding wala nang papuring tutumbas kapag nasabihan kang “bet!” ng mga kasama mo.
Kalaunan, magiging natural na sa ‘yo ang pagpili ng mga akmang salita at pag-ayos ng mga detalye sa artikulo. At hindi mo rin maiiwasan na sa tuwing may maririnig kang issue, susuriin mo ito sa mas mataas na antas — sa isang pananaw na nakabubuti para sa marami at sa diskursong tumutunggali sa mga nakasanayan.
Tama namang haggard talaga sa Kulê — kumakain ng oras, nagiging “cause of delay” sa pag-graduate, at minsa’y naninira pa ng relasyon sa pamilya, kasintihan at sa ibang mga kaibigan. Pero sa totoo lang, hindi ko maisip kung ano ang magiging buhay ko sa kolehiyo kung hindi ako sumali rito.



