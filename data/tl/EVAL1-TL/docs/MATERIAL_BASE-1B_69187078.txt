
Incoming DA Sec, nagpamalas ng suporta sa proyektong pang-agrikultura ng Gensan

June 24, 2016

GENERAL SANTOS CITY, Hunyo 24 (PIA)--- Malaki ang pagpapasalamat ni Mayor Ronnel Rivera sa pagpapamalas ng suporta ni incoming Agriculture Secretary Emmanuel Piñol sa mga magsasaka ng lungsod.
Kamakailan hinimok ni Piñol ang alkalde na organisahin ang mga magsasaka para sa cash-for-work program upang mapaghandaan ang isang malaking proyektong pang-agrikultura. Magiging ganap na kalihim ng Dept. of Agriculture si Piñol sa katapusan ng buwan. Ang cash for work, aniya ay isa lamang preparasyon sa mas malaking agricultural reforms at proyekto na papasok sa Gensan sa pag-upo nito bilang bagong kalihim. Ayon kay Rivera tinatanggap nito ang hamon dahil ito’y isa sa direksyon ng kanyang administrasyon. Aniya natutuwa sya na ang mamahala sa Departamento ng Agrikultura ay kasing “supportive” ni Piñol at sigurado syang may katuwang sya sa national level sa mga gagawin nitong proyektong pag-agrikultura. Pinuri rin nito ang agrikulturang sektor kasama na ang sektor ng fishery na isa sa mga pinakamalaking kontributor ng economiya sa bansa. Sa Gensan, aniya ang fishing industry ang syang nagpapalago ng ekonomiya ng syudad. Kumpiyansa ang mayor ng Gensan na sa ilalim ng administrasyong Duterte, mas marami pa syang proyektong pwedeng gawin para sa kanyang konstituente. (CTApelacio/PIA-12 General Santos City)



