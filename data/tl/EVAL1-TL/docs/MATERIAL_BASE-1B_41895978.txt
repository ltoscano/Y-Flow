
Lorna Silverio, balik Kongreso

May 11, 2016 Shane F. Velasco

LUNGSOD NG MALOLOS, Mayo 11 (PIA) -- Nakabalik muli si dating San Rafael Mayor Lorna Silverio bilang kinatawan ng Ikatlong Distrito ng Bulacan sa Mababang Kapulungan ng Kongreso. Ito’y matapos talunin ang nakaupong Kinatawan Joselito ‘Jonjon’ Mendoza na nasa ikalawang termino na. Nakakuha si Silverio ng botong 110,573 laban sa 119,988. Dati naman nang naging kinatawan ng Ikatlong Distrito si Silverio na naglingkod mula ika-11 hanggang 13 Kongreso, o sa termino mula 2001 hanggang 2010. Naging punong bayan ng San Rafael mula 1998 hanggang 2001 at 2010 hanggang 2013. Bulubundukin ang Ikatlong Distrito ng Bulacan na binubuo ng mga bayan ng San Rafael, San Ildefonso, San Miguel, Donya Remedios Trinidad, Norzagaray at Angat. Ngayong muling uupo sa Kongreso, prayoridad niyang makaakit pa ng mas maraming lokal at dayuhang mamumuhunan sa kanyang nasasakupan. Kaya naman suportado niya ang tuluyang pagpapasa sa isinusulong na Rationalization of Fiscal Incentives para mapag-isa ang mga tax holiday, tax exemption at iba pang tax incentives na ipinagkakaloob sa mga mamumuhunang magbubukas ng negosyo. Prayoridad ni Silverio na makapasok sa Ikatlong Distrito ang mga mamumuhunan sa sektor ng Information Technology at manufacturing. (CLJD/SFV-PIA 3)



