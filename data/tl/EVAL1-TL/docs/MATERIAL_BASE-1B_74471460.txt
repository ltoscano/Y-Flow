PRISAA Games pagkakataon para isulong ang kultura at turismo ng South Cotabato

April 01, 2016 LUNGSOD NG KORONADAL, South Cotabato, Abr. 1 (PIA) \-- Sa kauna-unahang pagkakataon gaganapin sa South Cotabato, partikular sa Koronadal City, ang National Private Schools Athletic Association (PRISAA) Games. Nakatakda ito sa Abril 3 hanggang 9 at karamihan sa mga laro ay gagawin sa South Cotabato Sports Complex. Co-host sa naturang pambansang palaro ng mga pribadong paaralan ang South Cotabato at at Koronadal City. Sa isang pulong balitaan, binigyang-diin ni Provincial Administrator Danilo Supe na isang pambihirang pagkakataon ang maging host ng PRISAA Meet kung kaya’t magandang pagkakataon rin ito para maisulong ang kultura at turismo ng South Cotabato. Sa pambungad na seremonya ng 2016 National PRISAA Games sa Linggo ng hapon, itatampok ang mga katutubong sayaw at awitin ng South Cotabato sa pamamagitang ng pagtatanghal ng mga champion ng Madal Be’lan, Kadsagayan a Lalan at Kasadyahan sa Kapatagan street dancing competitions ng nagdaang T’nalak Festival. Magkakaroon din ng bazaar sa loob ng ProTech Center sa Alunan Avenue kung saan maaring bumili ng mga arts and crafts, souvenir items, at mga processed food na kilala sa South Cotabato. May hinanda ring mga tour packages ang Arts, Culture, Tourism and Sports (ACTS)Promotion Unit para sa mga manlalaro, mga opisyal at iba pang bisita na nagnanais makabisita sa mga tourism spots ng lalawigan tulad ng Zipline adventure sa bayan ng Lake Sebu at marami pang iba. Abot sa halos 6,000 atleta at iba pang delegado ang makikilahok sa National PRISAA Games.

(DEDoguiles-PIA 12)



