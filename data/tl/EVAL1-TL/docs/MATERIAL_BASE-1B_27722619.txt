‘Dahil sa ‘kakarampot’ na COLA: wage board buwagin na’

“Katiting na nga, tiningi pa.”
Ito ang sinabi ni Roger Soluta, pangkalahatang kalhim ng Kilusang Mayo Uno (KMU), sa harapan ng tanggapan ng Regional Wage and Productivity Commission sa National Capital Region. Reaksiyon niya ito sa P30 na dagdag Cost of Living Allowance (COLA) na iginawad ng naturang tanggapan sa halip na magbigay ng makabuluhang dagdag-sahod.
Nagrali ang mga mangggagawa ng KMU ang harap ng tanggapan ng wage board para kondenahin ang anila’y “kakarampot” na COLA sa kabila ng hiling ng malawak na bilang ng mga manggagawa na P125 across-the-board wage hike.
Ani Soluta, malayo sa maging sapat ang P30 na COLA na ibibigay pa sa regular na mga manggagawa nang tingi. Kahit pa isinama umano ito sa P22 na COLA na ibingay noong nakaraang taon.
“Ang hinihingi namin ay makabuluhang dagdag-sahod pero ang ibinigay ay barya-barya at tingi pa,” ani Soluta, sa kagyat na P20 na dagdag sa COLA at P10 naman matapos ang anim na buwan.
Ang pinakahuling P30 dagdag sa COLA ay para lamang sa National Capital Region. Iba pa ang halagang ibibigay sa ibang rehiyon batay sa itinakda o itatakda ng bawat regional wage board.
Kaya naman nananawagan ang KMU na buwagin na ang mga wage board. Anila, hindi nito kinakatawan ang interes ng mga mangagagawa at nagiging instrumento pa ito ng lalong pagbabarat sa sahod ng mga mangagawa.

“Isa na naman itong patunay na hindi magbibigay ang mga wage board ng makabuluhang dagdag-sahod, kaya dapat nang buwagin. Instrumento lamang sila ng malalaking kapitalista at ng gobyerno upang baratin ang sahod ng mga manggagawa,” sabi ni Soluta.
Sinabi rin ng grupo na bumagal ang takbo ng pagtaas ng sahod lalo na sa tunay na halaga nito mula nang itatag ang mga wage board noong 1989.
Kahit umano sa datos ng Asian Development Bank na nalathala noong Agosoto 2011, nagpapakitang pinakamabagal na pagtaas ng sahod ang Pilipinas sa buong Timog Silangang Asya at may pinakamalaking diperensiya sa pagtaas ng produktibidad ng mga manggagawa kumpara sa pagtaas ng sahod ng mga ito.

Paniwala ng KMU, kaakibat ng pagtanggi ng gobyerno na magbigay ng makabuluhang sahod ang paghikayat sa dayuhang mga negosyante na mamumuhunan sa bansa dahil sa maliit ang gagastusin para sa sahod ng mga mangagawa.

“Krusyal ang papel ng mga wage board sa pagpapatupad ng mga patakaran ng gobyerno na naghihikayat sa investors sa pamamagitan ng pag-alok sa mura at sikil na paggawa. Magkatugma ang komposisyon nila sa patakarang anti-manggagawa na kanilang ipinapatupad,” sabi pa ni Soluta.
Binubuo ang regional wage board ng regional directors ng Department of Labor and Employment, National Economic Development Authority at Department of Trade and Industry. Dalawa naman ang mula sa sektor ng mga manggagawa at employer na parehong hinirang ng pangulo at may terminong limang taon.
Kaya ang iginigiit ng KMU ang pagbuwag sa ahensiya dahil hindi kilala ng mga manggagawa ang mga miyembro nito, dahil walang pananagutan ang wage boards sa mga manggagawa.
Nagbanta rin ang grupo ng mas malaking kilos-protesta sa darating na Mayo 30 para kondenahin ang diumano’y pambabarat ng gobyerno sa kanilang sahod at ipanawagan na isabatas ang panukalang batas sa P125 across-the-board wage hike.



