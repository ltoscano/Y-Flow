
Human resource management ng 13 ahensiya sa Rehiyon 12 kinilala ng CSC

March 10, 2016

 LUNGSOD NG KORONADAL, South Cotabato Mar. 10 (PIA) — Kinilala kamakailan ng Civil Service Commission 12 ang Department of Labor and Employment 12 at 12 pang ahensiya at lokal na pamahalaan sa kanilang kagalingan sa human resource management. Pinarangalan ang mga tanggapan sa kanilang pagpasa sa Performance Management System (PMS) Maturity Level Two sa ilalim ng Program to Institutionalize Meritocracy and Excellence in Human Resource Management (PRIME-HRM) ng CSC. Tinawag pa ni CSC 12 Regional Director Grace Belgado-Saqueton ang mga ahensiya na “Magnificent 13.” Maliban sa DOLE 12, pasado rin sa PMS-Maturity Level Two ang mga tanggapang pang-rehiyon ng National Economic and Development Authority, Department of Trade and Industry, Department of Education, pamahalaang panlalawigan ng South Cotabato, Polomolok Water District, LGU Banga, City LGU of Kidapawan, LGU M’lang, City LGU of Tacurong, Sultan Kudarat Water District, CLGU General Santos City at General Santos City Water District. Patunay ang parangal, ayon kay Saqueton, na ginagawa ng mga naturang ahensya ang lahat para mapaunlad ang kanilang human resource system upang mapakinabangan ng mga empleyado. Sa kanyang pagtanggap sa parangal, sinabi ni DOLE 12 Regional Director Ofelia Domingo na ipagpapatuloy nila ang mga programang mas magpapaunlad pa sa kakayahan ng mga empleyado ng DOLE 12 sa layong mas mapapaunlad pa ang kanilang serbisyong pampubliko. (DEDoguiles-PIA 12)



