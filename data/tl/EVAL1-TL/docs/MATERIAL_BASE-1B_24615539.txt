WALANG PONDO VS EBOLA ANG PAMAHALAAN

HINDI man umaamin, medyo natataranta na ang ating Department of Health ukol sa malaking posibilidad na pagpasok ng sakit na ebola sa mahal kong Pinas.
Kung susubaybayan ninyo, mga Bro, ang sinasabi ng DoH, matataranta ka na rin kahit pa sinasabi nito na ebola free pa ang Pinas.
Aba, nanawagan ngayon ang DOH sa lahat ng mga mamamayan na makipagtulungan sa mga awtoridad laban sa sakit.
Sabi ng DoH, libo-libo ang inaasahang darating na overseas Filipino worker at turistang dayuhan ngayong Undas at Pasko at mula sa mga ito maaaring manggagaling ang sakit.
TIYAK NA PASOK SA PINAS
Ayon sa isang opisyal sa bansang India, maaaring hindi mapigilan ang pagdating ng ebola sa Asya, kabilang na ang Pilipinas.
Sinasabi ng opisyal na may mga bansang malalakas at may kakayanan na lumaban sa sakit gaya ng Singapore, South Korea at China.
Pero meron ding ibang mga bansa gaya ng Pilipinas na maaaring mahina sa pakikipaglaban.
Ipinaliwanag ng Indian official na walang sapat na pondo ang pamahalaang Pinas laban sa sakit at puno ito ng mga komunidad na mahihirap na pupwedeng pasukan ng nakamamatay at wala pang malinaw na lunas na sakit.
Lumalabas na lahat pala ng mga bansa sa Asya ay may mga kanya-kanyang mga migrante o overseas worker sa mula sa mga bansang Liberia, Sierra Leone, Guinea, Mali, Senegal at Nigeria na sinasalakay ng ebola. At daan-daan kundi man libo-libo ang pumupunta sa Asya mula sa mga bansang ito.
WALANG PONDO
‘Di ba ginagawa sa kasalukuyan ng mga onorabol kongresman ang batas para sa pambansang pondo sa 2015?
Sabi ng mga kongresman, dapat umano silang magsunog ng kilay sa araw at gabi para matapos nila nang maaga ang batas.
Pero kung pag-aaralan ang mga panukala nilang batas dito, wala tayong naririnig na may magsisingit ng batas laban sa ebola para magkaroon ng sapat na pondo laban dito.
Ang isinisingit nila ay mga pork barrel umano na handang kwestyunin ng Makabayan block sa Kamara.
EBOLA-FREE
Sabi ng isang kumag na walang pakialam sa mga nagaganap pero mahilig magsingit ng pagkakitaan sa mga panukalang batas, ebola-free pa naman umano ang Pinas.
Kaya hindi pinag-uusapan ang pondo laban sa sakit ng mga kongresman.
Sa Senado, wala ring pinag-uusapan din kundi ang mga nakawan sa pamahalaan at ang mga magnanakaw.
Ito ang kapuna-puna: ang mga nag-iimbestiga ay pinaniniwalaan ding mga magnanakaw.
Kaya naman, lumalabas na ang mga magnanakaw ay galit sa kapwa nila mga magnanakaw. At lahat ng ito ay higit na para sa halalang 2016, para sa kanilang mga sariling bulsa at hindi para talaga sa kapakanan ng bayan.
LGU WALA RING PONDO
Sa pagsubaybay natin sa mga lokal na pamahalaan, lumalabas ding walang nag-iisip at naglalaan ng pondo laban sa ebola.
Kahit malaki ang posibilidad na magkakaroon ng ebola sa kanilang mga lalawigan, lungsod, bayan at barangay. Sa kanila kasi uuwi ang mga OFW at sa kanila rin maglalakwatsa ang mga turista.
Akalain ba nating katwiran ng mga lokal na opisyal na ito na saka na lang nila harapin ang sakit kung nandiyan na.
Pa-Ingles-Ingles pa sa pagsasabing, “Let’s cross the bridge when we are already there.” Hmmmp!
Pero kung pinag-uusapan ang mga pagkakitaan, anak ng tokwa, mas mabilis pa sila sa kidlat sa paggawa ng mga ordinansa para sila kumita mula sa pasubasta ng kanilang mga proyekto hanggang sa implementasyon ng mga ito.
WALANG DAPAT SISIHIN
Sakaling mapasok tayo ng sakit at magkamatay-matay ang mga mamamayan, walang ibang sisihin kundi ang mismong mga lider ng bansa na walang ibang ginagawa kundi isulong ang pansarili nilang interes.
Ang magpayaman sa puwesto at mangunyapit sa puwesto para lalo pa silang yumaman sa paggamit ng kanilang kapangyarihan.
Walang nag-iisip sa mga anak ng putakteng ito na maging ang napakaistriktong bansa gaya ng Estados Unidos ay napasok na ng ebola at namatayan na ito habang dumarami ang mga nahahawa.
Ngayon ay tila huli na para sa mga Kano para maging ebola-free sila. At natataranta na sila lahat hanggang sa lumalayo na sila sa mga Africano sa mga simbahan, mall, opisina, kainan at iba pa.
Pati pagsakay nila sa mga eroplano, bus at barko ay tumitindig na ang balahibo nila kung kasakay silang mga Africano o kamukha ng mga ito kahit sarili nilang kababayan ang mga ito.
Paano nga kung napasok na tayo ng ebola dahil sa kapabayaan ng ating mga awtoridad?
AKSYON VS EBOLA
Ngayon, mga Bro, matanong natin ang DoH, ang buong pamahalaan mula sa national hanggang sa mga lokal: Lahat na ba ay may matinding information campaign laban sa ebola?
Wala nga tayong naririnig na sistematiko at malawakang programa ang mga ito.
Ang media pa ang gumagawa ng paraan para balitaan ang mga mamamayan ukol sa kung paano maghanda laban sa sakit.
Habang nagaganap ito, ang nababalitaan natin ay ang reklamo ng mga doktor na wala pang pagsasanay na ginagawa sa kanila mismo ng DoH.
Ang mga pribadong doktor at ospital naman ang naririnig nating naghahanda na pero nagbibigay sila ng pagdududa kung kaya nilang labanan ang sakit, lalo na kung maramihan na ang biktima.



