Talaarawan ng isang linggong dalaw

ni Isagani Dela Guerra
Bus Terminal. 6PM. Biyernes.
“Kamusta ka na?”
Bahay. 8AM. Sabado.
“Anak, tumaba ka a. Ano nang ginagawa mo d’un? Ok naman kayo d’un, walang nagkakasakit?”
Apartment. 5PM. Sabado.
“Kamusta na ang pagsusulat mo? Nagawa mo na ba ‘yung dream film mo? Kamusta na ‘yung mga kasama natin dati? Balita ko ‘yung iba, nagtrabaho na. ‘Yung iba, nag-aral uli. ‘Yung iba, nalipat na. ‘Yung ibang umalis na rin. May kontak ka pa?”
Fast food. 10PM. Sabado.
“Kay raming nagbago, balita ko. Humigit isang taon pa lang, pero para bang napakatagal nang panahon at tila estranghero na sa akin ng imahe ng lunsod. Bagong mga underpass at shortcuts, bagong pedestrian rules, bagong tayong malls at condos, bagong mga tambayan, bagong mga tao, bagong kasal, bagong panganak, bagong trabaho, bagong apartment, bagong panlasa sa musika, bagong trip sa buhay. Ikaw, anong nagbago sa ’yo?”
Dating paboritong artsyfartsy place. 8PM. Linggo.
“Macho mo a. Kamusta naman? Seriously. Do you see yourself doing that for the rest of your life? Ay, may pasalubong ako sa ’yo. Vo Nguyen Giap’s People’s war, People’s Army. Nabili ko sa Vietnam.”
Dating unibersidad. 9AM. Lunes
“Mas dumami lalo ang mayayaman. Puno na nga ang parking ng Masscomm. Same old struggles. Pero nagsusumikap.”
Eskinita. 12NN. Lunes.
“Nademolish na ‘yung dati naming tinitirhan. Nagsimula na ‘yung mall sa kabila. Pero gan’un pa rin, palaban pa rin ‘yung mga tagarito. Gusto ko na nga rin pumunta sa pinuntahan mo e.”
Facebook. 8PM. Lunes
“Uy, nandyan ka sa bahay? ‘La pa rin work dito sa Qatar. ‘Di pa tapos ‘yung kaso ko, kaya ‘di ako maka-apply sa Dubai. Kinukulit na rin ako ni Mama sa padala para sa mga bata, pero wala talaga. Natawagan mo na Papa, kamusta naman work niya sa Agusan?”
Sinehan. 12MN. Martes.
“Do you hear the people sing, singing songs of angry men…so kamusta naman film critic? Sayang, para sa mga ‘di familiar sa French Revolution, baka ‘di nila ma-gets na the failure of the student-led June Rebellion lies on the lack of leadership of the proletariat na eventually mamumuno rin at magtatagumpay muli come 1871, thus the Paris Commune.”
Kalsada. 2AM. Miyerkules.
“Putang ina lang ng US ‘di ba. Mas mahal pa ang mga bahay at lupa sa AyalaLand kesa sa ibabayad nila sa Pilipinas para sa mga damage. E kung i-demand natin na burahin ang mga utang natin sa kanila bilang kabayaran. Boom!”
Bus terminal. 4AM. Miyerkules.
“Ngayon lang uli ako nakatanggap ng handwritten na sulat. At thanks for reminding me the feeling. Hehehe. Kontakin mo lang ako sa susunod. Laging mag-iingat…”
___________. 3AM. Huwebes.
“Kay daming nagbago. Nakapangungulila pero tila ganoon pa rin ang lahat. Mga parehong rason bakit tayo bumabalik at nagpapatuloy. Dito kung saan binabago tayo ng karanasan at pagkatuto. Bakit pinipili nating tumaliwas sa agos ng pagbabago ng nabubulok nating buhay diyan at dito lumilikha at nagpapalakas ng kontra-agos kasama ang mga taong wala nang makitang ibang paraan, solusyon, pag-asa at sandigan kundi matapang na paglaban. Hindi lamang para dito sa kanayunan, kundi para sa mga nariyan sa lunsod, at sa kung saan pa man.



