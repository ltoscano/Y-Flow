
REYES TINAWANAN NG PALASYO; ERAP PINURI SI GENABE

MALABO sa sabaw ng pusit na maibalik sa Bureau of Customs at maitalaga bilang deputy commissioner ng Intelligence Group si Prudencio Reyes tulad ng ipinangangalandakan ng kanyang mga kaalyado at tsuwariwariwap.
Ano na nga lang ang sasabihin ng “madlang pipol” sa Palasyo at sa pamunuan ni Pangulong Benigno Aquino III? Natural, lalabas na moro-moro ang “Daang Matuwid” at umiiral ang palakasan.
Paanong maibabalik si Reyes sa BOC at mailalagay pa sa magandang pwesto gayong hindi nga nasiyahan o nagustuhan ni PNoy ang kanyang performance? Parang sinabi ng mga alalay ni Reyes na nakukuha ang Pangulo sa bulungan at “call a friend.”
Naunang naudlot ang pag-upo ni Reyes sa BOC nang mabatid ng Malacañang na may nakabinbing kaso sa Ombudsman si Reyes kaugnay sa P600 million Baguio Water Supply Project noong 2000.
Napatunayang umabuso siya sa pwesto kung kaya’t nahatulan siya na magmulta ng one year salary.

DAHIL sa pagsunod sa mga panuntunan ni Manila Mayor Joseph Ejercito Estrada, pinapurihan ng una ang district director ng Manila Police District na si Chief Supt. Isagani Genabe Jr.
Napatunayan ni Estrada ang pagiging disciplinarian ni Genabe nang ipatupad nito ang “no take policy” at mismong siya ang naging magandang halimbawa dahil sa hindi nito pagtanggap ng mga parating o lingguhang payola.
Sinabi ng alkalde na dahil sa pamumuno ni Genabe ay naibalik ang disiplina at “old glory” ng Manila’s Finest. Ito ang hindi maitatanggi dahil noong nakaraang administrasyon ay nasasangkot ang mga pulis sa iba’t ibang krimen lalong-lalo na sa pangongotong.
Lamang, maraming pulis, lalo na ang dating nakalubog o pumapasok lang kapag tumatanggap ng tseke, ang nagalit kay Genabe dahil sa hindi pabor ang mga ito sa araw-araw na attendance.
Walang mali sa ipinagagawa ng district director sapagkat kaya nga kayo sinusuwelduhan ng pamahalaan ay upang pagserbisyuhan ninyo ang mga mamamayan.

MAHIGIT kalahating buwan na mula nang ma-raid ng mga tauhan ng MPD-Manila City Hall Action and Special Assignments ang jueteng den sa Sta. Cruz Manila subalit hanggang ngayo’y nananatili pa rin sa pwesto niya ang precinct commander na nakakasakop sa lugar.
Hindi ba kayang ipatupad dito ng tanggapan ni National Capital Region Police Office director Chief Supt. Marcelo Garbo Jr. ang “one strike policy”?
Hindi ba dapat ay ipakita ng NCRPO na mas pinalalakas nila ang “NAPOLCOM Memorandum Circular 2003-001” na naglalayong palakasin ang paglaban sa jueteng at lahat ng klaseng sugal?
Anong nangyari na sa memorandum dated June 13, 2012 ng Philippine National Police kaugnay sa ‘one strike and no take policy?”
Siyempre, tanong din natin kung anong nangyari sa illegal gambling campaign ni Mayor Estrada?



