218 katutubong Mangyang Iraya sa Mamburao, tatanggap ng kagamitan sa pagsasaka

July 07, 2016

MAMBURAO, Occidental Mindoro, Hul 7 (PIA)—Nakatakdang tumanggap ang 218 katutubong Mangyan ng kagamitan sa pagsasaka mula sa tanggapan ng Department of Social Welfare and Development (DSWD) ngayong buwan Ito ay sa ilalim ng programang Modified Conditional Cash Transfer for Indigenous People (MCCTIP) ng nasabing tanggapan. Ayon kay Maribel Nimo, DSWD Project Development Officer, ang mga katutubong benipisyaryo ng MCCTIP ay mga katutubong Iraya mula sa bayan ng Mamburao. Hindi sila napabilang sa Pantawid Pamilyang Pilipino Program dahil wala sila nang isagawa ang 'enumeration' sa kanilang lugar. Base sa paliwanag ni Nimo, likas sa ilang mga katutubo ang pagiging ‘nomads’ o pagala-gala. Tumitigil lamang sila sa isang lugar kung meron silang makukuhang pagkain dito. Sa tulong ng MCCTIP, tatanggap ang mga katutubo ng bolo, kalaykay, sprayer, sprinkler at iba pa. May nakahanda na ring lupang sasakahin ang mga benipisyaryo sa kanilang lugar. Bukod sa mga kagamitang nabanggit ay tatanggap pa ng bayad sa kada-araw ng pagta trabaho sa bukid ang mga nasabing katutubo sa ilalim naman ng DSWD Cash for Building Livelihood Assistance. Inaasahan na sa pamamagitan ng proyektong ito ay mananatili ang mga nasabing katutubo sa kanilang kumunidad. (VND/PIA 4B/Occ Min)



