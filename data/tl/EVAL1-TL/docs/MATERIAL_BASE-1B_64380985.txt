GITGITAN NA!
March 26, 2016
Ngayong pumasok na ang campaign period sa lokal na posisyon ay asahan na umano ang malawakang realignment o pagbabago sa pwersa at makinarya ng mga kandidato na magreresulta umano sa mas lalong gitgitang labanan ng mga kandidato.
Naniniwala ang mga political expert na four-way fight ang labanan sa Vice Presidential Elections sa pagitan nina Sens. Chiz Escudero, Bongbong Marcos, Alan Peter Cayetano at Rep. Leni Robredo.
Ayon kay De La Salle University of Liberal Arts Dean Julio Teehankee, itoâ€™y dahil magiging limitado na ang pagkilos ni Pangulong Noynoy Aquino sa pag-appoint ng mga tao at paglalabas ng pondo dahil bawal ito sa panahon ng kampanya kaya tiyak na mas makikita na ngayon kung sino sa mga kandidato ang may mas malawak na supporters sa lokal. Tinukoy naman ni University of the Philippines Political Science Professor Ranjit Rye ang ginawang survey ng TNS Philippines, isang market research firm, noong March 18, 2016 kung saan umarangkada na ang ilan sa mga vice presidential bets na indikasyon na may 4-way fight gayundin ang habulan sa numero sa mga presidentiables.
Sa nasabing TNS survey na gumamit ng 1200 respondents ay tumaas nang 4% si Vice Presidential Senator Alan Peter Cayetano na nakakuha ng 16% mula sa dating 12%, si Naga Rep. Leni Robredo ay napako na sa 19%, nanguna pa rin naman si Senator Chiz Escudero na may 29% habang si Senator Bongbong Marcos ay bumaba sa 23%.
Sinabi pa ni Rye na sa ABS-CBN Pulse Asia survey na ginawa noong March 8-13, 2016 sa may 4,000 respondents ay statistically tied sina Presidential bet Davao City Mayor Rodrigo Duterte na nakakuha ng 25% at si Senator Grace Poe na 26%. Si Vice President Jejomar Binay naman ay 22%; Mar Roxas ay 20%, at Senador Miriam Defensor Santiago ay 3%.
Lumilitaw umano na nakopo ng Duterte-Cayetano tandem ang bulto ng boto sa Mindanao kung saan si Cayetano ay nakakuha ng 24%, pumangalawa si Escudero na may 20%, kasunod ni Robredo na may 19% at panghuli si Marcos na may 18%.
Aminado si Rye na ang labanan sa Vice Presidential post ay gitgitan at malaking factor dito ay ang pag-angat din ng presidentiable gaya umano sa kaso ni Duterte na bumulusok pataas ang rating na hatak din naman si Cayetano habang stable ang numero ni Roxas kaya gayundin naman sa kaso ni Robredo.
Dahil 4-way fight umano ang labanan sa Vice President ay tiyak na mas pukpukan pa ang magiging pangangampanya ng mga kandidato, hindi rin umano mabibigla kung sa mga susunod na survey ay magbago ang ranking ng 4 na VP bets lalo at mas mahahatak ang numero nito ngayong arangkada ang local campaign.



