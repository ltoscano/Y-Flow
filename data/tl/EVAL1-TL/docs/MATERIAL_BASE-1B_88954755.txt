Libu-libong tatay nakinabang sa ‘AKO na Man’ project ni Joy B sa QC

Ni Angie dela Cruz (Pilipino Star Ngayon) | Updated June 21, 2015 - 12:00am

MANILA, Philippines – Libu -libong mga ama ang nakinabang kahapon sa ‘AKO na MAN’ project ni Quezon City Vice Mayor Joy Belmonte para makapagpatingin ng libre ang mga tatay na may kinalaman sa prostate cancer.
Ang proyektong ito ni Belmonte ay ginawa sa pakikipag tulungan ng Philippine Urological Association Inc., Philippine Urology Residents Association at QC Medical Society upang mabigyan ng kaalaman ang mga tatay na mapangalagaan ang kalusugan laluna sa sakit na prostate na number 1 na nakamamatay na sakit ngayon sa mga kalalakihan sa ating bansa.
Ngayong buwan ng Hunyo ay ipinagdiriwang sa bansa ang Prostate Cancer Awareness Month .
Ayon kay Belmonte, ang proyektong ito ay palagian nang gagawin ng tanggapan upang mapangalagaan ang mga kalalakihan partikular ang mga ama ng tahanan sa naturang sakit at mabigyang kaalaman ang mga ito kung paano maiiwasan ang sakit.
Sa pamamagitan ng proyektong ito ay binuksan ang mga ospital sa Kidney Transplant Institute, East Avenue Medical Center, AFP medical Center, St. Luke’s Medical Center, UERM Hospital ,World City Medical Center, Capitol Medical Center, Veterans Medical Center at Urulogy Center of the Philippines sa Quezon City para sa libreng konsultasyon ng mga tatay.
Ang check-up ay para sa prostate, kidney, sexual health, urinary stones, infections at cancer.

Sinasabing ang isang lalaki kapag umabot na sa edad 40 ay kailangan ng magpa-check-up sa prostate.
Ikinatuwa naman ng mga tatay hindi lamang ng mga taga-QC ang proyektong ito dahil binuksan ito sa lahat ng ama na nais masuri kung ligtas sa prostate.



