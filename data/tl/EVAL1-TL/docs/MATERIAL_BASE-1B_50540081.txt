
PIYESTA ANG MGA KRIMINAL SA ILALIM NI PURISIMA

HABANG abala ang buong sambayanan sa pagtutok sa ginawang pagsalakay ng Moro National Liberation Front sa Zamboanga City at sa pork barrel scam na kinasasangkutan ni Janet Lim-Napoles at ng magigiting nating mambabatas, halos wala nang nakapansin sa malagim na masaker sa Angeles City, Pampanga nitong nakalipas na linggo.
Muntik ding matabunan ang karumal-dumal na pagpaslang sa 25-anyos na advertising executive na si Kristelle Davantes at ng iba pang mga kalunos-lunos na krimeng nangyayari sa ating bansa dahil sa kapalpakan ng Philippine National Police sa ilalim ng pamumuno ni Director General Alan Purisima.
Tila hindi namamalayan ng ating mga kababayan na patuloy ang paglala ng kriminalidad sa ating bansa.
Lalong nagiging malakas ang loob ng mga kriminal na maghasik ng lagim sa ating mga komunidad.
Ilang araw pa lang ang nakalilipas, pinasok ng mga kawatan ang bahay ng isa nating kasamahan sa hanapbuhay at tinangay ang mga mamahalin nitong mga kagamitan.
Mabuti na lamang at hindi pa pinasok ang kanilang mga silid dahil baka nauwi pa ito sa trahedya gaya ng naganap sa Angeles City.
Tila pagnanakaw rin kasi ang dahilan ng masaker sa L&S Subdivision sa Barangay Telebastagan, Angeles City.
Walang-awang pinagbabaril ang mga biktimang sina Nicolas Edejer, 42; ang kanyang kabiyak na si Corazon, 47; anak na Kenneth Nolan, 19 at tatlo nilang mga kasambahay.
Kilala ang pamilya Edejer sa kanilang komunidad dahil sa likas na mapagkawang-gawa ang mga ito kaya’t napakarami ang nanghihinayang sa masaklap na trahedyang sinapit ng kanilang pamilya.
Lalong nakapagngingitngit ang katotohanan na tila napakalaya nitong mga kriminal na magdala ng armas at magsagawa ng krimen habang ang mamamayang walang ibang iniisip kundi ang ipagtanggol ang kanilang kaligtasan ay labis na hinihigpitan.
Naisip kaya ng mga ulol na opisyal sa PNP na mas magagampanan sana ng mga ito ang kanilang mga tungkulin kung sa halip na pag-initan ang mga sibilyang sumusunod sa batas ay atupagin na lamang nila itong mga armadong kriminal, kasama na riyan ang mga kapwa nilang mga kumag na miyembro ng mga armadong grupo, gaya ng MNLF?
Bakit kaming mamamayan na nakahandang gumastos ng libo-libo taon-taon para magkaroon ng permit na magbitbit ng baril ang pinag-iinitan ng ating sariling pamahalaan dahil na rin sa baluktot na pag-iisip ng mga taong gaya nitong si Purisima?
Bakit kami ang pinahihirapan at hindi itong mga kriminal?
Sana nama’y dapuan ng espiritu ng katinuan itong pamunuan ng PNP at suriing mabuti ang pinaiiral nitong mga patakaran sa mga sibilyan na ang tanging hangad ay magkaroon ng sariling proteksyon para sa kanilang kabuhayan at mga mahal sa buhay.
Hindi na siguro dapat ipaalala sa kanila na itong si Devantes, ang pamilya Edejer at marami pang biktima ng krimen ay hindi sana humantong sa kanilang malagim na wakas kung tunay na may kakayahan ang PNP na ipagtanggol ang ating mamamayan.



