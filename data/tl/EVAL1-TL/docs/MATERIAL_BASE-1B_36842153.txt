Ayudang binhi sa mga magsasaka, inihahatid na ang DA 12

May 13, 2016

LUNGSOD NG KORONADAL, South Cotabato, May 13 (PIA) -- Sinimulan na kahapon (Mayo 12) ng Department of Agriculture 12 ang pamamahagi ng ayudang binhi at production input sa mga magsasakang apektado ng mahabang tagtuyot na dala ng El Nino. Kinumpirma ng DA 12 kinuha na ng mga provincial at municipal agriculturists kasama ang mga magsasaka sa North Cotabato ang kanilang alokasyon mula sa DA 12. Agad namang isusunod ang pamamahahagi ng mga binhi at abono sa mga magsasaka sa South Cotabato, Sarangani at Sultan Kudarat. Ayon kay DA 12 Regional Executive Director Amalia Jayag-Datukan mahigit 52 libong bag ng certified rice seeds at mahigit 20 libong bag certified seeds ng hybrid at open-pollinated corn variety. Naglaan ng mahigit Php71 milyon ang DA para sa mga binhi ng palay at mahigit Php28 milyon para sa mga binhi ng mais. Ang alokasyon bawat probinsya ay batay sa lawak ng sakahang apektado ng tagtuyot. Paliwanag ni Director Datukan, matagal na nilang hinanda ang mga ayudang binhi upang agad maipamahagi sa mga magsasaka kapag nagsimula na ang tag-ulan. (DEDoguiles-PIA 12)



