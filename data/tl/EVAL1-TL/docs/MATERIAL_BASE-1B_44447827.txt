
NANGINGIALAM SI LACIERDA SA SBMA

DALAWAMPUNG taong lugi ang operasyon ng Subic Bay Metropolitan Authority na tagapamahala ng Subic Bay Freeport, sa kabila ng mahabang panahong bidang-bida ito sa media buhat pa sa panahon ni dating Pangulong Fidel V. Ramos.
Ito Ang Totoo: kapag mas malaki ang gastos kumpara sa kita at lubog pa sa utang, lugi ang tawag diyan.
Nito lamang 2012 nagsimulang kumita ang SBMA sa ilalim ni Chairman & Administrator Roberto V. Garcia.
Pero nanganganib ang magandang takbo ng SBMA sa panghihimasok ng mga diyos-diyosan sa Malacañang.
Tulad ng maraming ahensiya ng pamahalaan, ginagawang gatasan kasi ng mga taga-Malacañang ang SBMA kung saan isinasaksak ang kanya-kanyang bata para sa kani-kanilang kapakina-bangan.
Hanggang ngayon ganyan ang kalakaran kaya nga itong si Presidential Spokesman Edwin Lacierda ay gusto umanong palitan ang homegrown Intelligence Officer ng SBMA na si Manuel Enriquez kahit ok naman ang performance nito.
Pwede rin sana kung maganda ang record ng ipapalit pero masalimuot at kuwestiyonable ang record ng bata ni Lacierda na baka hindi naman niya talaga kilala dahil inilapit lang ng ilang kontrabida sa SBMA Board.
Itong Danny Enriquez na gustong ipalit kay Manny Enriquez ay may kaugnayan sa pagkakabuwag ng Economic Intelligence and Investigation Bureau (EIIB) at, hindi nagtagal, sa marami nang pinasok na mga ahensiya, kasama na ang Presidential Anti-Smuggling Group at marami pang iba na ilang buwan lang ang inilagi niya.
Sabotahe ang aabutin ng administrasyon ni Garcia kung mamamayani ang dikta ni Lacierda at ang magdurusa ay ang mga negosyo sa Freeport at mga taga-Olongapo, Zambales at Bataan na malaki ang asa sa naturang ahensya.
Ito Ang Totoo: dapat sitahin ni Pangulong Aquino si Sec. Lacierda sa umano’y panghihimasok nito sa pagtatalaga ng tao sa SBMA.
Sa pagtatalaga ng “department managers” sa SBMA, marapat lang na bigyang prayoridad ang mga taga-Olongapo, Zambales at Bataan kung kuwalipikado naman at itigil na ang panghihimasok at panggagatas ng mga opisyal ng Malacañang.
Mula’t sapol naman, mga taga-Olongapo, Zambales at Bataan ang nasa likod ng pagbabantay, pagpreserba at pagpapaunlad ng Subic Freeport matapos iwanan ito ng mga Amerikano nang ipasara ng gobyerno ang base naval nito dito. Ito Ang Totoo!



