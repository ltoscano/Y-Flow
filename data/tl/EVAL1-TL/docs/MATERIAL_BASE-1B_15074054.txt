
TULOY-TULOY NA DISIPLINA SA MANILA; COMELEC PURO BABALA

MAGANDA ang sinimulang programa nina Manila Mayor Joseph Estrada at Vice Mayor Francisco “Isko Moreno” Domagoso sa pagpapatupad ng batas trapiko sa kanilang nasasakupan.
Nagsimula sa pagbabawas ng mga pampasaherong bus na bumibiyahe sa Maynila mula sa mga karatig lungsod, pagbababa at pagsasakay sa tamang lugar at pagsunod sa traffic rules and regulations ay lumuwag ang daloy ng trapiko sa lungsod.
Patunay lang ito na kulang talaga sa disiplina ang karamihan sa ating mga kababayan kung kaya’t naging masikip ang daloy ng trapiko na isang dahilan kung bakit mabagal din ang pag-usad ng ekonomiya ng Maynila. Sabagay, hindi lang naman sa Maynila kundi pati sa karamihan ng lungsod sa National Capital Region na warak ang traffic system.
Sa pag-upo ng dalawang nasabing opisyal, halos walang salapi ang kaban ng Maynila subalit dahil sa pagpapalakas ng proyekto sa pagsasaayos ng trapiko, kahit paano ay milyong piso bawat buwan ang kita ng lungsod kung saan ang pinakahuli, nitong Oktubre ay umabot sa mahigit P9 na milyon.
Isa pang ipatutupad ni Isko Moreno kaugnay sa traffic ang pagsasakay at pagbababa sa tamang lugar kung saan kapag pumara ang pasahero ay tiyak na itatabi ng tsuper ang sasakyan at saka hahayaang bumaba ang pasahero.
Sana nga, magtuloy-tuloy ang disiplina ng mga tsuper hindi lang sa Maynila kundi sa lahat ng parte ng Metro Manila upang lumuwag ang daloy ng mga sasakyan.



