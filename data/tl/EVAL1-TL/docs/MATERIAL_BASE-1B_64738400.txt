
Prehistoric Heritage in Southeast Asia exhibit, isasagawa sa Palawan

May 30, 2016

PUERTO PRINCESA, Palawan, Mayo 30 (PIA) --- Tatlong bansa sa Timog Silangang Asya ang magsasagawa ng anim na buwang exhibit patungkol sa kasaysayan at kultura. Ang nasabing exhibit na tinaguriang “The Legacy of the Islands Exhibit,” ay ilulunsad sa Mayo 30 sa Palawan Heritage Center at ito rin ang simula ng anim na buwang pagtatanghal. Ang bansang Indonesia, Malaysia at Pilipinas ang kalahok dito. Ito ang kauna-unahang pagkakataon na gaganapin sa Pilipinas ang exhibit ng Prehistoric Heritage in Southeast Asia o PREHSEA at isang malaking karangalan na ang lalawigan ng Palawan ang napiling pagdausuan ng aktibidad na ito. Ayon kay Gng. Mary Rose P. Caabay, hepe ng Palawan Heritage Center, inaasahan na maipapakita at maipamamalas sa exhibit na ito ang mayamang kultura ng Pilipinas maging ang mga karatig bansa nito sa Asya sa pamamagitan ng mga makasaysayang artifacts at mga pananaliksik na isinagawa ng mga dalubhasang arkeyologo mula sa grupo ng PREHSEA gayon din pagtatatag ng Pambansang Museo ng Pilipinas. Ang pagtatanghal na ito ay itinataguyod ng PREHSEA katuwang ang European Union (EU) sa pakikipagtulungan ng Pambansang Museo ng Pilipinas at ng Pamahalaang Panlalawigan ng Palawan. Inaasahang dadalo sa paglulunsad nito ang iba’t-ibang kinatawan mula sa mga ahensiyang nabanggit upang bigyang pagkilala ang mga ambag ng mga naglilingkod sa larangan ng pananaliksik ng kasaysayan, kultura, tradisyon at antolohiya. Ang PREHSEA ay pinamamahalaan ng iba’t-ibang ugnayang pangkasaysayan sa rehiyon ng Timog Silangang Asya. Layon nito na palakasin ang sektor ng kulturang pangkasaysayan sa pamamagitan ng pagtaguyod ng pagkakaiba ng kultura sa panlipunang pag-unlad. (PIO/OCJ-PIA4B Palawan)



