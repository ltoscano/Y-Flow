Bulacan, may 11 bagong alkalde

May 17, 2016 Shane F. Velasco

LUNGSOD NG MALOLOS, Mayo 17 (PIA) -- May 11 bagong alkalde sa Bulacan. Base sa datos na nakuha mula sa Commission on Elections o COMELEC, Si Ferdie Estrella ang bagong alkalde sa Baliwag matapos makakuha ng 36,850 boto laban sa incumbent na si Carolina Dellosa na may 33,258 boto at dating alkalde Rolando Salvador na may 4,692 boto. Sa Bocaue, wagi sa pamamagitan ng toss coin si Maria Eleanor Villanueva laban kay Jim Valerio. Nauwi ito sa toss coin matapos kapwa makakuha ng tig 16,694 boto sina Villanueva at Valerio. Sa Balagtas, wagi si Eladio Gonzales Jr. sa botong 16,952 laban kay Lito Polintan na may botong 9,284. Sa lungsod ng Meycauayan, uupong alkalde si Henry Villarica na nakakuha ng 67,588 boto laban kina Judy Alarilla na may 23,923 boto ay Pabling Milan na may 503 boto. Sa Pandi, tinalo ni Tinoy Marquez sa botong 20,064 ang nakaupong si Rico Roque na nakakuha ng 16,917 boto. Si Mary Ann Marcos naman ang bagong punong bayan ng Paombong sa botong 12,322 na tumalo sa nakaupong si Isagani Castro na may 6,307 boto. Sa bayan ng Santa Maria, tinalo ni Yoyoy Pleyto sa botong 51,691 si Rejie Ramos na may 37,297 boto. Si Ivy Mendez Coronel ang bagong punong bayan ng San Miguel na nakakuha ng 20,440 boto laban sa mga kalaban nitong Ferdie Tiongson na may 18,701 boto, Allen Dela Cruz na may 15,824 boto, at Mike Dela Cruz na may 12,774 boto.

Uupo namang punong lungsod ng San Jose Del Monte si Kinatawan Arthur Robes ng Lone District nakakuha ng botong 83,148. Tinalo niya sina incumbent Reynaldo San Pedro na nakakuha ng 81,672 boto at Hadji Comendador na may 948 boto.

Samantala, balik naman bilang punong bayan ng San Ildefonso si Carla Galvez sa botong 28,249. Nakalaban niya ang tiyuhing si incumbent Gerald Galvez na may botong 27,862. At panghuli sa Pulilan, uupong punong bayan si Maritz Ochoa-Montejo na asawa ni Science and Technology Secretary Mario Montejo. (CLJD/SFV-PIA 3)



