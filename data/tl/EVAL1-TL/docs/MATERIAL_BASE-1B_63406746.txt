
MGA BINULAG NI DUTERTE (1)

DAHIL napakarami ang naging reaksiyon sa ating kolum tungkol kay Davao City Mayor Rodrigo Duterte, kasama na ang ilang nanakot sa inyong lingkod na bilang na umano ang araw ko, minabuti kong sundutin muli ang isyu upang ipamukha sa mga ulol na ito na hindi ako natatakot sa mga demonyong gaya nila.
Kahit maghapon na magtuwad-tuwad sa Luneta at sa overpriced na People’s Park sa Davao City itong mga alipores ni Duterte, tiyak na hindi mananalo na maging Pangulo ng bansa itong amo nila. Wala sa lugar ng isang matino at maaayos na lipunan ang isang lider na utak sanggano. Hinding-hindi papayag ang sambayanan na pamunuan tayo ng taong buhay pa ay sinusunog na ang kaluluwa sa impiyerno.
Ipinagmamalaki ng mga alipores ni Duterte na maganda at mapayapa ang Davao City. At kailan pa naging mapayapa ang isang lugar na may isa sa pinakamataas na bilang ng unsolved murder? Okay lang sana kung ang pinapatay ay mga big-time na criminal, eh, puro piyait naman ang pinapatulan nila.
Giit pa ng mga alipores ni Duterte na progresibo umano ang Davao City at sa katunayan ay napabilang pa ito sa listahan ng mga most liveable cities sa Pilipinas.
Aba’y sa totoo lang, maganda naman talagang manirahan sa Davao ngunit ito ay hindi dahil sa pamamalakad ni Duterte kundi ito ay dahil sa angking ganda at napakaraming biyaya ng kalikasan sa naturang siyudad.
At sa mga nagsasabi na hindi ko alam ang nangyayari riyan sa Davao, madalas akong nagpupunta riyan kaya’t alam ko na napakatindi ang kahirapan sa siyudad. Sa katunayan, may mga barangay sa Paquibato District na pinamumugaran ng mga komunistang rebelde. ‘D ba’t may isa military truck pa nga na puno ng sundalo ang pinasabugan ng landmine sa Paquibato?
Saan ka naman nakakita ng isang progresibong siyudad na hanggang ngayon ay may mga komunidad na tumatangkilik sa mga komunistang rebelde? Malinaw yan na palantandaan na mahirap ang mga tao sa isang komunidad ngunit hindi ito alam ng mga alipores ni Duterte dahil nabulag na sila sa mga gimik nito sa media.
Maging sila ay nauulol ng mga propagandista ni Duterte na diumano’y nagpanggap pa itong taxi driver upang marinig ang hinaing ng kanyang mga nasasakupan. Lumang style na ‘yan dahil kung totoo na nagpanggap ito, aba’y hindi sana lumabas ito sa media na may kasama pang litrato.
Sa ating susunod na kolum ay hihimayin natin ang kalagayan ng ekonomiya ng Davao dahil paniwalang-paniwala ang mga alipores ni Duterte na maayos ang palakad sa siyudad.
Ibubunyag din natin ang tunay na dahilan kung bakit sa media ay galit na galit itong si Duterte sa diumano’y smuggler na si David Tan. Abangan!



