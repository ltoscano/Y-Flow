
MALING MENTALIDAD

MINSAN ang nagiging problema lagi ay maling mentalidad.
Maling pagtingin sa mga bagay-bagay na imbes tingnan ang maganda ay pangit agad ang unang nakikita.
Halimbawa ay ang batikos sa ordinansa na isinusulong ni Quezon City District 3 Councilor Allan Benedict Reyes na magre-regulate sa mga foul at offensive joke sa mga “comedy bar.”
Ang ordinansa ni Councilor Reyes ay base sa reklamo ng ilang kababayan natin na minsan ay sumosobra na raw talaga ang mga biro sa mga comedy bar.
Below the belt na at maging mga sensitibong isyu tulad ng relihiyon at mga kapansanan ay wala nang kahit konting pangingimi kung lapastanganin.
Ang sabi ng mga agad-agad kumontra sa panukalang ordinansa ni Councilor Reyes ay paraan lang daw ito para makapangotong ang mga konsehal sa lungsod.
Ang sabi pa ng mga negatibo, kung ayaw raw mabastos ay huwag nang pumunta sa mga comedy bar. Kung nagpupunta kayo sa mga comedy bar, mapapansin ninyo na maraming dayuhan ang pumupunta rin kasama ng kanilang mga Filipino host.
Lahat ng mga customer ay testigo kung paano bastusin ng ating mga kababayang performer ang Pilipinas, ang simbahan, ang mga kababaihan, ang mga magulang at lalo ang mga may kapansanan. Nakatatawa pero minsan ay hindi na dapat at sobra na.
Maraming suporter ang mga comedy bar kasi masaya nga naman sa mga ganitong lugar pero minsan ay panlahatan ang panlalait at wala nang kahit anong klaseng renda ang mga pambabastos.
Ito lang naman ang gusto sanang kontrolin ng ordinansa. Ang gusto lang ni Konsehal Reyes ay mapag-usapan ang isyu at matingnan sa pamamagitan ng public hearings and debates kung maaaring maiayos para sa kapakanan ng nakararami.
Bigyan natin ng pagkakataon si Councilor Reyes, hindi mababa ang kanyang mentalidad para mag-isip ng masama para sa QC.
Para sa akin, masyadong unfair na pagbintangan agad ang mga konsehal na gusto raw kumita sa ordinansang ito kung pumasa man.
Hindi ganito kababa ang mentalidad ng ating mga hinalal na konsehal.



