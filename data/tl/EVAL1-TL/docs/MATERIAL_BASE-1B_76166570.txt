Push Mo Toh!: Jasmine, idinispley ang dyowa sa AlDub event!
Alden-Maine, giniba ang sinehan sa Megamall!
By Glenn Regondola July 14, 2016
Figuratively, giniba ng AlDub nation ang Cinema 9 and 10 ng SM Megamall sa overflowing nilang suporta sa movie together ng sensational loveteam nina Alden Richards at Maine Mendoza, ang Imagine You & Me.
Sa pila pa lang ng mga nag-aabang, aakalain mong meron ding traffic sa daanan ng 3rd floor ng Megamall sa daan-daang fans na nag-aabang. Kailangan pa naming makipaggitgitan upang makapasok kami sa loob na talaga namang masikip at punumpuno ng utaw.
Habang isa-isang dumarating ang mga celebrity na sumuporta kina Alden at Yaya Dub, maririndi ka talaga sa hiyawan na aakalain mo’y nasa Divisoria ka’t namimili ng kung anu-ano. Nang dumating si Ryzza Mae Dizon, walang tigil talaga ang sigawan, eh, ano pa kaya nang dumating sina Lola Nidora at Lola Tinidora na in full attire sina Wally Bayola at Jose Manalo. Very kalyeserye ang atmosphere.
Nagsigawan din naman ang mga faney nang dumating sina Jasmine Curtis-Smith kasama ang boyfriend na si Jeff Ortega na dumiretso na sa loob ng Cinema 10.
Muling nagkagulo ang lobby nung dumating ang mag-asawang Dingdong Dantes at Marian Rivera.
At heto na, nang ianunsiyo na ang pagdating ng Power Couple na sina Alden at Maine, halos mabingi na kami sa hiyawan at sigawan ng mga tao. Halos madurog na rin kami sa aming kinalalagyan dahil sa pagkakagulo ng mga tao na gustong mahawakan, malapitan at makunan ng litrato ang kanilang mga idolo.
Sabi nga namin, this is by far the premiere night to beat! Whew!
At sa screening proper, sa Cinema 10 kung saan kami na-assign umupo, bukod pa sa Cinema 9, na siksikan din talaga ng mga tao, naku, naku, wala na kaming maintindihan sa mga dayalog ng dalawa dahil sa walang humpay na sigawan ng mga manonood.
Lalo na sa kanilang kilig moments, hay kaloka talaga dahil puro boses na lang nila ang nangingibabaw kaya wala kaming ginawa kundi ang mag-lip-read.



