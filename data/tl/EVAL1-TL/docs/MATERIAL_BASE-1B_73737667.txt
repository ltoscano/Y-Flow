6 na LGU sa South Cotabato, inutusang tapusin ang kanilang FLUP

May 13, 2016

LUNGSOD NG KORONADAL, South Cotabato, May. 13 (PIA) -- Inatasan ng Department of Environment and Natural Resources (DENR) 12 ang limang bayan at isang lungsod sa South Cotabato na tapusin na ang kanilang Forest and Land Use Plan (FLUP) bago magtatapos ng taon. Ito ay nag-ugat sa kahilingan ni South Cotabato Gov. Daisy Avance-Fuentes sa DENR na tulungan ang pamahalaang panlalawigan sa pagpapaalala sa mga LGU na madaliin na ang pagbuo ng kanilang FLUP. Partikular na inaatasang tapusin na ang kanilang FLUP ang mga bayan ng Tupi, Tampakan, Tantangan, Banga, Polomolok at lungsod ng Koronadal. Kaugnay rito, muling binuo ni DENR 12 Regional Director Datu Tungko Saikol ang Regional FLUP Technical Working Group para repasuhin at suriin ang hinahandang mga FLUP ng mga naturang LGU. Mahalaga ang FLUP dahil gabay ito ng mga lokal na pamahalaan sa matalino at tamang paggamit ng kanilang mga forest land resources, ayon kay Director Saikol. Masisiguro nito ang malawakang pangangalaga lalung lalo na ng mga watershed ng bawat lugar. Umaasa rin si Director Saikol na isasama ng mga LGU sa kanilang FLUP ang National Greening Program ng pamahalaang pambansa.

(DEDoguiles-PIA 12)



