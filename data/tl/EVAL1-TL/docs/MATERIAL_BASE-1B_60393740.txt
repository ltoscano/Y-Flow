2016 ARMM Ramadhan Fair, bukas na sa publiko

June 09, 2016

LUNGSOD NG COTABATO, Hun 9 (PIA) – Muling binuksan ng Autonomous Region in Muslim Mindanao (ARMM) regional government ang taunang Ramadhan Trade Fair sa loob ng ORG compound dito sa lungsod. Ito ay kasabay ng paguumpisa noong Lunes, Hunyo 6, ng buwan ng Ramadhan. Ayon kay Ramadhan Fair 2016 Chairman at Department of Tourism-ARMM Assistant Secretary Bai Shalimar Candao, tampok sa Ramadhan Fair ngayong taon ang iba’t-ibang mga pagkain at produkto mula sa limang probinsya ng autonomous region. Ang taunang multi-trade exhibit ay lalahukan ng mga traders mula sa Maguindanao, Lanao Del Sur, Basilan, Sulu at Tawi-Tawi, dagdag ni Candao. Ayon pa sa opisyal, iba’t-ibang mga aktibidad din ang inihanda ng ARMM government tulad ng pagbibigay ng libreng serbisyong medikal, Qur-an reading competition, raffle draw, arts & photo exhibits, sports fest, video film showing, weekend agri fair at adopt a mosque. Bukod dito magkakaroon din ng techno at cooking demo, cooking competition, lantern and light Display Competition at booth competition. Tampok din sa Ramadhan Fair ngayong taon ang mini carnival rides para sa mga bisita. (ORVRivera-PIA12)



