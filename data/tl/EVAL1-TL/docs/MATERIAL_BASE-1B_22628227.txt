DOH, nagbigay ng libreng health kits sa mga brgys ng Nueva Vizcaya

May 25, 2016 Ben Moses Ebreo

SOLANO, Nueva VizcayaMay 25 (PIA) – Nagbigay ng mga libreng health kits ang Department of Health (DOH) ngayong araw sa mga 216 na barangays sa lalawigan sa ilalim ng programang “Tamang Serbisyo para sa Kalusugan ng Pamilya” o TSeKap. Ang programa ay inilunsad kanina ng mga kawani ng DOH sa Highlander Hotel sa bayang ito na dinaluhan ng mga Barangay Health Workers (BHWs), local government representatives at Provincial Health Office (PHO). Ani Dr.

Valeriano Lopez, DOH regional director, 216 na TSeKap kits na nagkakahalaga ng P35,000.00 bawat isa ang ibinigay sa mga barangays na may mga Rural Health Stations (RHS). Ang bawat TSeKap kit ay naglalaman ng 2 Nebulizers, 1 Stethoscope, 1 wound dressing set, 1 Glucometer para sa examination ng blood sugar at 2 non - contact Thermometers. “Layunin nitong mapalakas ang serbisyo ng mga health stations sa mga barangays upang mabigyan sila ng tamang kagamitan sa kanilang serbisyo sa mga mamamayan, lalo na ang mga PhilHealth members,” pahayag ni Lopez. Ani Lopez, sakop ng TSeKap program ang provinces ng Quirino, Isabela, Nueva Vizcaya, Cagayan at Batanes kung saan tatanggap din ng mga kits ang mga ito. Dagdag pa ni Lopez na magpapatayo din ng mga RHS ang DOH ngayong taon sa mga barangays na wala pang pasilidad at sa mga paaralan upang magamit ng mga barangays na walang pasilidad. “Dahil dito, mas mapapalakas natin ang serbisyo ng mga RHS sa mga lalawigan upang mapakinabangan ng mga mamamayan,” dagdag ni Lopez. (ALM/BME/PIA 2-Nueva Vizcaya)



