
SINO KAYA ANG HIGIT NA MAKIKINABANG SA DONASYON?

SA paghagupit ng bagyong Yolanda sa Kabisayaan, nasaksihan natin kung anong klaseng gobyerno meron tayo at kung anong uri ng Pangulo mayroon ang bansang Pilipinas. Tayo mismong mga Filipino ang nakasaksi sa mga pagkukulang at incompetency, mahinang pamumuno at kapasidad, zero performance na para bang bansang walang gobyerno at walang lider.
Isang linggo na ang nakalilipas nang bayuhin ng super typhoon Yolanda ang Visayas region ngunit wala pa ring maramdamang tulong o ayuda mula sa gobyerno ang mga survivor. Isang araw bago maghasik ng lagim si Yolanda sa Kabisayaan ay tahasang sinabi ni Pangulong Aquino na nakahanda na ang gobyerno sa anomang sakuna.
Nakahanda na raw ‘yung mga C130, naka-standby na rin daw ‘yung 32 na eroplano at helikopter, nakaposisyon na rin ang 20 barko ng Philippine Navy, ang relief goods ay nakahanda na rin sa mga lugar na posibleng tamaan ng bagyo. Aasahan na raw na paghupa ng bagyo ay makararating agad ang mga ito.
Pangulong Aquino, ano na po ang nangyari sa mga sinabi mo bago manalasa si Yolanda sa Visayas Region, isang linggo na ngayon ang nakalipas pero bakit tila yata hindi pa nararamdaman ng ating mga kababayan sa Visayas ang mga sinabi mo na nakahanda na lahat.
Sinisisi ni DILG Sec. Mar Roxas ang mga kalsada na hindi raw maraanan ng mga truck. Nandoon na ako, pero ano ang ginagawa ng mga chopper ng military, bakit hindi ito ang gamitin nila para makarating sa ibang lugar ang relief goods? Ganoon na ba kakitid ang pag-iisip ng gobyerno?
Dinadahilan n’yo na lang parati na hindi makaraan ang mga truck na kinargahan ng relief goods. Sana paganahin naman paminsan-minsan ng ating mga opisyal ang mga utak nila. Noong panahon ng kampanya kahit pinakaliblib na lugar ay nararating n’yo gamit ang chopper, eh, bakit ngayon hindi n’yo magawa?
Siyanga pala, nasaan na ang mga senador at iba pang politiko? Wala yata akong nakita ni isa sa kanila na nagsalita sa TV. Maging si actress at Ormoc Congresswoman Lucy Torres-Gomez ay hindi rin daw nakita sa Ormoc. Sobrang kapal na talaga ng pagmumukha ng gobyernong ito. Biruin mo, pati ba naman donations at relief goods na galing sa ibang bansa ay kailangan pang lagyan ng tax, kakainin na lang ng mga survivor ay gusto pang pagkakitaan ng gobyernong ito.
Nakatataba ng puso na malaman na ganoon kamahal ng mga taga-ibang bansa ang Pilipinas dahil sa laki ng donasyong cash or in kind ngunit ang nakababahala rito ay kung paano ipamamahagi ang billions of pesos na tinanggap ng gobyerno para sa mga biktima ni Yolanda.
Makarating kaya ang mga donasyon na ito sa mga taong karapat-dapat na bigyan ng tulong, sa mga taong totoong nabiktima ni Yolanda?
Hmmmmm, tingnan na lang natin, kung sino ang higit na makikinabang sa mga pera at pagkain na bigay ng ibang bansa, ang mga totoong nabiktima ba ng bagyo o ang mga taong gobyerno?



