SI SMILE MAYOR, PUMANAW NA

QC’s Smile Mayor is dead. Ito ang balitang nakarating sa akin sa umaga ng araw ng Pasko.
Atake sa puso ang ikinamatay ni dating Mayor Mel Mathay.
Nagluluksa ang lungsod.
Katulad ng lungsod na kanyang pinaglingkuran ng mahabang panahon, makulay ang political career ni Mel Mathay.
Naging vice mayor, assemblyman at naging congressman.
Naging vice governor ng Metro Manila Commission na pinagmulan ng Metro Manila Development Authority (MMDA).
Marami sa leaders ng lokal na pamahalaan ng QC ay dumaan sa pagtuturo at training ni Mayor Mathay.
Maging si dating mayor at ngayon ay Speaker Sonny Belmonte ay nagpatunay sa makabuluhang naging kontribusyon ni Mel sa pulitika ng QC at ng bansa.
Matibay na pundasyon ng QC ang apelyido na Mathay at ang iniwan na legacy ni Mayor Mel.
Dalawang anak ni Mayor Mel ay nasa pulitika rin ng QC, si former Congressman Chuck Mathay at former Councilor Bu Mathay.
Kahit may edad na ay marami pa rin ang nagulat sa tila biglaang pagpanaw ni Mayor Mel.
Wala naman kasing napabalita na may matinding sakit itong dinaramdam. Kinaya pa nga nito na kumandidato noong nakaraang eleksyon.
Ayon sa kanyang anak, mahinahon din ang pagkamatay ni mayor na halos ayon sa kanyang mahinahong personalidad.
Wala siyang inireklamo na kahit anong karamdaman. Nag-dinner pa raw ang pamilya noong bisperas ng Pasko.
Kinabukasan ay maayos na bumangon
 si mayor para manood sana ng TV gaya ng nakagawian pero nag-collapse ito papunta sa banyo.
Nakalulungkot ang balita dahil araw mismo ng Pasko.
Sa pagkalat ng balita, iba’t iba ang ibinigay na deskripsyon ng mga tao tungkol kay mayor.
Laging masaya, laging nakangiti at mahinahon magsalita.
Ito ang agad na masasambit ng maraming residente kung tatanungin mo kung paano nila naaalala si Mayor Mel Mathay.
Lagi, ang gusto ni Mayor ay nakangiti, kaya nga ang kanyang campaign slogan ay – Ibalik ang Smile sa QC.
Para sa kanya, ang nakangiting QC ay payapa, kuntento, at masayang QC.
Rest in peace Mayor Mel. Salamat sa iyong paglilingkod sa QC.



