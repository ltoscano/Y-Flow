ISPORT LANG: NCAA wala pang osteoporosis
By Zaldy Perez June 22, 2016 Sa Sabado (Hunyo 25) na pala ang opening ng 2016 National Collegiate Athletic Association (NCAA) sa Mall of Asia Arena (MOA).
Imagine 92-years-old na pala ang NCAA at hanggang ngayon buhay na buhay pa ito at walang palatandaan na tinatamaan na ito ng osteoporosis.
Ang kagandahan ngayong season kung titingnan natin ang mga basketball teams ay wala kang itulak-kabigin sa kanila. Sa tutuo lang, ang San Beda nga na masasabing laging paborito bago magsimula ang season dahil sa 19 na kampeonatong nakasukbit sa kanilang beywang ay hindi binibigyan ng gaanong tsansa ng mga eksperto ngayong Season 92.
Sinasabi ng ilang basketball analysts na binigbigyan nila ng mataas na tsansa ang Arellano Chiefs ni coach Jerry Codnera at JRU Heavy Bombers ngayong season.
Bakit ka nâ€™yo?
Ito ay sa dahilang kitang-kita naman kung paano hinagupit ni Codinera sa loob ng tatlong taon ang Chiefs para maihanda ito sa battle royale ngayong taon dahil sa runner up finish nito sa Fil Oil Cup..
Delikadong kalaban ang Chiefs dahil sa bilis nito at ang husay nila sa outside shooting.
Hindi sumali ang JRU sa Fil Oil Cup pero balitang-balita na minamasahe na ng husto ni coach Vergel Meneses ang dalawa niyang pamatay na sina Paolo Pontejos at Tey Teodoro.
Ang isa pang bentahe ng JRU ay intact ang line up nito na pumasok sa Final 4 ng nakaraang season.



