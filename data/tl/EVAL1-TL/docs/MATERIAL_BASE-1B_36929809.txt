
PINAY KONTRAKTOR SA BRUNEI

ANAK ng isang pangkaraniwang jeepney driver sa Pinas, matagumpay na negosyante sa Brunei.
‘Yan si Aling Precy, ang negosyanteng Filipinang nakatagpo ng matamis na tagumpay sa bansang Brunei.
Sa kabila ng samu’t saring isyu na nangyayari ngayon sa ating bansa, lalo na sa gobyerno ukol sa pork barrel at pang-aabuso sa kaban ng bayan, marahil marami sa atin ang tila nawawalan na ng tiwala at pag-asa.
Maaaring naiisip natin na tila nag-iipon tayo ng tubig sa isang butas na sisidlan, sapagkat sa kabila ng ating mga pagod at pagsisikap ay parang wala at wala pa ring nangyayari, dahil sa mga pang-aabusong ito.
Sa mga panahong ito, naisip ko ang istorya ng buhay ni Precy, ang Filipinang kontraktor na minsan kong nakilala sa Brunei.
Simpleng babae si Aling Precy. Kung iyong makikita sa kanyang pananamit, kilos at pananalita ay walang mag-iisip na milyon-milyong halaga ang kanyang nahahawakan at kinikita.
Sa probinsya ng Ilocos lumaki si Precy, simpleng jeepney driver ang kanyang ama na tubong Ilocos Norte, samantalang taga-Cagayan naman ang kanyang ina.
Nakapagtapos siya ng pag-aaral sa Polytechnic University of the Philippines dahil na rin sa pagiging isang working student.
Nang makatapos, agad na namasukan sa isang kamag-anak si Precy na roon siya natuto at lumawak ang kanyang kaalaman sa pagnenegosyo.
Isang maliit na negosyo ang kanyang naitayo, bago siya nabigyan ng pagkakataong lumipad at manirahan sa Brunei.
Nang makarating sa Brunei, pagsisikap, pagtitiyaga at pag-asa na balang-araw ay magtagumpay ang naging kaagapay niya.
Sa larangan ng construction and trading business niya natagpuan ang kanyang sarili kung saan ay iba’t ibang disenyo, klase at estilo ng finishing ang handog nila para sa kanilang mga kliyente.
Kapansin-pansin din na halos lahat ng kanyang mga tauhan ay pawang mga Filipino.
Magmula sa mason, karpintero hanggang arkitekto at inhinyero ay mga Filipino na inangkat pa mula sa Pilipinas.
Ayon kay Precy ginawa niya ito sapagkat bukod sa mas pulido ang gawa nating mga Pinoy, nais din niya na kahit papaano ay makatulong hindi lamang sa ating mga kababayan kundi maging sa ating bansa.
Ang tagumpay ni Precy ay bunga ng kanyang mga pagsisikap at pag-asa na darating ang panahon at tatamuhin niya ito.
Sa mga isyung kinahaharap ng ating bansa sa kasalukuyan, nararapat na manatili hindi lamang ang ating buklod kundi maging ang ating pag-asa na darating ang panahon na ang ating mga pag-sisikap at pagpapagal upang makabangon ang ating bansa ay magbubunga ng isang bago at higit na magandang umaga.



