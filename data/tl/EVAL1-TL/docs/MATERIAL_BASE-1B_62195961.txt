BARA SA DAAN LANSAGIN AT NEGOSYO TUMUMAL

KUNG hindi magawan ng paraan ng pamahalaan ang sobrang bagal ng trapiko sa mga sasakyan sa loob ng dalawa hanggang apat na taon na paggawa ng mga pagawaing bayan ng gobyerno gaya ng Skyway 3, malamang na tutumal ang negosyo sa bansa.
Hindi lang ang Metro Manila ang maaapektuhan kundi ang buong bansa. At magbubunga ito ng masasamang kalagayan gaya ng pagtiklop ng maraming negosyo na ikasasama naman ng kalagayan ng maraming mamamayan.
METRO MANILA BILANG PUSOD
Maituturing na pusod ang Metro Manila ng pambansang ekonomiya.
Narito ang nasa 13-15 milyong mamamayan na halos permanenteng naninirahan at pinakamalaking konsumidor ng halos lahat ng mga produkto. Matatagpuan din dito ang mga pagawaan ng napakaraming kalakal na kinakailangan ng mga mamamayan mula sa Batanes hanggang Jolo. Dito rin matatagpuan ang mga pangunahing pier at paliparan na dinadaluyan ng lahat ng tao at bagay na kumikilos sa loob ng Metro Manila at mga lalawigan.
Sa pagbagal ng trapiko ng mga sasakyan, tao at kalakal, maaapektuhan ang buong bansa.
PIER, PALIPARAN SA IBA
Upang hindi mabalaho ang hindi mabilang na uri ng mga kalakal, maging ang paglalakbay ng mga mamamayan at dayuhan, mungkahi natin na paganahin nang todo ang lahat ng mga pier at paliparan na nasa labas ng Metro Manila.
Kung may mga kalakal, halimbawa na ang target ng bentahan o distribusyon ay nasa labas ng Metro Manila, kailangan nang idaong ang lahat ng ito sa mga pier at paliparan sa ibang mga lugar. Gayundin ang mga turista na sinasabing milyon din ang paparating sa bisa ng “It’s more fun o funny in the Philippines.”
Naririyan ang mga sinasabing international port at airport sa Davao at Zamboanga, sa Mactan at Cebu, sa Batangas, sa Subic Freeport, sa Laoag City, sa Clark, Pampanga at iba pa.
Hindi dapat na isentro ang lahat sa mga pangunahing opisina ng pamahalaan na matatagpuan sa Maynila, Parañaque, Quezon, Pasay, Makati, Pasig at iba pang lungsod.
Nasaan ang programa hinggil dito?
ESKWELAHAN SA IBA
Kabilang sa mga namomroblema sa impiyernong trapiko ang milyon-milyong estudyante mula sa mga karatig na lalawigan at pumapasok sa mga kolehiyo at unibersidad sa Metro Manila.
Ano-ano na ang mga nakahandang programa ng pamahalaan para sa mga ito?
Isa sa mga problema ng mga estudyante ang pagbabalik nila sa first year kung sila’y lumilipat sa ibang eskwelahan. Paano tutugunan ng pamahalaan ang napakabigat na problemang ito kung mapagpasyahan ng mga estudyante ang lumipat?
Paano rin ang kalidad ng pag-aaral ng mga estudyante na kanilang inaasahang makuha sa mga kolehiyo at unibersidad sa MM?
KALSADA, TULAY, PIER SA IBA
Madaling sabihin ang pag-divert ng mga kalakal, tao at edukasyon sa ibang mga lugar. Subalit kailangang gumawa ng paraan ang pamahalaan na maging maginhawa ang paglalakbay ng mga ito.
Kumusta na ang mga kalsada, tulay, paliparan at iba pang dinaraanan ng mga ito sa mga karatig-pook at iba pang lugar?
AYUDA SA NEGOSYO
Siyempre pa, anu-ano na ang programa ng pamahalaan sa mga mangangalakal na labis na maaapektuhan ng sobrang bagal ng trapiko? Lalo na sa mga daraing ng pagkalugi at pagtumal ng kanilang mga hanapbuhay.
Tanging ang mga pakner ng pamahalaan na tinatawag nilang Public-Private Partnership at mga suplayer ng construction materials at pagkain ng libo-libong obrero rito ang higit na makikinabang sa mga proyekto.
Mayroon bang ayuda na ibibigay rin ng pamahalaan sa mga negosyante na maaaring malugi o magiging labis na matumal ang hanapbuhay?
MAGSASARANG NEGOSYO
Sa karanasan, napakarami ang mga nagsarang negosyo o hanapbuhay nang itinatayo at nakatayo na ang mga LRT at MRT.
Ano-ano na ang iniisip ng pamahalaan na ayuda sa mga negosyante rito?
Higit na labis na naapektuhan ang mga maliliit na negosyo na sinasabi ng malalaking samahan ng mga negosyante na bumubuo ng nasa 70-80 porsyento ng mga negosyo sa bansa. At sila rin ang may pinakamaraming iniempleyo na mamamayan.
Anu-ano na nga ba ang ginagawa ng pamahalaan upang mabuhay at umunlad ang mga ito?
BUWIS, APEKTADO
Maging ang pamahalaan mismo ay makararanas tiyak ng pagtumal sa kita, lalo na sa buwis ng mga negosyante at mamamayan sa magaganap na problema sa trapik sa Metro Manila.
Kaya naman, dapat na gumawa ito ng paraan para hanapan ng luwag ang lahat ng mga kumikilos na tao at kompanya para sa iba’t ibang kalakal at hanapbuhay.
Ang pakatatandaan ng pamahalaan, higit na malaki ang malilikom nitong buwis mula sa mga maaapektuhang negosyo kaysa sa mga magmumula sa mga pakner nito sa nasabing mga pagawaing bayan.
Sa katunayan, ang pondo ng pamahalaan na ginagamit o gagamitin sa pagtatayo ng mga pagawaing bayan ay galing sa milyon-milyong mamamayan at hindi pangunahing galing sa mga pakner nito sa mga proyekto.
Kaya naman, dapat nitong lingapin ang mga mamamayan na tiyak na daraing sa impiyernong trapik sa loob ng dalawa hanggang apat na taon.



