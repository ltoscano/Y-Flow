Red Cubs, Red Robins sumunggab ng W By Elech Dawa July 1, 2016
Sumunggab ng magkahiwalay na panalo ang San Beda at Malayan-Mapua kahapon upang palakasin ang pagkapit sa liderato sa 92nd NCAA juniors basketball tournament sa The Arena, San Juan City.
Kumuha ng lakas ang Cubs sa third quarter upang lapain ang Lyceum of the Phlilippines U Junior Pirates, 97-88 habang pinagpag ng Red Robins ang CSB-La Salle Greenhills, 94-78.
Nagtulong sa opensa sina Ed Velasquez, Joshua Tagala at Carlo Obenza sa third quarter para sa San Beda upang burahin ang 45-48 halftime deficit. Nagtala ng pinagsamang 22 puntos sina Velasquez, Tagala at Obenza sa third quarter breakaway ng Cubs at tumapos sila ng 16, 13 at 12 points ayon sa pagkakahilera.
May kinana rin na 16 puntos si Even Nelle para sa San Beda.
“We’re expecting this kind of game because LPU is really a veteran team,” wika ni San Beda coach JB Sison.
Kinontrol muna ng Cubs ang laro sa first quarter, 28-15 pero umarangkada ang Junior Pirates ng 33-17 sa second para makuha ang abante sa halftime.
Sina Leeian Salazar, Erlan Umpad at Vincent Cunanan ang tumirada sa opensa para sa LPU sa second period para mapunta sa kanilang ang bentahe papasok ng third.
May kartang tig 2-0 ang San Beda at Mapua habang 1-1 ang tangan ng Junior Pirates.



