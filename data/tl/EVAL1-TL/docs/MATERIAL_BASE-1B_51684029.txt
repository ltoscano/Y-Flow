Basudani Festival, tinanghal sa Bansud, OrMin

February 23, 2016

CALAPAN, Oriental Mindoro, Peb. 23 (PIA) – Higit na pinaghandaan ngayong taon ng bayan ng Bansud ang pagdiriwang ng kanilang kapistahan sa pagtatanghal ng kanilang Basudani Festival. Sinikap ng mga organizers na mas maging makulay, mas masaya at mas marami ang lumahok sa pagdiriwang ng kapistahan sa ngalan ng kanilang Patrong Sto. Niño. Naging tampok na gawain ang street-dancing competition kaugnay ng Basudani Festival na nilahukan ng 18 grupo mula sa mga paaralang elementarya at sekondarya ng nabanggit na bayan. Sinimulan ang programa ng in-place dancing sa Bansud Central School na sinundan ng street dancing mula sa Plaza de Bansud hanggang sa kahabaan ng national highway.

Tinanghal na mga kampeon at tumanggap ng tig-P20,000 cash prize at plake ng pagkilala ang Alcadesma National High School mula sa mga paaralang sekondarya at Bansud Central School mula naman sa mga paaralang elementarya.

Pumangalawa at tumanggap ng tig-P15,000 cash prize at plake ang Regional Science High School at Sto. Niño Elementary School. Ikatlong pwesto ang nakuha ng Pag-asa National High School at isa pang paaralan na tumanggap ng tig-P10,000 cash prize at plake. Pinarangalan din ang ika-apat at ika-limang pwesto sa elementary level na nakuha ng Pag-asa Elementary School at Villa Pag-asa Elementary School na tumanggap ng cash prizes na P8,000 at P5,000, ayon sa pagkakasunod. Nagpahayag ng pasasalamat si Mayor Ronaldo Morada sa lahat ng nagkaloob ng suporta upang maging matagumpay ang pagdiriwang ng Basudani Festival. Isa ring libreng konsyerto na ginanap sa municipal compound ang ipinamalas ng Pamahalaang Bayan kung saan nagtanghal doon ng iba’t ibang banda mula sa Maynila at mga sikat na artista. (CPRSD/LTC/PIA-Mimaropa/Calapan)



