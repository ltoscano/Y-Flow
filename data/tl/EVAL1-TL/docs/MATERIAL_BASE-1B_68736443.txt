Pamilya ni Ericson Acosta, tinatakot at hinaharas ng militar

by Macky Macaspac
October 28, 2012

Ericson Acosta (Larawan mula sa Free Ericson Acosta Campaign)
Inirereklamo ng pamilya ng bilanggong pulitikal na si Ericson Acosta ang pananakot at pagbabanta sa kanila ng diumano’y mga ahente ng militar.
Inihayag ni Isaias Acosta, ama ni Ericson na nakatanggap ang kanilang drayber ng magkasunod na text messages noong Oktubre 24 at 25. Nakasaad sa unang text message: “ericson acosta is in danger he might get killed on all souls day please spread the news”. Sinundan umano ito ulit ng pagbabanta sa wikang Pilipino: “please spread the news ericson acosta plano patayin sa araw ng patay. kung ndi man siya ay ang kanyang magulang n nktra sa anapolis cubao… Anonymous UST…”
“Wala kaming kaaway. Matatanda na kami. Marami na kaming sakit. Mag- ootsenta anyos na ang asawa ko ngayong Linggo. Magbi-birthday siya na nakakulong pa rin ang aming bunso. Ito pa ba ang ireregalo nila sa kanya? Ani Isaias na 79 taong gulang na din.
Paniwala ng pamilya Acosta na ang pananakot at pagbabanta ay nanggaling sa mga ahente ng militar, dahil si Ericson lamang ang bilanggong pulitikal na nakapiit sa Calbayog Sub-provincial Jail na binabantayan ng militar.
“Dapat isang civilian facility iyon, pero sa katotohanan nasa military detention si Ericson,” ani Isaias Acosta.
Dagdag pa ni Acosta, humingi sila ng pahintulot para sa kagyat na atensiyong medikal para sa sakit sa bato ni Erickson. Pero matapos ang tatlong buwan mula nang maisumite ang kanilang mosyon, hindi pa rin ito naaksyunan.
Kahit umano ang pribadong mga doktor ay tumatangging bigyan ng atensiyon si Ericson. “Naiintindihan namin na natatakot sila dahil napapalibutan ng mga militar si Erickon,” pahayag ni Acosta.
Dismayado rin ang nakatatandang Acosta sa mga pahayag ni Pangulong Aquino hinggil sa mga kaso ng paglabag sa karapatang pantao, na ‘leftist propaganda’ lamang.
“Biktima ng tortyur ang anak ko at matagal na ang ilegal na pagkakakulong. Ang petisyon namin sa Department of Justice (DOJ) ay mahigit nang isang taong nakabinbin, samantalang dapat ay 60 days lamang para mag-isyu ng resolusyon,” aniya.
Tanong pa ni Acosta, “Bakit naghahamon ng tulong ang Presidente para maresolba ang mga kaso ng pang-aabuso, gayong nasa kanya na nga ang lahat ng kapangyarihan?”
“Gusto ko pong tanungin ang Pangulo: Sino ang magiging responsable kapag may masamang nangyari sa anak ko habang siya’y nakakulong at hindi gumugulong ang hustisya? Paghahamon ni Acosta.
Sabi pa ni Acosta, sa halip na katarungan, insulto at pananakot ang tinatanggap ng mga pamilya ng mga biktima.
Ganito rin ang hinanakit ng iba pang biktima ng paglabag sa karapatang pantao na naghamon sa pangulo na ilabas niya ang rekord sa pagresolba sa mga kaso.
“Kung makapagsalita si Pangulong. Aquino, para bang may nagawa na siya para sa mga biktima. Hindi siya o ang kanyang administrasyon ang tumugis sa mga maysala, kundi kami mismong mga biktima. Kung ako sa kanya, dapat niyang itigil ang pag-angkin sa mga ginawa namin para kamtin ang hustisya at magtrabaho siya,” pahayag ni Concepcion Empeño, ina ng nawawalang estudyante ng UP na si Karen Empeño.
Para naman kay Edita Burgos ina ni Jonas Burgos, kawalan ng pagmamalasakit sa mga biktima ang mga pahayag ng pangulo.
“To call this propaganda and to label it leftist is the height of insensitivity to a mother who continues to search for his missing son. I stand before the Lord, who is truth Himself, in witness of this truth,” pahayag ni Burgos.
Pangamba ni Burgos na maaring maging katwiran ang mga pahayag ng pangulo para magpatuloy ang nagaganap na mga pag-abuso.
“Dahil sa pahayag ng Malakanyang na leftist propaganda ang mga paglabag. Ibig sabihin ba nito’y hindi ko na makikita ang aking anak?” Aniya pa.
Sa huling datos ng Karapatan, mayroon umanong 114 biktima ng extrajudicial killings (EJK), 127 biktima ng bigong pagpatay, 70 biktima ng tortyur at 12 sapilitang pagkawala sa ilalim ng dalawang taon panunungkulan ng administrasyong Aquino.



