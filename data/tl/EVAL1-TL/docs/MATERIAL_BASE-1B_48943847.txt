
Panelo bilang Presidential spokesman, tsupi na! By Aries Cano June 17, 2016
Tsinupi na si Atty. Salvador Panelo bilang tagapagsalita ni Presidential elect Rodrigo Duterte.
Sa kabila nito ay hindi naman ‘totally’ inetsapuwera si Panelo at binigyan na lamang ng ibang puwesto.
Kinumpirma ni incoming Presidential Communications Operations Office (PCOO) chief Martin Andanar ang pagkakatanggal ni Panelo bilang Presidential spokesman. Papalitan si Panelo ng dating Pastor na si Ernesto ‘Ernie’ Abella. Ayon kay Andanar, si Abella na ang tatayong Presidential spokesman. Nilinaw din ni Andanar na walang magiging Press Secretary ang Duterte administration.
Binanggit din ni Andanar sa isang panayam na plano talaga ni President Digong na mula day one pa lamang ay pansamantala lamang ang papel ni Panelo bilang spokesman.
Sa isang hiwalay naman na panayam kahapon ay inihayag ni Abella kung saan inilipat si Panelo.
“Si Atty. Panelo po is now the Presidential legal counsel,” sabi ni Abella sa isang panayam kahapon.
Matatandaan na sinupalpal at tinurndown ng iba’t ibang media organization ang pagiging Press secretary ni Panelo dahil sa pagiging abogado nito ng mga Ampatuan na akusado sa kaso ng Maguindanao massacre.



