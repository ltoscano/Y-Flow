Pagtatayo ng TESDA School sa Occ Min, nilagdaan ni Pangulong Aquino

May 30, 2016 Voltaire N. Dequina

SAN JOSE, Occidental Mindoro, Mayo 30 (PIA)— Isang batas ang nagtakda ng pagtatayo ng kaunaunahang paaralan ng TESDA (Technical Education and Skills Development Authority) sa lalawigan, nang nilagdaan ni Pangulong Benigno Aquino III ang Republic Act (RA) 10815 kamakailan. Ang RA 10815 o ang “Rizal Occidental Mindoro TESDA Training and Accreditation Center Act” ay Isinulong ito ni Congressman Josephine Sato na may layuning matulungan ang mga magaaral na walang pantustos sa kolehiyo at out-of-school-youth, na makapagpatuloy ng pagaaral ng mga kursong teknikal-bokasyonal. “Napakaliit ng gastos kapag sa isang TESDA administered school sila makakapagaral”, paliwanag ni TESDA Regional Director Edwin Andoyo. Ayon pa sa direktor, sisikapin ng kanilang tanggapan na maisagawa ang mga kaukulang hakbang upang mapondohan agad ang proyektong ito at mabuksan sa 2017. Itatayo ang naturang TESDA administered school sa bayan ng Rizal. Ayon kay Rizal Mayor Jesus Valdez, posibleng pansamantalang gamitin ang dating Rizal Community Hospital na nakatayo sa barangay Sto Niño. “Mas madaling puntahan ang lugar na ito dahil nasa tabi ng highway”, paliwanag ng mayor. (VND/LBR/PIA 4B/Occ Min)



