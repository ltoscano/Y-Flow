
69 Accredited Community Disaster Volunteers, karagdagang pwersa sa lungsod ng Cabanatuan

June 15, 2016 Camille C. Nagaño

LUNGSOD NG CABANATUAN, Hunyo 15 (PIA) -- Nasa 69 na mga bagong Accredited Community Disaster Volunteers o ACDVs ang dadagdag pwersa sa pagtitiyak ng kaligtasan sa lungsod ng Cabanatuan lalo sa panahon ng kalamidad o sakuna.

Ayon kay Cabanatuan City Disaster Risk Reduction and Management Office Chief Eugene Mintu, buong buwan ng Abril ang ginugol ng tanggapan upang mabigyan ng kaalaman at kasanayan ang mga magsisilbing first responders. Aniya, mula sa 13 barangay ay mayroong 81 na indibidwal ang lumahok at sumailallim sa screening test na kung saan ay 69 ang nakapasa at nakatapos sa mga pagtuturo gaya ng First Aid and Basic Life Support, Incident Command System, Outboard Motor Maintenance and Trouble Shooting, Rescue Grabbing and Escaping Techniques, at Boat Operation and Management. Kasama pa ang mga on-site training gaya ang kasanayan sa paglangoy, at paggamit ng throw bag at rescue tube. Nabanggit din ni Mintu ang pakikipaugnayan ng lokal na pamahalaan sa mga nasasakupang barangay ukol sa paglikha ng hazard map at pagsasaayos ng mga lugar na itatalaga sa bawat rescue team o ACDV na sinanay. Kanya ding sinabi na maliban sa mas mabilis at maayos na pagresponde ay may maaasahan pa ang bawat Cabanatueño na mga karagdagang tutugon sa mga pangangailangan ng lungsod kasama na ang mga orihinal na Cabanatuan Emergency Search and Rescue Team.

Gayundin ang patuloy na pagbibigay kakayahan sa bawat barangay ukol sa pagresponde at mga dabat gawin sa panahon ng kalamidad. Batay sa talaan ng pamahalaang lokal, mayroong 13 barangay na maituturing na flood prone areas at mahigpit na binabantayan tuwing tag-ulan. Ito ay ang Aduas Sur, Aduas Norte, Isla, Pagas, San Juan ACCFA, Barrera, San Josef Sur, San Josef Norte, Sumacab Sur, Talipapa, Caudillo, Communal, at Bagong Sikat. (CLJD/CCN-PIA 3)



