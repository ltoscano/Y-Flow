
HABULIN SINA DRILON, ET AL.; GCG LAW, EPIRA, ODL BUWAGIN

INGINUNGUSO ng mga taga-Social Security System si Senador Franklin Drilon na may gawa ng batas para magkaroon ng limpak-limpak na salapi ang mga komisyoner ng nasabing ahensya ng gobyerno na nangangasiwa sa pribadong pondo ng mga obrero at management ng mga ito.
Ayon sa mga taga-SSS, ang batas na Governance Commission for Government Owned and Controlled Corporations (GCG) ang naging basehan ng walong komisyoner upang kumubra sila ng mahigit sa P1 milyon bawat isa na bonus taon-taon.
Bukod dito, nasa isang milyong piso rin ang kinukubra ng bawat isa sa mga komisyoner sa P80,000 na bayad nila sa pagdalo-dalo sa kanilang miting sa loob ng isang buwan.
Bawat miting, tumatanggap ang mga ito ng P40,000 na per diem.
MALING AKALA SA GCG
Noong una, sa pagkakaalam natin, ang GCG ang nagbibigay ng kapangyarihan sa mga kinauukulan upang bantayan ang pang-aabuso sa pondo ng SSS at iba pang Government Owned and Controlled Corporation o GOCC.
‘Yun pala, ang batas na ito ang nagbibigay sa mga opisyal ng SSS, Government Service Insurance System at iba pa ng luho sa mga walang konsiyensiyang opisyal.
At dahil na rin sa GCG, ligal na ligal ang pamemera ng mga hinayupak na opisyal. Kahit na nagkakandaletse-letse na ang buhay ng mga contributor na obrero at employer, walang pakialam ang mga ito.
Para sa kanila, dahil pinapayagan sila ng batas ni Drilon, lamon lang sila nang lamon sa salapi ng mga obrero at employer.
GCG BUWAGIN
Ngayon ay nagiging malinaw na sa atin na hindi pala pabaya ang mga humahawak ng GCG. Dahil sila pala mismo ang nagmamando para tumanggap ng milyon-milyong piso na bonus at per diem ang mga opisyal ng mga GOCC.
Hindi sila pabaya sa pamimigay ng sobra-sobrang pabuya sa mga opisyal kahit nagkakandahetot-hetot na ang buhay ng 36 milyong obrero sa bansa, maging ang mga employer ng mga ito.
Dahil naman dito, hindi kaya magandang buwagin na lang ang GCG para mabuwag na rin ang mga pinagmumulan ng labis-labis na pagpapayaman ng mga opisyal?
TAHIMIK SI DRILON
Sa kasagsagan ng kontrobersya sa usaping ito, mga Bro, nananahimik lang si Drilon.
Bakit kaya hindi ito umiimik? Eh, ngayong inginuso siya, ano ngayon ang posibleng gagawin ng senador na ito?
Tatandaan natin ito siguro. Ito yatang si Drilon din ang dinaluyan ng pabuya sa mga senador na nang-impeach kay dating Chief Justice Renato Corona.
‘Yan ay kung totoo ang sinabi ng mga senador noon na magkakaroon sila, ayon kay Drilon, ng P50 milyon hanggang P100 milyon kung mai-impeach nila si Corona.
At nangyari nga. Nangyari nga ang suhulan.
PARANG OIL DEREGULATION LAW
Ano ba ang mga nagaganap sa ating mga batas?
Parang magkakatulad sila.
Ang batas sa GCG ay katulad din ng Oil Deregulation Law.
Pinaasa noon ng mga mambabatas sa Kamara at Senado ang mga mamamayan na magiging mura ang petrolyo kung maisasabatas ang Oil Deregulation Law.
Anak ng tokwa, makaraang maging batas ito at mapairal, doon na naghalo ang balat sa tinalupan sa presyo ng gasolina, diesel, liquified petroleum gas, gaas at iba pang produktong petrolyo.
Ngayon, puro pahirap ang ginagawa ng mga kompanya ng langis sa atin dahil binigyan sila ng batas ng kapangyarihang walang habas na higit na magtaas ng presyo kaysa magrolbak nito.
Ngayon, imumungkahi rin ba ninyo na buwagin na rin ang Oil Dergulation Law?
PARANG EPIRA
Ang Electric Power Industry Reform Act o EPIRA ay katulad din ng GCG at Oil Deregulation Law.
Ayon sa EPIRA, kapag umiral na ito, magmumura na ang kuryente.
Anak ng pitong putakte, ang Pilipinas na ang may pinakamahal na kuryente sa buong mundo dahil sa EPIRA.
Magtanong pa kayo sa mga Hapon na dating may pinakamahal na kuryente.
Akalain mo, hindi lang mahigit P4 ang ipapatong sa nasa P5 kada kilowatt-hour kundi nasa P10. Ito’y dahil umano sa pagpigil ng Supreme Court sa Meralco at mga planta ng kuryente na maningil ng gusto nilang presyo sa mga mamamayan.
May lakas pa ng loob ang mga ito na takutin ang lahat nang malawakan at madalas na blackout kung hindi sila makasingil.
Ngayon, gusto rin ba ninyong ipanukala na buwagin na rin ang Epira?
SIPAIN SILA
Marahil, lahat ng mga nakaupo na mambabatas na gumawa ng mga nasabing batas ay ating kilalanin.
Pagkatapos na kilalanin ang mga ito, hindi masama na magsama-sama ang lahat para ipakita sa mga ito ang ating galit.
Kung maaari ay pagsisipain na silang lahat.
Now na.
Puro pahirap ang pinaggagawa ng mga ito sa atin.
PANAWAGAN
Para sa mga may natitira pang konsensiya na mga mambabatas, pupuwede bang i-review ninyo ang lahat ng mga batas na ito na pawang mga pahirap sa bayan?
Ang pagpapahirap ng mga batas na ito ay nagtutulak na sa milyon-milyong mamamayan sa malawak na kagutuman.
At sa pag-review sa mga ito, pupuwede bang buwagin na lang ang lahat ng ito at palitan ng mga batas na pabor sa kapakanan ng mamamayan at hindi sa iilang pamilya na may kontrol sa mga dambuhalang kompanya sa langis, kuryente at GOCC?
oOo
Anomang reklamo o puna ay maaaring iparating sa www.remate.ph o i-text sa 09214303333.



