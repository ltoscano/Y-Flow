606 ektaryang taniman ng mais at palay, sinalanta ng daga

January 14, 2016

KABACAN, North Cotabato, Ene. 14 (PIA)--- Abot sa 606 na ektaryang taniman ng mais at palay dito sa bayan ang sinalanta ng daga. Sa ulat ni Municipal Disaster Risk Reduction and Management Officer David Saure, siyam na mga barangay sa bayan ang patuloy na naaapektuhan ng pang-aatake ng mga daga.

Matapos ang ilang araw na validation sa mga apektadong lugar ay idineklara kamakailan ang state of calamity sa Kabacan. Ayon kay Saure, layunin ng deklarasyon na makapagpalabas ng pondo na ibibigay bilang tulong sa mga apektadong magsasaka at mga pamilya nito. Sa ngayon, tinututukan ng MDRRMC katuwang ang Municipal Agriculturist Office ang pagpapalawak ng kanilang kampanya kontra pananalasa ng mga pesteng daga. (SJDuerme-PIA12)



