IGLESIA NI CRISTO AT MGA MAMBABATAS AT TAGA-PALASYO

MILYONG katao ang direktang nakinabang sa mga “pabuya” ng Iglesia ni Cristo kamakalawa.
Libo ang nagpatingin ukol sa kanilang mga karamdaman at nabigyan ng mga karampatang pag-aasikaso ng mga doktor, nurse at iba pang mga health professional.
Ang mga nakatanggap ng relief goods ang milyon ang bilang.
May nauna pang mga ganitong programa ng Iglesia ni Cristo gaya ng sa Mindanao at sa Central Luzon at daan-daang libo rin ang nakinabang.
‘DI BALENG NAGKATRAPIK
Kabilang tayo, mga Bro, sa mga natrapik dahil sa programa ng INC.
Pero hindi natin ininda ang nakansel o nabalam nating mga miting at pakikipagkita sa mga dapat nating ma-meet sanang mga tao sa araw na iyon.
Naging konsuwelo natin ang ngiti ng milyong mamamayan na kahit papaano ay may bitbit sa kanilang pag-uwi.
Ito’y kahit na naghirap sila na dumalo sa programa dahil sa trapik na magdamag sa bisperas ng programa at maghapon kinabukasan.
Maliit man kung ituring ang tatlong kilong bigas, tatlong lata ng sardinas at ilang pakete ng noodles na kanilang naiuwi, ang mahalaga’y nakinabang ang mga ito.
Ilang araw kaya nila matatakasan ang gutom sa bisa ng pabuya ng INC?
KAIBA SA MGA MAMBABATAS
Malaki ang pagkakaiba ng mga mambabatas sa INC.
Habang halos peke ang lahat ng mga taong benepisyaryo ng bilyon-bilyong salapi ng bayan na pinagnanakaw ng mga mambabatas, may mukha at tunay na buhay na tao ang mga nabiyayaan ng Iglesia ni Cristo.
Habang direktang namigay ang INC sa mamamayan ng serbisyo publiko, ang mga mambabatas naman ay pinaraan sa mga pekeng foundation ang kanilang mga serbisyo.
Kaya naman sila-sila lang na mga mambabatas ang higit na nakinabang kaysa ang kanilang mga benepisyaryo kung mayroon man.
Tiyak na mas maliit ang nagastos ng INC para sa pamimigay nito ng biyaya o lingap at milyon ang nakinabang.
Binaboy naman ng mga mambabatas ang taunang P24 bilyon nilang pork barrel.
MAY PDAF NA, MAY DAP PA
Batay sa mga rekord ng Department of Budget and Management na nakalap ni kasamang Rigoberto Tiglao, bukod sa taunang P24B PDAF, may P13 bilyong Disbursement Acceleration Program pa silang natanggap simula noong 2011.
Kaya naman hindi lang P70 milyon ang PDAF o pork barrel ang natanggap ng mga kongresman at hindi P200 milyon lang na PDAF ang natanggap ng mga senador.
Mayroon din bang nakinabang na milyones na Pinoy sa bilyon-bilyong salaping bayan na pabuya sa mga mambabatas?
PDAF-DAP NG PALASYO
Sabi nila, higit na mas malaki ang PDAF at DAP ng Palasyo kumpara sa hawak ng mga mambabatas na pork barrel.
Ayon kay Leonor Briones na malalim ang kaalaman sa pasikot-sikot ng PDAF, may minimum na P450B PDAF ang Palasyo.
Para naman sa grupong makabayan, nasa P1 trilyon ang halaga ng pork barrel ng Palasyo.
Ayon pa rin kay Tiglao, may hawak namang P157B na DAP ang Palasyo pa rin. simula noong 2011.
At dito nagmula ang P13B DAP na ipinamigay nito sa mga mambabatas bilang pork barrel.
May milyones din bang nakinabang dito?
PAREHONG TUWID NA DAAN
Kung tatanungin ang mga nasa Palayo at mambabatas, pare-pareho ang mga ito na nagsasabing nagagamit sa Tuwid na Daan ang kani-lang mga pork barrel at DAP.
At nagbabatuhan ngayon ng putik ang isa’t isa kung sino-sino ang may halong milagro sa pagkakaroon at paggamit ng PDAF at DAP.
Siguro, masasabi lang natin na walang nangyaring milyong nakinabang nang direkta sa mga PDAF at DAP na ‘yan na pawang mga dambuhalang halaga ang karampatang salapi para sa mga ito.
Kung may mga direkta mang nakikinabang, sila-sila lang at ang kanilang mga sariling NGO.
MAGKAKAMUKHA
Hindi tuloy alam ng mamamayan ang pagkakaiba ng mga mambabatas at taga-Palasyo.
Ang malinaw ngayon ay pawang mga baboy ang mga ito na pilit nagpapakitang tao.
Tingnan ninyo, mga Bro, grabe ang pagkakaisa ng mga ito na humihiling sa Supreme Court na tanggalin na nito ang temporary restraining order laban sa PDAF.
Nitong huli, kahit bahagdan lang daw umano ng PDAF ang matatanggap nila alang-alang sa mga iskolar at pasyente nila.
Magpa-Pasko pa naman. Hehehe!
Ang totoo niyan, mayroon pa nga silang milyones ang halaga na pinakikinabangan at walang iba kundi ang kanilang mga travel allowance.
Milyones talaga, mga Bro, ang allowance ng mga senador, kongresman at taga-Palasyo.
HABULIN SILA
Saan kaya nagmula ang malaking halaga ng relief goods na pabuya ng INC?
Tiyak na nagmula ‘yan sa kanilang mga kapatiran at iba pang may mabubuting kalooban.
Eh, ‘yung mga pabuya ng Palasyo sa mga mambabatas sa kasong impeachment at pagpapasa ng gusto nitong batas na aprubahan ng mga mambabatas?
Walang kakurap-kurap nating sabihin na galing sa mamamayan.
At binababoy at ibinubulsa lang ng mga ito ang salaping bayan habang ipinamimigay ng INC ang mga natatanggap nito.



