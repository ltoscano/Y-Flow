F2 LOGISTICS, RC COLA-ARMY ABOT-KAMAY ANG SWEEP
By Robin Mendoza July 20, 2016
Umarangkada ang F2 Logistics sa ika-anim na sunod na panalo matapos sagasaan ang defending champion Petron, 25-15, 19-25, 25-19, 25-9, sa Philippine Super Liga All Filipino Conference sa Batangas City Coliseum kahapon. Tinalo rin ng RC Cola-Army ang Generika, 25-13, 27-25, 25-19 sa ikalawang laro.
Parehong nakamit ng dalawang koponan ang ikaanim na panalo at isang hakbang na lang sa pag-sweep sa elims.
Naguna si Rachel Anne Daquis sa Lady Troopers na may 13 points at six digs, habang si Jovelyn Gonzaga ay mayroon ding 13 puntos.
Nagtala si top rookie pick Ara Galang ng 12 puntos para sa Cargo Movers, samantalang sina Aby Maraño, Mika Reyes, Kim Dy at team captain Cha Cruz ay may tig-siyam na marka at si Majoy Baron ay nag-ambag ng anim.
“Naka tsamba kami ngayong araw na ito although maganda rin ang ipinakita ng Petron siguro naka-adjust na ng konti ‘yung team (namin),” saad ni F2 Logistics coach Ramil de Jesus.
“At saka mahaba pa ito (tournament), hindi lang isa or dalawang laro ‘yung pwedeng magharap kami ng team ng Petron, madami pang adjustment na pwedeng gawin,” dagdag niya.
Si Kim Fajardo naman na sasamahan sina Jovelyn Gonzaha, Rachel Anne Daquis at Jen Reyes sa FIVB Women’s Club World Championship ay nagtalaga ng 29 sa 30 na excellent sets ng F2 Logistics.

Inamin ni De Jesus na ang kanilang pakay ay makapasok sa top 4.
“Halos sa amin no bearing naman kasi wala ka naman kailangan ipanalo ang importante lang na andoon ka sa top 4,” sabi niya.
Tumapos sina Aiza Maizo at Ces Molina ng 11 at 10 puntos, ayon sa pagkakasunod, para sa Petron. Nakuha ng Tri-Activ Spikers ang ikalawang talo sa anim na laro nito.
Samantala, naging emosyonal si Jen Reyes ng Petron nang tanggapin ang golden ticket, para maging ikaapat na Pinay na sasabak sa FIVB Women’s Club World Championship sa Oktubre 18-23 sa MOA Arena.



