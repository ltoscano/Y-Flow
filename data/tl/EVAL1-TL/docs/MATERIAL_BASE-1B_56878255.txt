Lusawin ang partylist law

HINDI matigil ang palitan ng akusasyon ang Akbayan partylist, Anakbayan at Bayan Muna na pawang may sariling kinatawang nakaupo sa Kongreso.
Maraming grupo ang nagsumite ng petisyon para maalisan ng karapatang makatakbo bilang partylist ang grupong Akbayan dahil karamihan sa kanilang mga lider ay nakaposisyon na sa gobyernong Aquino. Isa na nga rito si Po-litical Adviser Ronald Llamas alyas Boy DVD at alyas Totoy AK-47.
Mas lalo pang nadiin ang alyansa ng Akbayan at ng administrasyon nang malantad ang P14 million donation sa kanila ng magkakapatid na Kris, et, al noong 2010 elections. Sa tindi ng mga panawagan para sipain ng Comelec ang Akbayan, napunta ito sa sulok kaya wala nang nagawa kung hindi ituro naman ng kanilang mouthpiece ang Bayan Muna, Gabriela at Anakpawis bilang mga front ng NPA at Communist Party of the Philippines. Ang mga grupong ito naman ang kanilang pinadi-disqualify sa Comelec dahil ang mga pork barrel nila ang sinasabing nagpapalakas sa puwersa ng mga rebeldeng kumakalaban sa pamahalaan.
Aminin na nating lahat na masyadong nabababoy ang partylist system dahil na rin sa kagagawan ng Arroyo administration. Sinalaula ni Gloria ang maganda sanang intensiyon ng batas na magkaroon ng kinatawan ang lahat ng sektor. Dahil sa political crisis na kanyang sinuong, lahat na ng klase ng pabor ay ibinigay sa mga pulitiko at sa mga sektor na sumusuporta sa kanya para lang makatapos ng kanyang termino.
Sino ba namang mag-aakalang isang araw ay magiging kongresman si Arnel Ty na bilyonaryong dealer ng LPG?
Kung talagang gusto nating makatipid at totoong malinis ang ating political system na binaboy ng grupo ni Arroyo, dapat ay ipawalang-bisa na ang partylist law.
Sa isang banda, bakit pa kailangan natin ng 57 congressmen sa Kongreso gayung ang mga senador at kongresista ay may mandato na ng batas para ikatawan ang lahat ng sektor mula sa magsasaka, manggagawa, kababaihan, kabataan at senior citizen. Ang mismong mga framer ng batas na lumikha sa partylist law ang nagbigay ng pagkakataon sa mga politiko na gamitin itong pagkakataon para mawaldas ang pera ng bayan sa walang kabagay-bagay ng mga kinatawan.
Ngayong nagbabatuhan na ng putik ang mga dating makakaliwa na naglaro sa gitna hanggang mapunta sa kanan, mas lalong nagkaroon ng dahilan ang mamamayan na paalisin na silang lahat sa Kongreso.
Huwag na tayong maglokohan, pare-pareho lang naman kayong nag-iingay laban sa katiwalian kapag hindi kayo napapartehan!



