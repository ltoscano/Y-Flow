
MWSS, naglaan ng P237M para sa Flood Forecasting System ng Angat Dam

May 15, 2016 Shane F. Velasco

NORZAGARAY, Bulacan, Mayo 15 (PIA) -- Nagkaloob ng 237 milyong piso ang Metropolitan Waterworks and Sewerage System o MWSS sa National Power Corporation o NAPOCOR para i-modernisa ang Flood Forecasting System ng Angat Dam. Layunin nito na maging maaasahan at tiyak na ang pagtataya at pagbibigay ng babala kung magkakaroon ng pagbaha sa tuwing magpapakawala ng tubig ang Angat Dam. Ayon kay NAPOCOR President Gladys Sta. Rita, kapag naiposisyon na ang bagong Flood Forecasting System, magbibigay ito ng real-time na anunsyo kung anong oras raragasa ang tubig baha sa oras na maglabas ng tubig ang dam.

Sa matagal na panahon, pangunahing apektado kapag nagpapakawala ng tubig nito ang mga bayan ng Pulilan, Calumpit at Hagonoy. Ito ang nagsisilbing catch basin o tagasalo ng tubig dahil mabababang lugar sila na nakaharap pa sa look ng Maynila. Noong kasagsagan ng bagyong Ondoy noong Setyembre 2009, napuno ang Angat Dam kaya’t nagpakawala ng tubig na nagdulot ng malawakang pagbaha.

Sinundan ito ng bagyong Pedring noong Setyembre 2011, paghagupit ng Habagat noong Agosto 2012 at malalakas na bagyo ng 2013, 2014 at Kapaskuhan ng 2015.

Ang modernisasyon ng Flood Forecasting System ay isa sa apat na bahagi ng ginagawang Retrofitting ng buong istraktura ng Angat Dam. Matatandaan na mismong si Pangulong Benigno S. Aquino III ang naglunsad ng proyektong ito noong Hulyo 2015. Gagastusan ng 237 milyong piso ang pagpapatibay ng operasyon ng mga spillway gates ng Angat Dam. Dito dumudulas ang tubig na pinakakawalan ng dam kung saan ikakabit ang kasangkapang Flood Forecasting System, na oras na may lumabas na tubig, agad na malalaman sa loob lamang ng segundo.

Nakasunod o naka-pattern ang kasangkapang ito sa Doppler Radar na nauna nang ikinabit ng Department of Science and Technology sa iba’t ibang istratehikong bahagi ng bansa, na isang imprastrakturang sumusukat ng buhos ng ulan at maging kung paparating pa lamang ang ulap na may dalang ulan. Nagmula ang pondo sa MWSS dahil ito ang nangangasiwa sa laman na tubig ng Angat Dam, na siyang pinapadaloy upang suplayan ng inuming tubig ang Metro Manila sa pamamagitan ng Manila Water at Maynilad habang ang papel naman ng NAPOCOR ay ang pangangasiwa sa watershed o kagubatan sa kabundukang napakapalibot sa dam na naitayo noong 1967. Kapag natapos ang proyekto, ang datos na makukuha ng NAPOCOR sa Flood Forecasting System ay ibabato sa PAG-ASA at Provincial Disaster Risk Reduction Management Council upang malaman ito publiko sa pamamagitan naman ng media. (CLJD/SFV-PIA 3)



