ANG PAG-IBIG NG PAG-IBIG

KUNG pabahay ang pag-uusapan, isang key shelter agency ang namumukod-tangi dahil sa napakalaking kontribusyon nito sa pamahalaan sa pagsisikap na mabigyan ang bawat Filipino ng disenteng bahay. At iyan, mga suki, ang Pag-IBIG.
Alam n’yo ba ang ibig sabihin ng Pag-IBIG?
Ayon kay Tina Marie Icarangal-Gabiosa, division chief 3 ng Pag-IBIG Business Development Sector, ang acronym na Pag-IBIG ay ‘Pagtutulungan sa Kinabukasan: Ikaw, Bangko, Industriya at Gobyerno”. Tulad ko, ngayon ko lang nalaman ang buong tawag sa Pag-IBIG.
Kaya masuwerte ako at ang aking mga kasamahan sa lingguhang kapihan ng Samahan ng mga Kolumnista sa Pilipinas (SAKOPI) sa Chef’s Bistro Sct. Gandia, Quezon City at si Tina pati si Housing relationship officer Richard Roque ang aming naging panauhin noong Martes.
Nalaman ng SAKOPI na sa pamamagitan ng kautusan ni Vice President Jojo Binay, ang Pag-IBIG na nasa ilalim ng napakaganda nitong pangulo at CEO na si Atty. Darlene Berberabe ay nagbukas ng pintuan para sa mga gustong maging miyembro.
Ang pinakamaganda mga suki, tutol ang Pag-IBIG sa panukalang itaas ang kontribusyon ng mga miyembro dahil walang balak ang Pag-IBIG na gayahin ang SSS.
Imbes na itaas ang members’ contributions, pananatilihin ng Pag-IBIG ang premium nito sa P100 kada buwan. Pinalawak pa nito ang programang pabahay na abot-kaya ng maralitang Pinoy.
Ibig sabihin, maging ang mga kasambahay, hardinero, palengke vendors at construction workers na kumikita kahit P1,000 kada buwan ay maaari nang maging Pag-IBIG members! Huwawww naman!
Maraming makukuhang benepisyo ang isang Pag-IBIG member.
Halimbawa: Ang miyembro ay makapag-iimpok na puwedeng magamit sa hinaharap, mag-invest at mag-avail ng kapaki-pakinabang na loans sa mababang interest.
Ang kumikita naman ng P8,000 (monthly gross) ay maaari nang mag-apply ng housing loan na ang halaga’y P400,000.
At sa mga kumikita naman ng mas malaki, itinaas ng Pag-IBIG ang loanable amount sa P2 million hanggang P6 million. Ang proseso ng paglo-loan ay tumatagal lamang ng 15 araw kung kumpleto at tama ang mga isusumiteng dokumento.
Tiyak na aprubado ang inyong loan ‘pagkat ang Pag-IBIG ay may P55 billion pondo para sa shelter projects nito ngayong 2014.



