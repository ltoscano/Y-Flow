Editorial: Gawin na agad!
July 7, 2016 Isa raw sa plano ngayon ng Land Transportation Franchising and Regulatory Board (LTFRB) ay tuluyan nang alisin ang mga provincial bus terminals sa kahabaan ng EDSA.
Agad naman itong sinuportahan ng Highway Patrol Group (HPG) ng PNP. Ang yunit na ito ng pambansang pulisya ang pinakahuling eksperimento para mapaluwag ang daloy ng trapiko sa EDSA. Kung nakatulong man, ilang minuto lang din ang napaiksi ng HPG sa masikip na highway.
Sa rush hours sa umaga at hapon pagabi, wala nang bisa ang HPG. Talagang tukod ang haba ng walang galawang trapik sa EDSA.

Ubusan ng gas, ubusan ng oras at ubusan ng pasenya. Ang totoo, hindi naman bago itong mungkahing alisin na ang provincial buses sa EDSA at mangyayari lang ‘yan kung talagang wala na silang terminal sa kahit saang parte ng highway na ito. Kahit sa mga side streets, dapat wala nang terminal para siguradong wala na silang rason na pumasok pa sa EDSA.
Noong una, ang plano ay gumawa ng isang common terminal sa dulo ng EDSA kung saan nakabungad lang ito sa pag-exit ng North Luzon Expressway (NLEX). Gaya ng ginawa sa Coastal Mall (dulo ng Coastal Road) na ginawang common terminal ng mga bus na nanggagaling sa Southern Tagalog at Bicol Regions.
Malaking kabawasan talaga sila simula nang hindi na sila pumapasok sa Maynila. ‘Yung haba at laki nila ay talagang malaking bara sa masikip na kalsada ng Metro Manila.
Bagama’t malaking perwisyo rin ito sa mga taga-probinsya na nasanay na deretso na silang nakakapasok sa Maynila, Pasay City o Quezon City mula sa pinanggalingan.
Ngayon ay maoobliga talaga silang lumipat pa ng sasakyan o kaya ay maglakad nang malayu-layo kung matutuloy ang matagal nang balak. Pero sana ay maunawaan nila na ito’y para sa pangkalahatang interes. Sila man ay napeperwisyo ng matinding trapik kung hindi ito masosolusyunan.
Ang anumang ideya na makakatulong ngayon sa pagpapaluwag ng trapiko sa EDSA at sa iba pang major thoroughfares sa Metro Manila ay dapat suportahan at subukan.
Kahit pa eksperimento ‘yan, sige lang.

Baka sakaling makapagpaluwag nga kahit papano.

Itong pamanang No Contact Apprehension Policy ng PNoy administration ay malaking tulong para madisiplina ang mga pasaway na motorista, lalo na ang mga tigasing bus drivers diyan sa EDSA.
Ngayon naman, gawin na sana agad itong provincial bus-free EDSA!



