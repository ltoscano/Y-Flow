N(in)akaw na yaman

ni Kevin Mark R. Gomez

Banayad na umindayog ang mahahabang dahon ng mga punong niyog sa pag-ihip ng sariwang hangin sa Victoria, Laguna. Sa tila ipinintang tanawing napaliligiran ng dagat ng palayan, nakausap ko si Tatay Nestor Villanueva, 55, isang magniniyog at regional coordinator ng grupong Coco Levy Funds Ibalik Sa Amin (CLAIM) – Southern Tagalog.
Sa kalmado niyang boses at mahinahong pananalita, hindi agad aakalaing kasama si Tatay Nestor sa mahigit 200 magniniyog mula sa mga probinsiya ng Bicol, Cagayan Valley, Quezon at Aurora, na lumusob sa tanggapan ng National Anti-Poverty Commission noong Enero 31. Nauwi sa karahasan ang payapang kilos-protesta, kaya’t may nasaktan sa parehong panig ng mga pulis at magsasaka.
Buhat ng ulat ng malalaking media sa insidente, tila nagiging madali na isisi lamang ang karahasan sa mga magsasaka, at isantabi ang pangunahing isyung nagtulak sa kanila doon mula sa kani-kanilang lugar—ang panawagang maibahagi sa kanila ang coco levy fund (sumangguni sa sidebar) o mga pondong nakolekta mula sa espesyal na buwis na ipinataw ng gobyernong Marcos sa maliliit na magniniyog.
Higit sa apat na dekada na ang nakararaan mula nang umusbong ang isyu hinggil sa coco levy, subalit nagpapatuloy hanggang sa kasalukuyan ang makatarungang laban ng mga magniniyog para sa pondong sapilitang kinuha mula sa kanilang paggawa.
Binhi ng panlilinlang
Tubong Kalayaan, Laguna, nagmula sa pamilya ng mga magsasaka si Tatay Nestor. Kabilang siya at ang kanyang pamilya sa tinatayang 3.5 milyong magniniyog sa buong bansa, ayon sa ahensiyang Philippine Coconut Authority (PCA).
Hunyo 1971 nang unang maningil ang pamahalaan ng coco levy mula sa mga magniniyog sa pamamagitan ng Republic Act 6260 o Coconut Investment Act, na nagtakdang magkaltas ng P0.55 kada 100 kilo sa maibebentang kopra o anumang produktong niyog sa loob ng 10 taon. Layunin umano nitong paunlarin ang industriya ng pagniniyog, maging ang pamumuhay ng mga magniniyog.
Napupunta ang bawat kaltas sa Coconut Investment Fund (Cocofund), Philippine Coconut Producers Federation, Inc. (COCOFED), at Philippine Coconut Administration na kinalauna’y naging PCA.
Kwento ni Mang Nestor, hindi kaagad nila napansin ng mga kapwa magniniyog ang mga naunang kaltas. Inakala rin nilang iyon lamang mga magniniyog na nabibigyan ng resibo o coupon galing sa COCOFED ang nasisingil ng coco levy. Lingid sa kanilang kaalaman, nasisingil rin sila ng espesyal na buwis ng mga establisyimentong bumibili ng kanilang kopra o iba pang produkto, sa pamamagitan ng iba’t ibang paraan pagsasamantala tulad ng mababang pagpepresyo o pagbabawas ng timbang.
Matapos ang dalawang taon, muling nagpataw ng panibagong buwis ang pamahalaan sa maliliit na magniniyog sa bisa ng Presidential Decree 272 na bumuo ng Coconut Consumers Stabilization Fund (CCSF). Simula Agosto 1973, sapilitan itong nagpataw ng P15 singil kada 100 kilo ng tuyong kopra o katumbas na produktong niyog, sa bawat unang pagbebenta.
Tumaas pa kinalaunan ang singil tungong P100 kada 100 kilo ng kopra, na tumagal ng siyam na taon hanggang Agosto 1982, ayon sa pambansang alyansang Kilusang Magbubukid ng Pilipinas (KMP).
Nagsimulang umangal ang mga magniniyog noong kapansin-pansin nang malaki ang nawawala sa kanilang kabuhayan, ani Mang Nestor. Sa ilang taong siningil ng coco levy ang mga magniniyog, ni minsan raw hindi nila naramdamang umunlad ang kanilang kabuhayan, at sa halip, ay lalo pang lumala.
Bagaman kilala ang Pilipinas dahil sa mga produkto nitong niyog, kumikita lamang ang karaniwang magniniyog ng P30,000 kada taon, ayon sa ulat ng organisasyong Center for Strategy, Enterprise and Intelligence (CenSEI).
Bansot na pananim
Sa halip na magamit para sa ikabubuti ng mga magniniyog, pinaniniwalaang ginamit para sa personal na interes ang coco levy fund ng mga malapit na personalidad kay Pangulong Marcos. Gamit ang CCSF, halimbawa, binili ang bangkong United Coconut Planters Bank “para sa mga magniniyog,” at naging katuwang ng PCA at COCOFED sa paghawak sa coco levy.
“Ang tatlong institusyong ito ay may ‘interlocking directorate’ o direktang pinatakbo at pinangasiwaan ng mga crony ni Marcos sa pangunguna ni [Eduardo] “Danding” Cojuangco, Jr., [kasalukuyang Senate President] Juan Ponce Enrile at [dating COCOFED President] Maria Clara Lobregat. Sila ang mga patuloy na nakikinabang sa pondo ng coco levy hanggang sa kasalukuyan,” ayon sa KMP.
Maliban sa kabiguang maiahon ang mga magniniyog mula sa kahirapan, nanganganib ring tuluyang mamatay ang industriya ng pagniniyog. Dito nanggagaling ang kabuhayan ng isang-ikalima ng populasyon o halos 20 milyong Pilipino, ayon sa CenSEI Report ng Abril 2012.
Malinaw na hindi umunlad ang industriya ng pagniniyog, dahil hindi naman nagkaroon ng malawak na pagtatanim habang marami nang punong pinutol, marami ring oil mills na nagsara, ani Mang Nestor. Ayon sa PCA, 44 milyon sa 230 milyong punong niyog sa bansa ang itinuturing ng “matanda” at wala nang kakayahang magbunga pa.
Sa kabila nito, napapabilang pa rin ang niyog sa mga pangunahing produktong agrikultural kasama ng palay, asukal, at mais. Nanatili ring malaki ang ambag ng industriya sa agrikultura, na tinatayang kumikita ng $760 milyon kada taon mula sa mga produktong ine-eksport.
Bunga ng paglaban
Kasalukuyang nakabinbin sa Sandiganbayan ang mga kaso hinggil sa isyu ng coco levy (Sandiganbayan Civil Case No. 33), na nahahati sa walong kasong kinasasangkutan ng iba’t ibang grupo at personalidad. Nakapaloob sa Sandiganbayan Civil Case No.33-F ang kaso laban kay Danding Cojuangco, Jr. na diumano’y ginamit ang coco levy para bilhin ang 51 bahagdan ng shares sa kumpanyang San Miguel Corporation (SMC).
Sa magkakahiwalay na paglilitis, ipinagkaloob na ng Korte Suprema ang 4 na bahagdan at 24 bahagdang shares (mula sa dating 27 bahagdan, subalit napababa) sa pamahalaan. Samantala, napunta kay Cojuangco ang 20 bahagdan ng nasabing 51 bahagdang shares.
Nitong Oktubre 5, 2012, binili na ng SMC ang 24 bahagdang shares na pagmamay-ari ng pamahalaan sa halagang P56.5 bilyon. Kasalukuyang nasa Bureau of Treasury ang halagang ito na kinatatakutan ng mga magniniyog na maari umanong gamitin ng pamahalaan ni Pangulong Benigno Aquino III.
Sa pamamagitan ng Poverty Reduction Roadmap for the Coconut Industry, nais gamitin ng pamahalaang Aquino ang mga nabawing coco levy para sa mga programa nito tulad ng Conditional Cash Transfer at Comprehensive Agrarian Reform Program with Extension and Reforms.
Gusto naming ibalik ang pera sa aming mga magniniyog na siyang tunay na nagmamay-ari ng coco levy, at walang sinumang opisyal ng pamahalaan ang maaaring gumalaw nito, ani Mang Nestor. Iminungkahi ng CLAIM ang paggamit sa House Bill 3443 o Coconut Levy Funds Administration and Management Act of 2010 ng Anakpawis Partylist bilang batayan ng pamamahagi.
Sa halip na pamahalaan ang gumamit, bubuo ng mga konseho ng mga maliliit na magniniyog sa bawat sangay sa bansa, na siyang mamahala at magpapasya sa kung paano gagamitin ang mga pondong ilegal na kinuha mula sa mga magniniyog.
Ilang dekada rin ang itinagal ng pag-uusig ng mga magniniyog at iba pang mga magsasaka upang mabawi ang nararapat para sa kanila. Patuloy nilang igigiit ang kanilang karapatan hanggang sa ganap na matamasa ang mga bunga ng kanilang paggawa, at araw-araw na pagsusumikap.



