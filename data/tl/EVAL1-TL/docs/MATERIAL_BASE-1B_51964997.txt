
Pagkakaantala ng financial assistance sa mga benepisyaryo ng 4Ps sa Camarines Norte, nilinaw ng DSWD

May 19, 2016 Reyjun Villamonte

DAET, Camarines Norte, Mayo 19 (PIA) -- Nilinaw ng tanggapan ng Department Social Welfare and Development (DSWD) dito ang dahilan ng pagkakaantala ng financial assistance para sa mga benepisyaryo ng Pantawid Pamilyang Pilipino Program (4Ps) sa Camarines Norte. Dahilan ito ng election ban na ipinatupad ng Commission on Election (COMELEC) na nagsimula noong Marso 25 hanggang Mayo 8 sa isinagawang halalan sa lokal at nasyunal. Ito ay kaugnay sa isinagawang Peaceful Rally Parade o Unity Walk kamakailan ng mga benepisyaryo ng 4Ps sa bayan ng Daet dahil sa napaulat na suspensiyon sa lahat ng financial assistance ng DSWD nitong nakaraang linggo. Ayon kay Pantawid Provincial Link Arlene Fabellare ng DWSD dito, hindi natigil ang 4Ps dahil isa itong programa ng pamahalaang nasyunal at walang kinalaman sa pagpapatupad ng election ban.

Gayunman, sinabi ni Fabellare na may pagkaantala sa kanilang pay-out sa ilang mga lugar dahil patuloy pa rin ang bidding sa kanilang mga conduit bank o ang katuwang ng kagawaran sa paglalabas ng pondo. Aniya, ang bayan ng San Vicente at Paracale lamang ang mayroong conduit kung saan huling nagkaroon sila ng pay-out nitong nakaraang buwan ng Marso ngayong taon. Ayon pa kay Fabellare malinaw naman sa mga benepisyaryo ang mga patakaran sa loob ng programa pati na ang schedule ng pay-out. Inaabot rin ng halos dalawang buwan ang pagpoproseso bago makuha ang kanilang mga tulong mula sa gobyerno at may pagkakataon rin na naaantala ang pagpapalabas ng pondo sa kadahilanang may mga hindi nako-comply ang mga benepisyaryo. Samantala, nilinaw din ni Fabellare na and Unity Walk ang isinagawang aktibidad ng mga benepisyaryo ng 4Ps na pinangunahan ng parent leaders ng programa. Nais ng mga benepisyaryo na ipanawagan sa kongreso ang tuluyan nang pagpasa sa Conditional Cash Transfer program (CCT) na lusot na sa mababang kapulungan sa ikatlo at huling pagbasa bago pa man ito nag recess dahil sa election period. (MAL/RBM/ROV/PIA-Camarines Norte)



