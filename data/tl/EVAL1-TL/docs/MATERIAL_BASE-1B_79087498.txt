NNC 12 nagsimula nang maghanda para sa Buwan ng Nutrisyon

April 20, 2016

LUNGSOD NG KORONADAL, South Cotabato, Abr. 20 (PIA)- Naghahanda na ang pamunuan ng National Nutrition Council dito sa rehiyon sa selebrasyon ng Buwan ng Nutrisyon sa Hulyo. Ito ang iginiit ni Nutrition Program Coordinator Arceli Latonio sa isinagawang Regional Nutrition Committee Meeting kahapon.

Kaugnay nito, sinabi niya na kabilang sa mga aktibidad na nakalatag para sa pagdiriwang ay ang cooking contest, short lecture on feeding tips at iba pa.

Magiging tampok naman aniya sa selebrasyon ang paglulunsad ng First 1,000 Days Triathlon kung saan kalakip ang iba-ibang aktbidad para sa mga buntis, nagpapasuso at iba pang may taya sa maayos na nutrisyon. Ayon pa kay Latonio, ngayong taon, ang Buwan ng Nutrisyon ay nakasentro sa temang, “First 1,000 Days ni Baby Pahalagahan para sa Malusog na Kinabukasan”. Paliwanag ng opisyal, nakapokus ang tema sa layuning magbigay ng kamalayan hinggil sa pagbibigay ng tamang nutrisyon sa mga sanggol at bata. Binibigyang- diiin din sa tema ang kahalagahan ng pagpapasuso sa unang anim na buwan ng sanggol at pagbibigay ng complementary food matapos ang unang anim na buwan habang nagpapatuloy ang breastfeeding. Samantala, nanawagan naman si Latonio sa lahat na makiisa sa pagdiriwang ng Buwan ng Nutrisyon sa pamamagitan ng pagsasagawa ng mga aktibidad na may kaugnayan sa nabanggit na tema.

(SJDuerme-PIA12)



