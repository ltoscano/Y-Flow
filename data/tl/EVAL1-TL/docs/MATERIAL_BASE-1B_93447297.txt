1ST WIN NAHAGIP NG PH U19 TEAM By Elech Dawa July 26, 2016
Naibulsa ng Pilipinas ang unang panalo sa 18th Asian Women’s Under-19 Volleyball Championship sa Nakhon Ratchasima, Thailand matapos kaldagin ang Australia, 15-25, 25-21, 25-20, 23-25, 15-11, kahapon.
Bumira sina University of the East standout Mary Anne Mendrez at National U star Jasmine Nabor ng tig-18 hits para masama ang Lady Nationals sa win column matapos yumuko sa South Korea, 17-25, 14-25, 17-25.
Makakalaban ng Pilipinas ang Chinese Taipei ngayong araw, kailangan nilang manalo para magkaroon ng pagkakataon na makapasok sa playoff round. Nasa Pool D ang Pinay netters kasama nila ang South Korea, Chinese Taipei at Australia sa eight-day tournament na nilahukan ng 15 teams kasama ang powerhouse teams China (Pool B), Japan (Pool C) at Thailand (Pool A).
Malaking bagay ang ipinakitang tikas nina Nabor at Mendrez dahil makapagbibigay ito ng sigla sa kanilang mga kasamahan.
“The team knew we needed this win and they really gave it all to get it,” wika ni Phl team manager Peter Cayco.
Nakalaro ang National squad sa nasabing event ay dahil sa tulong ng Sonia Trading, Northstar Travel, Phl Superliga, UE, NU at Arellano U.
Una munang sumali ang Philippine team sa Princess Cup ASEAN Under-18 Championship sa Sisaket, Thailand kung saan ay lumanding sila sa pang-apat na puwesto.



