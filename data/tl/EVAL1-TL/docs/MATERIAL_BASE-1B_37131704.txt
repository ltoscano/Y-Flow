
Antipolo City Government, ipinagdiwang ang 12th National Dental Health Month

March 01, 2016

LUNGSOD NG ANTIPOLO, Rizal, Marso 1 (PIA)-- Ipinagdiwang ng Pamahalaang Lungsod ng Antipolo, ang 12th National Dental Health Month sa pamamagitan ng mga paligsahan sa Poster Making, Jingle Making at Sabayang Pagbigkas na may temang “Kalinisan ng Ngipin Laging Panatilihin, Ugaliing Kumain ng Masustansyang Pagkain.” Ang naturang mga patimpalak ay isinagawa sa Robinsons Place Antipolo noong Pebrero 18, 2016. Nagwagi ang Mambugan Elementary School sa Sabayang Pagbigkas samantalang nakuha naman ng San Jose National High School ang Jingle Making Contest. Hinati naman sa dalawang division ang Poster Making Contest na pinanalunan ng Bagong Nayon IV para sa Elementary Division at Marcelino National High School para sa Secondary Division. “Mas makabubuti pong habang bata pa lamang ay natuturuan na natin silang pangalangaan ang kanilang mga ngipin upang sa pagtanda ay baon nila ang ating pangaral. Patuloy naman po ang ating mga programang dental hatid sa inyo ng ating Mayor Jun Ynares at mas pinaigting pa sa pamamagitan ng pag-iikot sa mga paaralan kung saan tayo ay naghahatid ng libreng dental,” pahayag ni Antipolo City Councilor Paui Tapales na humalili sa Pamahalaang Panglungsod.

Matagumpay na idinaos ang programa sa pagtutulungan ng City Health Office, Save the Children, Department of Education at ng Robinsons Place Antipolo.

(ANTIPOLO PIO/PIA-Rizal)



