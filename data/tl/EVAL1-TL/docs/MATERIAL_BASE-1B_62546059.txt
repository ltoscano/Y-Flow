GILAS LUSOT SA CHINA
Unang panalo sa pocket tourney sa Italy
By Ramil Cruz June 28, 2016
Nagwakas na ang kambal na bangungot ng Philippine national men’s basketball sa European training tour team nang gibain ang China, 72-69, upang tumersera sa tiklop kahapon (Manila time) ng Imperial City Basketball Pocket Tournament 2016 sa Land Rover Arena sa Bologna, Italy.
Dalawang kruyal na three-point shots sa kinana niyang 11 points sa fourth quarter tungo sa total 18 ni Terrence Romeo ang sumagip sa Gilas Pilipinas para kitilin ang pagbangon ng Chinese buhat sa third period 10 points down.
Unang tagumpay ito nang naghahandang Nationals para sa International Basketball Federation Continental Olympic Qualifying Tournament 2016 sa Hulyo 5-10 sa MOA Arena sa Pasay City makaraan ang pagtaob kamakalawa sa Italy sa pagbubukas ng four-nation, two-day cagefest, 70-106. Unang balentuang ng Filipino quintet sa isang exhibition game noong Martes sa nakalipas na linggo kontra Turkey, 103-68.
Magandang pangitain ang panalo ng mga Pinoy laban sa mga Tsino na dumaig sa kanila sa gold medal game ng 28th FIBA Asia Championship for Men 2015 sa balwarte ng huli sa Changsha, Hunan noong Oktubre, 67-78.
Ginamit ni national coach Tab Baldwin para sa Pilipinas ang 12 players na aasinta ng puwesto para sa 31st Summer Olympic Games 2016 sa darating na Agosto 5-21 sa Rio de Janeiro, Brazil. Sila ay sina naturalized Andray Blatche, Jayson Castro, June Mar Fajardo, Gabe Norwood, Japeth Aguilar, Ranidel de Ocampo, Romeo, Marc Pingris, Jeff Chan, Bobby Ray Parks, Jr., Ryan Reyes at Jeth Troy Rosario.
Pinasan ni Blatche ang Gilas sa dikdikang opening quarter pa lang sa pagtirada roon ng pitong puntos kahit na minamaniobra ng mga Tsino ito na nirolyo ang yugto sa 23-22. Bokyang makaiskor sa second quarter si Blatche na nangangapang tinapos ang first half sa 2-of-12 shooting.
Nalagas sa game si De Ocampo na na-ejected dahil sa altercation pero kumakasa pa ang mga Pinoy na ang dalawang triples ni Jeff Chan ang nagpanatili sa team sa game pa-34-all sa halftime break.
Isang 10-0 blitz na kinamao ng walong puntos ni Castro ang nagkaloob sa ‘Pinas ng 49-39 lead sa halos four minutes left sa third quarter. Nahabol ito ng Chinese at nakabentahe pa sa last 4:30 ng game sa 63-61 bago ang paglabas ng tikas ni Romeo na may dalawang trey.
Balik-Maynila na ang Nationals para ipagpatuloy ang training makalipas ang mahigit dalawang linggo sa Europe. Makakasalpukan uli nito sa friendly game ang Turkish sa MOA arena sa Biyernes.



