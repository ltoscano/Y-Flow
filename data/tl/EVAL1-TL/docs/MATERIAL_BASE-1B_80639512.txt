CDO mayor inasunto ng graft By Aries Cano July 2, 2016 Dahil sa umano’y iligal na kontratang pinasok, ipinag-utos ni Ombudsman Conchita Carpio Morales ang paghahain ng kasong may kinalaman sa graft laban kay Cagayan De Oro City Mayor Oscar Moreno at iba pang lokal na opisyales.
Pinakakasuhan nang paglabag sa Section 3 (e) ng Anti-Graft and Corrupt Practices Act (Republic Act No. 3019) si Moreno gayundin sina City Budget Officer Percy Salazar at City Accountant Beda Joy Elot.
Nag-ugat ang reklamo sa lease contract na pinanghimasukan umano ni Moreno noong 2013 kaugnay sa “Sports Development Program for Professional and Amateur Boxing.” Batay sa datos, umaabot umano sa P175, 000 ang hinugot sa pondo ng lokal na pamahalaan at ginamit na pambayad sa upa na hindi man lamang ipinaalam sa Sangguniang Panglungsod.
Inatasan na ng Ombudsman ang kalihim ng Department of the Interior and Local Government na ipatupad ang desisyon.
Samantala, nakitaan ng probable cause ng Ombudsman para kasuhan si San Sebastian, Samar Municipal Treasurer Virginia Uy.
Ito ay may kinalaman sa unliquidated cash advances na umaabot sa kabuuang P12, 367, 986. 35 noong 2009 hanggang 2012.
Kasong paglabag sa Section 3 (e) ng Republic Act No. 3019 (Anti-Graft and Corrupt Practices Act) at Article 218 ng Revised Penal Code ang kakaharapin ng municipal treasurer



