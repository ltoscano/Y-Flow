
BFAR, palalawigin ang industriya ng shellfish sa Occ Min

June 07, 2016 Voltaire N. Dequina

SAN JOSE, Occidental Mindoro, Hun 7 (PIA) – Palalawigin pa ng Bureau of Fisheries and Aquatic Resources (BFAR) Mimaropa ang industriya ng shellfish sa lalawigan. Katunayan, pinasimulan na noong ika-isa ng Hunyo ang pagsasanay sa mga makabagong pamamaraan ng pagpaparami ng shellfish tulad ng tahong at talaba. Isinagawa ito sa Municipal Agriculturists Office (MAO) Training Center kung saan ang mga benipisyaryo ng programa mula barangay Ansiray, Mapaya at Mangarin ng bayan ng San Jose. Ayon kay Alice Orosco, Fisheries Agricultural Technologist ng MAO San Jose, ang mga nasabing barangay ay may maliit na produksyon na ng tahong at talaba at may malaking potensyal upang mapaunlad ang shellfish culture sa kanikanilang mga lugar gamit ang makabagong pamamaraan. Ayon sa programa, ang mga benipisyaryo ay tatanggap bawat isa ng P15,000 na gagamitin sa mga materyales sa pagtatayo ng shellfish culture. Ang dating pamamaraan ay gumagamit lang ng kawayan bilang tulos samantalang sa makabagong pamamaraan ay gumagamit ng raft, long line at basket. “Ayon sa BFAR- Region (Mimaropa), nasa kanila na ang budget para sa mga recipients ng programa”, ayon pa kay Orosco. May 150 benipisyaryo sa lalawigan. Ang 50 ay mangagaling sa Ansiray Fisherfolks Association ng barangay Ansiray, 25 mula Manggarin Crab Fatteners Association ng barangay Mangarin at 25 mula Mapaya Talaba Culture Association ng barangay Mapaya. Ang natitirang 50 mga benipisyaryo ay manggagaling naman sa bayan ng Magsaysay. Ipinaliwanag ni Orosco na kadalasang kasapi sa isang asosasyon ang nabibigyan ng mga proyekto dahil bukod sa madali ang pakikipagugnayan sa mga tagapamuno ng bawat asosasyon, ay may mga panuntunan na sinusunod ang mga ito na nakakatulong upang magtagumpay ang isang programa. Ang shellfish ay magandang pagkakitaan kung nasa tama ang proseso ng pagaalaga sa mga ito. Isa sa mga basehan na tinitingnan ng BFAR ay ang lugar na pagtatayuan ng Shellfish culture. Ayon kay Cirila Perez ng BFAR Mimaropa, kinakailangang walang red tide sa karagatang pagtatayuan dahil ito ay lumalason sa mga shellfish kung kayat hindi na ito maaring kainin. Kasama sa pagaalaga ng shellfish ay ang testing at monitoring na isasagawa sa tulong ng ahensya. Bukod sa isa sa mga paboritong pagkain ng mga Pilipino, ang shellfish ay ginagamit din sa mga handicrafts at bilang pakain sa hayop. (VND/PIA 4B/Occ Min)



