4Ps ILALABAN! By Boyet Jadulco June 27, 2016
Walang balak ang pa-exit na administrasyong Aquino na basta isuko at bitawan ang pinalawak na Conditional Cash Transfer (CCT) na mas kilala bilang 4Ps sa gitna ng panawagan ng mga negosyante sa papasok na Duterte administration na irepaso ito dahil tinitingnan nila ito bilang ‘dole outs’ at tinuturuan ang mga tao na sumandal na lang sa gobyerno.
Binigyang-diin ni Presidential Communications Operation Office (PCOO) Sec. Herminio Coloma Jr. na ang pagpapalawak ng 4Ps o Pantawid Pamilyang Pilipino Program ay bahagi ng “social contract” ni Pangulong Benigno ‘Noynoy’ Aquino III sa taumbayan nang maluklok sa puwesto noong 2010 elections.
“Mula pa sa umpisa ay determinado na si Pangulong Aquino na ang ating anti-poverty program, hinding-hindi ito maituturing na dole-out dahil iyong salitang dole-out ang ibig sabihin ay inabot lang. Merong kamay na nakabukas, inabot lang iyon, ibinigay iyon at kinalimutan na. Hindi naman po ganyan iyan,” diin ni Coloma.
Ayon sa kalihim, pinag-aralan ito nang husto sa pamamagitan ng National Household Targeting System kung saan inalam sino ba talaga ang karapat-dapat na mapasama sa programang ito. Pangalawa, tiniyak na sila ay may kumpletong datos: Saan ang kanilang tinitirhan, sinu-sino ang mga miyembro ng pamilya, ano ang edad ng mga anak.
May kaakibat din na kondisyon, aniya, ang 4Ps, kung saan dapat 85% minimum attendance ng mga nag-aaral na mga anak ng benepisyaryong pamilya, dapat magpabakuna ng napapanahon para manatiling healthy, dapat ay tinitimbang sila para tiyakin na nabibigyan din sila nang tamang nutrisyon, at dapat ang ina ng CCT beneficiary na nagdadalang-tao ay magpa-pre-natal.
“Kaya’t malinaw na malinaw na hindi ito lumilikha ng dependency. Ang nililikha nito ay capacity at para patunayan pa nang higit, pinalawig pa ‘yung programa para ‘yung pag-aaral ng mga anak ng mga benepisyaryong pamilya ay extended na hanggang high school,” paliwanag ni Coloma.
Nagpatutsada pa si Coloma na obligasyon ng gobyerno na tulungan ang mahihirap, hindi katulad ng mga negosyante na ang negosyo lamang ang tinututukan.
“Hindi ba’t misyon at tungkulin ng pamahalaan na bigyan sila ng social protection? Hindi ba’t misyon at tungkulin ng pamahalaan na iangat sila mula sa kahirapan?
Iyan siguro ang dapat ng mabatid at maunawaan ng ating mga kasapi sa business sector sa kanilang pagtuturing sa conditional cash transfer program,” diin ni Coloma.



