Bagong halal na opisyales ng Bulacan manunumpa bukas By Jun Borlongan June 29, 2016 Nakatakdang pangunahan ni Gov. Wilhelmino M. Sy-Alvarado sa ikatlong pagkakataon ang panunumpa sa tungkulin ng mga bagong halal na opisyal sa Bulacan bukas,Hunyo 30 sa Bulacan Capitol Gymnasium,Malolos City, Bulacan ganap na ika-7:30 ng umaga.
Manunumpa sa harap ni Executive Judge Albert Fonacier ng Malolos Regional Trial Court (RTC) ang mga halal na opisyal sa panlalawigang lebel gayundin ang mga kinatawan ng bawat distrito samantalang kay Alvarado naman manunumpa sa tungkulin ang mga nahalal na opisyal sa 21 bayan at tatlong lungsod sa lalawigan.
Kaugnay ng temang ‘Mapanagutang Pamamahala: Susi sa Maunlad at Nagkakaisang Bulacan,” ipinahayag ni Alvarado na ang sabayang panunumpa ay isang magandang pagkakataon upang hikayatin ang lahat ng mga bagong halal na lingkod bayan, magka-partido man o hindi, na magkaisa sa pamumuno upang maihatid ang lalawigan sa progresibong pag-unlad sa pamamagitan ng mapanagutang pamamahala.



