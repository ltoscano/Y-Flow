ZAMBOANGA NAGHIHIRAP SA NAGKAMALING TUWID NA DAAN

TALAGA namang hindi masusukat ang kasiraan sa buhay at ari-arian sa Zamboanga City.
Paano mo bibigyan ng gaan ng loob ang mga namatayan, ang mga nasiraan ng tahanan at iba pang ari-arian at ang mga nawalan ng kinabukasan dahil sa mabangis na giyera sa lungsod? Paano mo ibabangon ang nanghihina at nagdadalamhating buong lungsod dahil sa pangyayari?
Tiyak namang hindi sapat ang nasa P4 bilyon para ibangon umano ang mga tahanan, pangnegosyong gusali, imprastraktura gaya ng mga eskwelahan at opisina ng gobyerno at iba pa na naabo sa sunog at winasak ng giyera.
PANAWAGAN SA TULONG
Ngayon ay nakikita ng mga kinauukulan na hindi lamang ang Zamboanga City kundi ang buong Mindanao ang naapektuhan ng giyera. Kaya naman nananawagan sila sa lahat na tumulong hindi lang para makabangon muli ang lungsod kundi para matiyak na hindi lalayasan ng mga mamumuhunan ang Mindanao.
Kasi naman, kung lalayas ang mga mamumuhunan sa Mindanao dahil sa problema sa seguridad, mawawalan ng saysay ang buong lugar bilang “Lupang Pangako” hindi lang para sa mamamayan kundi para sa buong bansa.
Lalong kuminang ang pagiging “Lupang Pangako” ng Mindanao ngayong nakikitaan ito ng labis-labis na kayamanan sa langis, natural gas, lamang-dagat at iba pa.
PANINISI SA IBA
Gustong palabasin ng mga kinauukulan na magaganda lahat ang kanilang mga layunin para sa lungsod at buong Mindanao ngunit mayroon lang gustong sumira rito.
At kalakip nito ang pagmamalaki nilang sasampahan nila ng patong-patong na kaso ang mga sumira sa lungsod at sumisira sa buong Mindanao, kabilang na ang ibang mga personalidad na umano’y gumagamit ng kaguluhan para sa sariling interes kaugnay ng mga anomalya sa lustayan, nakawan at suhulan ng salaping bayan sa anyo ng pork barrel.
TINIMBANG NGUNIT KULANG
Maganda na rin ang ginagawa ng pamahalaan na balaking pagbabangon ng lungsod at panawagan sa lahat para sa seguridad at kaaya-ayang Mindanao hindi lamang sa mga mamamayan kundi sa mga mamumuhunan.
Subalit lahat ng ito ay alanganin o kaya’y walang saysay kung panatilihin ng mga kinauukulan ang pagiging bingi sa mga problema at hinaing ng mga mamamayan.
Hindi pupuwedeng balewalain ang halaga ng sinasabi ng mga taga-Zamboanga City na kung pinakinggan lang sila ng Office of the Presidential Adviser on Peace Process ukol sa pagsasangkot sa Moro National Liberation Front sa usaping malawakang pangkapayapaan sa Mindanao, hindi sana naganap ang paglusob ng mga ito sa siyudad.
Basta na lang kasi binalewala ng mga kinauukulan ang puwersang ito sa paniniwalang wala na itong silbi, maging ang kasunduang pinasok ng pamahalaan sa kanila sa basbas ng Organization of Islamic Countries.
BOSES NG MALILIIT
Ngayon lang sila naghahabol sa salita na hindi naman nila umano initsapwera ang grupo ngunit naririyan na ang kapahamakan o panganib na hindi nila basta-basta maibabasura.
Ang MNLF at iba pang grupo ay buhay na buhay sa maraming pook sa bansa, lalo na sa Mindanao. At maaaring may susunod pang maaabong lungsod kung patuloy na babalewalain ng mga kinauukulan ang mga may hinaing sa pamahalaan.
Kaya naman, kung talagang nais ng pamahalaan na tiyakin ang kapayapaan sa lugar at kahit saan sa mahal kong Pinas, dapat itong makinig sa boses ng maliliit.
MAY DEPEKTONG KASUNDUAN
Kabilang sa mga dapat pa ring linawin ng pamahalaan ang pinapasok nitong kasunduan sa Moro Islamic Liberation Front para sa kapayapaan.
Nasa limang lalawigan at ilang lungsod lamang ang sakop ng kasunduan. Pero sa pakiramdam ng iba, bagama’t limitado ang teritoryong nabanggit, ang awtoridad na paiiralin ng MILF ay sasakop sa 13 lalawigan at kalakip na mga lungsod at bayan na saklaw ng kasunduan ng MNLF at pamahalaan noong panahon ni Pang. Fidel Ramos.
Dito lamang ay walang makararamdam ng mapayapang kalooban. Naririyan lagi ang posibleng pagsikab ng kaguluhan.
DEPEKTIBO PA
Bukod sa kawalan ng katiyakan sa pagpapairal ng awtoridad sa sakop ng Autonomous Region in Muslim Mindanao, pakiramdam ng iba ay may iniitsapuwerang grupo.
Sino ang hindi magkakaroon ng kaba kung ipahahawak lang sa MILF ang 75% ng buwis na masisingil at iba pang kayamanang mineral gaya ng ginto, pilak, tanso, bakal at iba pa sa lugar?
Sino ang makadarama ng mapayapang loob kung ipahahawak lang sa MILF ang kalahati ng kayamanan sa langis, natural gas at iba pang likas na yamang enerhiya?
At naiitsapuwera na ang ibang nagsasabing ang buhay at kamatayan nila ay nasa Mindanao?
MULING BUKSAN ANG LAHAT
Pinakamagandang pumreno ang pamahalaan sa pagmamadali nitong magkaroon ng usapang pangkapayapaan at pamamahala sa Mindanao.
Dapat nitong isama ang lahat ng may interes sa lugar: sa pagkakaroon ng kapangyarihan, sa pagpapairal ng awtoridad, sa paghawak sa yaman ng lugar, pagaangat ng kalagayang panlipunan ng lahat, at maging ang alanganing pagsawsaw ng Malaysia sa usapin sa kabila ng sigalot nito at ng Pinas ukol sa Sabah.
Kung hindi malilinawan o magagawan ng paraan ang lahat ng ito, tila nasa bunganga ng Bulkang Mayon ang Pinas na laging nanganganib sa pagputok nito.



