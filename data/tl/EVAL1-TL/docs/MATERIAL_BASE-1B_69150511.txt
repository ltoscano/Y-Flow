Bottom Up Budgeting ibababa sa mga barangay

March 01, 2016

LUNGSOD NG KORONADAL, South Cotabato, Mar. 1 (PIA) — Simula ngayong taon, ibababa na sa mga barangay ang pagkilala ng mga proyektong popondohan sa ilalim sa Bottom Up Budgeting Program ng pamahalaang nasyunal.

Nangangahulugan ito, ayon kay DILG-South Cotabato Outcome Manager Aurora Andrea de Pedro, ang taumbayan at mga namumuno ng barangay ang magdedesisyon kung ano’ng proyekto ang kanilang ipapatupad. Sa ganitong paraan, mas mapabuti pa aniya ang antas ng pamamahala sa mga barangay. Layunin ng BUB ay maibsan ang kahirapan at sabay-sabay ang pag-unlad ng bawat Pilipino. Kaugnay rito, dagdag ni de Pedro, magkakaroon ng workshop para sa mga Barangay Development Council ngayong buwan upang maturuan sila sa mga dapat gawin sa pagtukoy ng mga tamang proyekto. Inaasahang maisumite ng mga barangay officials ang kanilang mga imumungkahing proyekto sa Barangay Assembly Day sa ika-26 ng Marso. Naglaan ang pamahalaang nasyunal ng tig-P1 milyon bawat barangay. (MARemulta-DevCom Intern/DEDoguiles-PIA 12)



