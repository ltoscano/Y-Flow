
SSS PENSIONERS UMAANGAL SA LAKI NG BONUS NG SSS EXECS

KAYA naman pala sobrang baba ang tinatanggap ng mga SSS pensioner dahil napupunta pala sa bonuses ng Board of Directors ang malaking halaga ng pera ng mga miyembro nito. Aba, napakalaking halaga ng tig-isang milyong piso sa bawat opisyal sa Board of Directors ng SSS.
Napakasuwerte naman talaga ng mga taong malapit sa kawali na tulad nitong mga opisyal ng SSS.
Sinasabing ang bawat board member na dadalo sa board meeting ay makatatanggap ng tig-P40,000 bawat attendance nito. Aabot naman sa P20,000 sa kada upo sa committee hearing na ginaganap dalawang beses kada buwan. Ang kakapal din ng mukha nitong mga taong ito, pera ng mga obrero ang ninanakaw hindi naman nila pera, nakatutulog pa kaya ang mga ito o sadya yatang wala nang konsensiya itong mga ganid na ito.
Sabi nga ng ating nakausap, sobra-sobra raw ang kanyang naihulog sa SSS, hindi man lang daw bumalik at ang kanyang tinatanggap na pensyon ay hindi pa umaabot ng P5,000 kada buwan.
Ay grabe na talaga ang gobyerno nitong si Noynoy, ang daming ginagawang kalokohan, biruin mo namang ginawan nila ng paraan para lang maihiwalay at makuha ang malaking pera ng dating Trust Fund at SSS Medicare. Inilipat ang pera ng Trust Fund at SSS Medicare sa ginawa nilang kapalit na PHILHEALTH para hindi mahalata na pinakialaman nila ang pera ng SSS na matagal nang hindi ginagalaw.
Ano ba ‘yan, halos lahat na yata ng mga tanggapan ng gobyerno ni Noynoy ay pare-pareho na lang. Kumbaga sa pelikula ay pare-pareho na lang ang istorya, nakauumay na. Wala na ba talaga tayong magagawa sa ganitong kalakaran? Nasaan na ‘yung mga taong lansangan noon na nagpababa kay dating Pangulong GMA, bakit nagtatago sila ngayon? Bakit ayaw nilang lumabas sa kalye? Dahil ba sa kaalyado sila ng gobyernong Aquino? O nahihiya silang lumabas dahil mas masahol pa ang ipinalit nila sa kanilang pinababa?
o0o
ANG Lily’s Files Column natin ay hindi lang para pumuna o bumatikos, marunong din naman tayong pumuri sa isang tao kung karapat-dapat. Katulad ni si Prof. Edward Q. Perez, na isang multi-awarded na propesor at public servant. Itong si Prof. Perez ay isang mabait na kasama sa media at dahil sa galing at tsampiyon sa pakikisama ay kinaiinggitan ding manager ng PAGCOR–Sofitel Casino.
Kamakailan lang ay nahirang itong si Prof. Perez, bilang president ng Kaunlaran para sa Kabataang Pandaigdig Foundation Inc.; president ng Guardians Stop Global Warming Foundation, Inc.; national adviser ng Guardians Maharlika International, Inc.; officer ng Rebolusyonaryong Alyansang Makabansa (RAM) Guardians, Inc.-Pasay City Chapter; adviser ng Blessed Ville Special Education Foundation, Inc.; Board of Trustee ng Lamb Nation of Joy Foundation, Inc.; Board of Trustee ng Foundation of Our Lady of Peace Mission, Inc. at presidente ng prestihiyosong Manila Bay Breakfast Club kung saan itong si propesor ang nahirang na bise presidente.



