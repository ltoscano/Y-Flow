Tinik ng aromas

ni Mary Joy T. Capistrano

Maagang nagising ang aming grupo para sa huling yugto ng gawain ng Collegian tuwing pasimula pa lamang ang semestre — ang tumungo sa isang komunidad upang unawain ang kalagayan ng mga mamamayang naninirahan dito.
Mataas na ang araw nang lisanin namin ang Punta Riviera Resort sa Bolinao, Pangasinan. Maingat na binaybay ng sinasakyan naming dyip ang paliko-likong daan patungong Lingayen kung saan bibisitahin namin ang isang komunidad na lunan ng kontrobersyal na kalakalan ng black sand mining.
Mabilis naming natukoy ang lugar dahil sinundo kami ni Vicente Oliquino o Mang Vic, kagawad ng Brgy. Sabangan at Pangulo ng Aromas, isang organisasyong sa Pangasinan na sumusulong sa mga adbokasiyang pangkalikasan.
Larawan ng isang tipikal na probinsya ang Sabangan. Malawak ang mga lupaing sakahan at katulad ng ibang barangay, mayroon din ditong maliit na paaralan at kapilya para sa tinatayang mahigit 2,000 residente. Karaniwang gawa sa pawid o sa bato ang mga bahay dito. Ayon kay Mang Vic, pangingisda at pagsasaka ang pangunahing hanapbuhay ng mga residente sa kanilang lugar.
Sagana din ang dalampasigan ng Sabangan sa black sand o magnetite, isang uri ng mineral na pangunahing sangkap sa paggawa ng iba’t ibang produkto katulad ng toner, mga bakal, asero, pambalot sa steam boilers, at maging ng mga kagamitan sa tahanan katulad ng kawali, kaldero at iba pa.
Bilang isang mahalagang hilaw na materyal, kaakit-akit para sa mga dayuhan ang masaganang deposito ng magnetite sa buong bansa, mula Ilocos Region, Palawan hanggang Leyte. Inaangkat ng mga dayuhang bansa tulad ng Japan, Korea, at China ang tone-toneladang magnetite sa Pilipinas. Kuwento ni Mang Vic, P150 kada kilo ang presyo ng magnetite na galing sa Sabangan.
Noong Hunyo 29, 2011, binigyan ng permit ng lokal na pamahalaan ang Alexandra Mining and Oil Ventures (AMOV) upang makapaghukay ng black sand sa dalampasigan ng Brgy. Sabangan at ng tatlo pang barangay, kapalit ng pagpapaganda sa nasabing lugar. Isa kasing ecotourism zone ang Lingayen batay sa Presidential Proclamation ni dating pangulong Fidel Ramos noong 1998. Kasabay ng pagtatanim ng mga halaman sa lugar, may mga plano ring magtayo rito ng 18-hole golf course at ng Aqua City, isang pasyalan.
Ikinabahala ito ng grupo ni Mang Vic. “Kung layunin nilang paggandahin ang lugar, bakit kailangang tanggalin ang black sand?” ani Mang Vic. Aniya, nakababahalang mawala ang nagsisilbing sisidlan ng buhangin upang iwasan ang pagguho nito.
Simula nang dumating ang kumpanya ng minahan sa lugar, napag-alaman naming maraming residente ang naging kumbinsidong mas kikita sila sa pagmimina kumpara sa maghapong pagsasaka o pangingisda. Subalit kung dati’y nakakaraos sila sa pagsasaka o pangingisda, ngayon ay halos igapang na nila ang paghahanap ng pagkain sa isang araw.
Tinibag kasi ang mga kabahayan at sinira ang mga palaisdaan sa ilang barangay sa Lingayen upang bigyang-espasyo ang pagpapatayo ng planta ng AMOV, paliwanag ni Mang Vic. Dulot nito, napilitang lumisan ang mga residente sa kani-kanilang mga bahay.
Nalason din ang dagat dahil sa mga kemikal na ginagamit sa pagmimina. Maraming mga residente ang nagkasakit simula nang mahaluan ng gas at langis ang tubig sa dagat, ani Amy Quintos, kalihim ng Aromas. Wala na rin ang mga kuhol na hinuhuli ng ilang residente katumbas ng isang kilong bigas at isang pirasong tuyo.
Sa aming paglilibot, kapansin-pansin na ang dalampasigan ay mistulang isa na lamang malawak na disyerto. Tinatayang 20 porsyento ng kabuuang sukat nito ang naubusan na ng black sand, ani Mang Vic.
Dati ring napalilibutan ang baybayin ng Lingayen ng aromas, isang uri ng halaman na kinakapitan ng buhangin upang mapanatili ang hulma ng dalampasigan. Ngunit ani Mang Vic, simula nang magkaroon ng pagmimina sa kanilang lugar, laging pangamba ng mga residente na umabot sa kanilang mga tahanan ang malalaking alon dahil sa mahinang pundasyon ng dalampasigan.
Hindi lamang sa Lingayen nananatili ang mga kumpanya ng pagmimina na nagdudulot ng pagpapahirap sa mga residente. Mayroon ding Altamina Exploration and Resources, Inc. sa Ilocos Norte at Shaitan Cagayan Sand and Gravel Corp. naman sa Camalaniugan, Cagayan.
Katambal ng mga suliraning pantao katulad ng pagtibag sa mga bahay at pagdulot ng sakit, malaki rin ang epekto ng pagmimina sa pagsira ng kalikasan. Bukod sa paglason sa tubig-dagat, nagdudulot din ito ng mga kalamidad katulad ng naganap na coastal erosion sa Santa Catalina, Ilocos Sur kung saan umabot ng 100 kilometro ang naging pagguho ng lupa.
Marami mang hindi magandang dulot sa kalikasan at sa buhay ng mga residente ang pagmimina, patuloy pa rin itong sinusuportahan ng lokal na pamahalaan ng Pangasinan. Hindi maaaring magpatuloy ang isang operasyon ng pagmimina kung wala itong permiso mula sa lokal na pamahalaan.
Gayunpaman, may mga tao pa ring ipinaglalaban ang pagpapatigil sa mga operasyon ng pagmimina. Sa pangunguna ng Aromas, kinundena ng mga residente ang patuloy na pagmimina sa dalampasigan ng Sabangan at ng iba pang barangay na apektado.
Nagsagawa ang Aromas ng “signature drive” kung saan nakakalap sila ng dalawang libong pirma mula sa mga residenteng nakibahagi sa kanilang kampanya. Kabi-kabila rin ang mga panayam, panawagan at maging ang pagsasagawa ng prayer rally ng kanilang grupo. Handa rin silang sumama sa isang kilos-protesta sakaling hindi ipatigil ng gobernador ng Lingayen ang operasyon ng AMOV, ani Mang Vic.
Enero 26 nang pormal na ipinatigil ng korte ang operasyon ng AMOV, ani Mang Vic. Ani Aling Ami, “hindi ito para sa amin, para ito sa mga susunod na henerasyon, sa mga anak namin at apo. Kung hindi kami kikilos para saan pa ang buhay na ibinigay sa amin?”
Ngunit kung may lumalaban at handang banggain ang gobyerno, mayroon nanatiling tahimik sa gitna ng kaguluhan at kontrobersiya katulad ni Mang Ben*, isang magsasaka at tricycle driver. Aniya, pinipili niyang manahimik dahil ayaw niya ng gulo lalo pa’t may anak at asawa pa siyang kailangang buhayin.
May mga banta kasi sa buhay ng mga patuloy na lumalaban at nagbabantay upang hindi na iangkat ng AMOV ang mga nalikom nitong black sand at upang tuluyan na nitong itigil ang operasyon sa Lingayen. Kuwento ni Aling Amy, ilang araw ding may nagmamanman na itim na kotse sa labas ng kanilang bahay noong kasagsagan ng kanilang kampanya.
Isa lang ang Sabangan sa mga lokal na komunidad sa bansa na apektado ng pagmimina. “Patuloy pa rin naming babantayan ang aming lugar,” ani Mang Vic, pangamba niyang magpatuloy ang operasyon lalo pa’t naroon pa rin ang mga makina.
Bago lumubog ang araw, muli naming binalikan ang dyip na maghahatid sa amin pabalik sa Maynila. Naglalaro pa rin sa aming balitataw ang malinaw na dahilan nang pangangailangan kumilos at magpakilos — baluktot na gawain ng gobyerno, sa halip na nagpapatupad ng batas para pangalagaan ang kanyang nasasakupan, dagdag !!pasanin pa para sa mga tao.



