SOCE wala sa Konstitusyon! By Aries Cano June 19, 2016 Walang katotohanan ang mga agam-agam na kapag hindi nakapagsumite ng Statement of Contributions and Expenditures (SOCE) ay hindi puwedeng maupo sa puwesto ang isang halal na lingkod bayan.
Ito ang binigyang-diin kahapon ni Atty. Romulo Macalintal, legal counsel ni Vice President-elect Leni Robredo sa isang panayam.
“Hindi totoo ‘yun na hindi sila puwedeng maupo. Kaya nga sabi ko napakalabo naman yata nun saka isa pa ako, personal na opinyon ko ‘yung probisyon ng batas na ‘yan sinasabing mag-submit ka ng SOCE kung hindi, hindi ka puwedeng maupo ay medyo may Constitutional question diyan dahil sa para bang nagdadagdag ng qualification sa isang elected official ang nasabing batas, ‘yan po ay hindi required ng Constitution,” paliwanag ni Macalintal. Inihalimbawa at binanggit din ng abogado ang naging usapin noon kung dapat nga bang maghain ng drug test ang isang kumakandidato.
“Walang iniwan ‘yan sa drug test kung saan ang isang kandidato ay kinakilangang mag-submit ng drug test, kinuwestyon ‘yan hindi pupuwedeng magdadagdag ka ng qualification eh sabi ng Korte Suprema hindi puwede ‘yan, mali ‘yan, magdadagdag ka ng qualification bago ka makaupo sa posisyon, sapagkat wala naman sa Saligang Batas ‘yan.
Ang sinasabi lang, pag ikaw ay naging presidente ng Pilipinas ganitong edad mo, ikaw ay natural born Filipino citizens, ‘yun lamang ang requirements, wala namang sinasabi dun na dapat ikaw ay nag-file ng SOCE o dapat ikaw ay nag-submit ng drug test, so, maaring ‘yang sa SOCE na ‘yan na hindi puwedeng makaupo ‘yun ay maaring magkaroon ng Constitutional issue kung sakaling dalhin ‘yan sa Korte Suprema,” dagdag na paliwanag nito.



