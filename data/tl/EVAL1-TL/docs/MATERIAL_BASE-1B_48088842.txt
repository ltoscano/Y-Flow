‘On-site relocation’ para sa mga residente ng UP Arboretum

ine Collegian noong 2 Agosto 2013.)
ni Jul Mar Esteban
Maaaring manatili sa UP Arboretum ang may 1,000 pamilyang kasalukuyang naninirahan sa 17-ektaryang kakahuyan sa likod ng UP-Ayala TechnoHub, ayon sa UP Diliman (UPD) Office of Community Relations (OCR).
Sinang-ayunan na ni UPD Chancellor Caesar Saloma ang hiling na “on-site relocation” ng mga residente, ani Thelma Magcuro, head ng OCR, isang tanggapan sa ilalim ng Office of the Vice Chancellor for Community Affairs.
Gayunpaman, kailangan pang dumaan ang nasabing kasunduan sa Board of Regents (BOR), ang pinakamataaas na lupong tagapagpasya sa unibersidad.
Bagaman wala pang master plan para sa proyekto, binabalak na italaga ang Arboretum bilang isang “national botanical garden.” Alinsunod sa 2012 UPD Land Use Plan, itinituring na isang “priority protection zone” ang Arboretum.
“Maganda [ang] planong [pangalagaan] ‘yung mga puno at ilapit ang Arboretum sa mga estudyante. Ang gusto lang namin ay maayos [na] relokasyon,” ani Myrna Repalda, isa sa mga lider ng Samahan ng mga Residente sa Pook Arboretum (SRPA).
Noong ika-20 ng Hunyo, naglunsad ng konsultasyon ang Office of the Vice Chancellor for Community Affairs (OVCCA), kung saan inilahad ng SRPA at iba pang sector sa UP ang ilang mga kahilingan bago maipatupad ang nasabing Land Use Plan.
Kapalit ng paninirahan sa Arboretun, hiniling ng SRPA na tumulong sa pagpapatupad ng proyekto, mula sa pag-iimbentaryo ng mga puno hanggang sa pangangalaga ng mga ito, ani Ripalda.
Kasama rin sa mga hiniling ng mga residente ang tulong pinansiyal para sa pagpapatayo ng paaralan at paglulunsad ng livelihood programs sa Arboretum.
Sa panig naman ng mga estudyanteng kasama sa konsultasyon, hiniling na gamitin lamang sa research and development ang binabalak na national botanical garden, ni Earl Orio, Basic Masses Integration head ng partidong Student Alliance for the Advancement of Democratic Rights in UP (STAND UP).
“We maintain that the botanical garden project should not entail commercialization. It should be used solely for academic purposes,” dagdag ni Orio.



