Palawan Rescue 165, may parating na mga gamit pang-responde

February 04, 2016 Orlan C. Jabagat

PUERTO PRINCESA, Palawan, Peb. 4 (PIA) --- May parating na mga kagamitang pang-responde ang Palawan Rescue 165. Ang mga ito ay ang karagdagang 16 ambulansiya at 30 speedboats na ipamamahagi sa mga munisipyo sa lalawigan. Ang mga ambulansiya ay ipamamahagi sa mga inland municipality samanatalang ang mga speedboat naman ay ipamamahagi sa mga island municipality. Ayon sa pamunuan ng Rescue 165, malaki ang maitutulong ng mga nasabing kagamitan para sa pagresponde sa mga mamamayan ng lalawigan na nangangailangan ng tulong hindi lamang sa panahon ng kalamidad o sakuna kundi maging sa anumang oras na kinakailangan ang serbisyo ng mga ito. Isa rin sa tinutugunan ng Rescue 165 ang mga road at vehicular accident gayundin ang pagdadala ng mga malubhang pasyente sa mga ospital sa lalawigan at lungsod ng Puerto Princesa. Noong Disyembre 2015 ay binuksan ng Rescue 165 ang karagdagang Operation Center ng nito sa bayan ng Aborlan upang mas madagdagan pa ang bilang ng mga mabibigyan ng trabaho sa linya ng mga responder at mas maraming residente ang matutulungan ng programa. Plano rin ng tanggapan ng Rescue 165 na ngayong taon ay madagdagan ang bilang ng mga Operation Center partikular sa bayan ng El Nido sa bahaging norte at bayan ng Quezon sa bahaging sur ng lalawigan. Ito ay upang mas magkaroon ng solidong pagtutulungan ang publiko at pamahalaang panlalawigan sa pagsagip sa buhay ng mga Palawe√±o sa panahon ng sakuna o kalamidad. Ang Rescue 165 ay isang programa sa ilalim ng Provincial Disaster Risk Reduction Management Office (PDRRMO) ng Pamahalaang Panlalawigan ng Palawan sa ilalim ng pamumuno ni Gilbert Baaco. (PIO/OCJ-PIA4B Palawan)



