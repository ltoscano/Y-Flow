Ang pinaka

by Gloiza Plamenco
First day high: nasa priority list ka ayon sa iyong Form5A. Dahil dito’y agad-agad mong na-enlist ang iyong mga subjects. Sa iyong pamamasyal suot ang bagong biling UP shirt at lanyard, maririnig mo ang iba’t ibang kwento tungkol sa pamantasan na iisa lamang ang ipinapahiwatig — UP ang pinaka sa lahat.
Bilang bagong kasapi ng UP community, mabuting makilala mo nang mas maigi ang bago mong tahanan bago magpatung-patong ang mga readings.

Pinoy Henyo

Hawak ni John Gabriel Pelias ng BS Math, ang record bilang UP graduate na may pinakamataas (at pinaka-halimaw) na GWA na 1.016 noong 2011.

Paalis ka palang ng high school, patapos na ng kolehiyo si Mikaela Irene Fudolig—pinakabatang graduate ng Pilipinas sa edad na 16 at valedictorian ng UP batch 2007.

Si Fe del Mundo, graduate ng medisina sa UP, ang kauna-unahang babaeng natanggap bilang estudyante sa Harvard School of Medicine.

Ang aktres na si Eugene Domingo ay graduate ng Theater Arts sa UP. Maging ang mamamahayag na si Atom Araullo na dating STAND-UP Chairperson ay nagtapos ng BS Applied Physics sa UP.

Minsan sa may Kalayaan Residence Hall nagkatagpuan sina Ely, Buddy, Marcus at Raimund at binuo ang Eraserheads.

34 sa 35 National Scientists, 36 sa 57 National Artists, at 7 sa 15 na pangulo ng bansa ay mga graduate ng UP.

Kalayaan Residence

Maliban sa mga prof ng College of Law na mahigpit sa patakaran ng pananamit, walang kinikilalang dress code ang UP.

Isa ang Cine Adarna sa dalawang sinehan sa buong bansa na malayang nakapagpapalabas nang walang panghihimasok ng Movie and Television Review and Classification Board.

Si Jose Maria Sison, BA English Studies, ang co-founder ng militanteng grupong Kabataang Makabayan noong 1967. Isa rin siya sa mga nagtatag ng Communist Party of the Philippines.

Ginawang launch pad ng mga kwitis at Molotov bombs na gawa ng mga estudyante at guro ang Engineering at AS rooftop noong Diliman Commune ng 1971, bilang pagtutol sa patuloy na pagtaas ng presyo ng langis at militarisasyon sa unibersidad.

Nasa Main Library ang orihinal na Oblation, ang hubad na simbolo ng UP na tanda ng pag-aalay ng sarili sa bayan. Ito ay hango sa “Mi Ultimo Adios” ni Jose Rizal.

Pinakaunang ginanap ang Oblation Run noong 1977, bilang protesta sa pag-censor ng dulang “Hubad na Bayani”. Simula noon, dumadayo na ang mga Ateng (at Koyang) galing sa iba’t ibang panig ng lungsod upang titigan…ang mga placard na dala ng mga tumatakbo.

Para sa masa (pasintabi sa Eraserheads)

Sa buong Metro Manila, UP Diliman lamang ang may jeep sa loob ng kampus at may sariling sistema ng transportasyon. Color-coded ang bubong ng mga jeep: berde sa UP-Philcoa, Pantranco at SM North, maroon sa Katipunan, at dilaw para sa IKOT-TOKI (at baka mali pa ang masakyan mo, ha).

Dahil ipinagbabawal ang military o ibang pulis sa loob ng kampus, may sariling police din ang unibersidad: ang UP Diliman Police (UPDP) sa tapat ng Arki. Sa kawalan ng pondo, 40 pulis lamang ang mayroon ang UPDP.

Kung short sa budget pero naghahanap ng tambayan o tsibugan, nariyan ang Sarah’s para sa mahaba-habang inuman/usapan, o ang mga kiosks na nagtitinda ng mga combos ng pancit canton. Sulit rin ang mahabang pila sa Isawan ni Mang Larry na dinarayo pa ng mga artista.

For sure, sa araw-araw mong pagbagtas sa UP makikilala mo si Zorro, ang tagapagtanggol ng Academic Oval. Minsa’y palakad-lakad, nagpapainterview, o nakaupo lang sa bench, nagrereflect ‘ata sa kanyang isusuot na costume kinabukasan.

Itinuturing na Hall of Famer ang Fine Arts tuwing Lanern Parade kaya’t hindi na sila kasali sa taunang kumpetisyon.

Ang General Luna Parade Grounds, o mas kilala bilang Sunken Garden, ay lumulubog ng 1 cm taun-taon.



