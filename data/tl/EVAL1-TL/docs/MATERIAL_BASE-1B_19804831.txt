INUTO SI PRESIDENT MAYOR

NAAGAW ang ating atensyon kahapon dahil nanunulis talaga ang nguso ni Manila Vice Mayor Isko Moreno habang nagsasalita sa telebisyon tungkol sa sinasabi niyang si President Mayor Joseph Estrada.
Kung si Isko ay isang ordinaryong mamamayan na walang alam sa mga “elected position” ay mauunawaan natin.
Pero naman, por Diyos, eh, por santo, parekoy, alam talaga ni Isko na ang president ay hindi mayor. At walang elected position na president mayor o pangulong meyor!
Kung ang isang abogado ay nagtapos din at pumasa bilang doctor ay maaari mo pang tawagin na attorney-doctor dahil maaari siyang magsilbi na abogado at maaari rin namang umakto sa gawain ng pagiging manggagamot.
Pero sa kaso ni Erap, ang maaari lang niyang gampanan sa mga panahong ito ay ang pagiging Mayor at hindi siya maaaring umakto bilang presidente!
Kung ang pagtawag naman, parekoy, ni Isko ng president kay Mayor Erap ay bilang pagkilala sa hindi natapos na termino nito bilang pangulo, aba, eh, pwede naman niyang tawagin ito na “former” o kaya ay “ex”-President.
Inuulit ko, parekoy, kung ang pag-uusapan ay kabobohan o kawalang alam ukol sa posisyon ay hindi ang kagaya ni Isko ang magmimistulang bopols sa pagtawag kay Erap ng president mayor.
Kundi ang posibleng dahilan nito ay maliwanag na inuuto lang ni Isko si Erap. Para paulit-ulit na mamuhay si Mayor Estrada sa anino ng kahapon na “feeling president” pa rin siya!
In short, kung si Isko ay nang-uuto, si Erap naman ay masasabing uto-uto! Kaya kung ako sa iyo Mayor Erap, ang bawat tatawag sa iyo ng president mayor ay hambalusin mo agad!
Dahil inuuto ka lang ng mga ‘yan!
Sandali, parekoy, bago kayo mag-utuan na mga anak kayo ng jueteng, aba, eh, lutasin muna ninyo ang laganap na krimen ngayon sa Maynila!
King-ina!



