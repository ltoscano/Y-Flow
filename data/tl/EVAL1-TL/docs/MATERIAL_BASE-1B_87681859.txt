Mga binhing ayuda sa mga magsasakang apektado ng El Niño handa na

March 22, 2016

 LUNGSOD NG KORONADAL, South Cotabato, Mar. 22 (PIA) -- Siniguro ng pamahalaang panlalawigan ng South Cotabato na nakahanda na ang mga binhi ng mais at palay na ipapamahagi nila sa mga magsasakang apektado ng tagtuyot dahil sa El Niño. Siniguro rin ni Provincial Agriculturist Justina Navarrete, na sapat ang suplay ng binhing kanilang inihanda na nakatakda nilang ipamahagi agad-agad sa pagsisimula ng tag-ulan kung kailan maari na ring bumalik sa pagsasaka ang mga magsasaka. Ani Navarrete, nakaimbak na ang mga certified rice at corn seeds sa mga imbakan ng mga nanalong kompanya sa ginawang bidding. Wala aniyang dapat ikabahala ang mga magsasaka sa ganitong estratehiya ng OPAg ang mga magsasaka dahil tiyak na bago at de-kalidad na mga binhi na kanilang ibibigay ng libre sa mga magsasakang apektado ng El Niño. Tiniyak din sa kanilang kasunduan, dagdag ni Navarrete, na mananatiling mataas ang germination rate ng certified seeds na matatanggap ng mga benepisyaryo. Nitong Lunes, Marso 21, nagdeklara na ng state of calamity ang pamahalaang panlalawigan ng South Cotabato. Mula Nobyembre, 2015 hanggang nitong nakalipas na linggo, umabot na sa mahigit Php284 milyon ang kasiraang dulot ng tagtuyot sa pananim na mais, palay at high value crops at sa mga palaisdaan sa South Cotabato batay sa ulat ng Office of the Provincial Agriculturist. (DEDoguiles-PIA 12)



