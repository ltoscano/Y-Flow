Apat na barangay sa Bulacan, magsisilbing mga pilot area ng ikalawang NSED ng 2016

June 21, 2016 Vinson F. Concepcion

LUNGSOD NG MALOLOS, Hunyo 21 (PIA) -- Apat na barangay sa Bulacan ang magsisilbing mga pilot area sa Gitnang Luzon ng 2nd Quarter National Simultaneous Earthquake Drill o NSED bukas. Ito ang San Isidro sa lungsod ng San Jose Del Monte, San Mateo at San Lorenzo sa Norzagaray, at Bayabas sa Doña Remedios Trinindad. Ayon kay Provincial Disaster Risk and Reduction Management Office o PDRRMO head Liz Mungcal, ang mga ito ang napili dahil kabilang sila sa dinadaanan ng Valley Fault system. Kaugnay nito, nagtalaga ang PDRRMO ng iba’t-ibang mga rescue team mula sa Bulacan at mga kalalapit na lalawigan para sa naturang drill. Sa lungsod ng San Jose del Monte, tutulong rumesponde ang mga rescue team galing sa Meycauayan, Marilao at lungsod ng Olongapo habang ang sasaklolo naman sa Doña Remedios Trinindad ang Bulacan Rescue, Marilao, at Tarlac. At panghuli, makikibahagi sa Norzagaray ang mga team mula Santa Maria, Baliwag, at Pampanga. Samantala, hinihikayat ng Regional Disaster Risk Reduction and Management Council o RDRRMC ang mga residente ng Gitnang Luzon na aktibong makilahok sa NSED bukas sa ganap na alas nuwebe ng umaga. Ayon kay Office of Civil Defense Regional Director at RDRRMC 3 Chair Josefina Timoteo, kailangan ng pamahalaan ang kooperasyon ng lahat tungo sa hangaring “resilient and prepared community” kaya naman dapat gawin ang Duck-Cover-Hold technique.

Inaanyayahan ang mga lalahok na magpost ng mga larawan at videos na ginagawa ang Duck-Cover-Hold sa social media at gamitin ang hashtag #Pagyanig. (CLJD /VFC-PIA 3 na may kasamang ulat nina Ronna Nepomuceno at Djoanna Castro, interns)



