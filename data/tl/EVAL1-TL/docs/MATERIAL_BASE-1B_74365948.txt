
MAHILIG UMEKSENA SI DIOKNO

BILIB na sana ako rito kay dating Finance Secretary Benjamin Diokno.
Magaganda kasi ang kanyang mga punto lalo na pagdating sa mga ipinapatupad na polisiya ng pamahalaan pagdating sa pondo ng bayan.
Matatalas ang kanyang mga puna laban sa palakad nitong si PNoy at talagang matitibay ang kanyang mga argumento.
Napapanganga ako sa mga paliwanag niya sa mga dapat at hindi dapat gawin ng kasalukuyang administrasyon pagdating sa paggamit ng salapi ng ating bayan.
Pero teka lang, naisip ko rin, na kung talagang napakahusay nitong si Secretary Diokno, eh, bakit hanggang ngayon ay nasa kangkungan pa rin ang Pinas?
Bakit hindi naman yata ginamit ni Secretary Diokno ang kanyang husay bilang isang financial expert at ekonomista noong siya pa ang Finance Secretary sa ilalim ni Pangulong Fidel Ramos?
Bigla kong naalala tuloy na halos maubos na ang lupain ng ating Sandatahang Lakas dahil ito ang ginawang negosyo nina Diokno upang magkaroon ng pondo ang pamahalaan para sa tinatawag na Armed Forces of the Philippines Modernization Program.
Hindi ba’t itong si Diokno rin ang mastermind ng Value Added Tax (VAT) na lalo pang pinalawig sa pamamagitan naman ng Expanded VAT (EVAT)?
Ang galing, palakpakan!
Isang dakilang henyo talaga itong si Diokno!
Ang problema lang eh, pagkatapos ibenta ang Fort Bonifacio na ngayo’y mas kilala bilang Bonifacio Global City, tila nawaldas lang ang salaping pinagbentahan nito.
Ni isang karag-karag na barko ay wala namang nabili ang pamahalaan noong kapanahunan ni Diokno bilang Finance Secretary para sana ay maniwala ako na mayroon nga tayong AFP Modernization noong siya ay nasa kapangyarihan.
Eh, mabuti pa nga ngayon kung tutuusin dahil kahit alam naman natin na talagang maraming kapalpakan itong si PNoy eh, nakaiskor pa siya ng mga lumang-bago na barkong pandigma mula sa Amerika.
Nakabili rin ng mga bagong helikopter ang Pinas.
Naalala ko rin na noong panahon niya bilang Finance Secretary ay lugmok din ang ekonomiya ng Pilipinas.
Ganyan ba ang magaling?
Naisip ko rin bigla na kung sa pananaw ni Diokno ay mali ang mga umiiral na patakaran sa ating pananalapi, partikular ang ginagawang pambababoy ng ating mga mambabatas sa “pork barrel fund,” aba’y bakit hindi niya pinangunahan ang pagwawalis nito noong siya ay nasa poder pa para gawin ito?
Bakit ngayon siya nagngangakngak tungkol dito samantalang nagkaroon naman siya noon ng pagkakataon na tuluyan nang burahin ito?
Kung ito sana ang ginawa noon ni Diokno, eh, malamang na hindi tayo napagnakawan nitong si Janet Lim-Napoles at ng kanyang mga kasapakat sa pangunguna ni Senador Sexy. Kung sabagay, kanya-kanyang paeksena ang uso sa panahon ngayon.
Ang problema lang eh, kung ganyang eeksena rin lang, siguraduhin naman sana ni Diokno na siya ay talagang malinis at hindi mabubutasan.



