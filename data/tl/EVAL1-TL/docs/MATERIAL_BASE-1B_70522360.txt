Pagtalakay sa karapatan ng mga PWD sa OccMin pangungunahan ng PSWDO

March 05, 2016 Voltaire N. Dequina

MAMBURAO, Occidental Mindoro. Mar 5 (PIA) – Nakatakdang magsagawa ng pagtitipon ang Provincial Social Welfare and Development Office (PSWDO) upang talakayin ang kapakanan ng mga Person with Disability (PWD) sa ika-11 ng Marso sa bayan ng Mamburao. Layunin ng nasabing pagtitipon na higit na mapalawak ang kaalaman ng mga iimbitahang partisipante sa mga benepisyo at karapatan ng mga PWD, makagawa ng isang plano na naka angkla sa United Nations Convention on the Rights of Persons with Disability (UNCRPD), makabuo ng komite na tututok sa mga usaping may kaugnayan sa PWD at ma-organisa ang samahan ng mga PWD sa bawat munisipyo.
Ayon ka Diana Rose Mugat, PWD focal person ng PSWDO, napapanahon ang isasagawang pagtitipon lalo na’t may mga isyu sa ilang mga munisipyo ng paglabag sa pagbibigay diskwento sa mga PWD mula sa transport sector at drug stores.
Nais ng pamahalaang panlalawigan na maisaayos ang problemang ito sa lalong madaling panahon.
Kabilang sa mga inaasahang dadalo ay ang grupo ng transport sector ng lalawigan gayundin ang ilang mga representante ng mga drug stores. (VND/PIA 4B/Occ Min)



