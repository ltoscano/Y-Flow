
Mga iskolar ng pamahalaang panlalawigan, maaari ng magrenew simula ngayong Hunyo 20

June 20, 2016 Camille C. Naga√±o

LUNGSOD NG CABANATUAN, Hunyo 20 (PIA) -- Tinatawagang pansin ang mga iskolar ng pamahalaang panlalawigan na simula sa araw na ito ay maaari ng magayos at magrenew para sa unang semestre. Ayon kay Engineer Florencio Valino, hepe ng Public Affairs and Monitoring Office na humahawak sa scholarship program ng pamahalaang panlalawigan ay nasa anim na libong estudyante ang inaasahang dadagsa sa opisina upang magayos ng kani-kaniyang scholarship. Bukod pa aniya rito ang mga dati ng iskolar ng ikatlong distrito na aabot sa tatlong libo at isasama na sa scholarship program ng lalawigan. Ang bilin pa ni Valino ay tumungo ng maaga sa Old Capitol Building at dalhin ang dalawang kopya ng certificate of grades sa nakaraang semestre, certificate of registration, assessment form, barangay indigency, dalawang 2x2 picture at kopya ng school ID. Ang bawat benepisyaryo aniya ay tumatanggap ng Php3,500 na cheke kada semestre na kanilang pambayad matrikula sa eskwelahan. Kaya't ang patuloy na paalala ni Valino upang mapanatili ang pagiging iskolar ay mag-aral ng mabuti, siguraduhing makapapasa sa anumang kurso dahil hindi tatanggapin ang sinumang may bagsak o incomplete na grado. (CLJD/CCN-PIA 3)



