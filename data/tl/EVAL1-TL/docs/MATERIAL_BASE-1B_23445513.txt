
Mahigit 1,500 Novo Vizcayanos, tumanggap ng trabaho mula DOLE

June 21, 2016 Ben Moses Ebreo

BAYOMBONG, Nueva Vizcaya, June 20 (PIA) – Mahigit 1,500 na mamamayan dito ang tumanggap kamakailan ng trabaho na handog ng programang Tulong Pangkabuhayan para sa mga Disadvantaged workers o (TUPAD) ng Department of Labor and Employment. Ani Pacifico Moralit, DOLE provincial director, ang mga mahigit 1,500 na katao mula sa iba’t-ibang bayan ay nabigyan ng 10 araw na trabaho kung saan tumanggap ang bawat isa ng P255.00 na sweldo kada araw maliban sa insurance mula sa Government Service Insurance System(GSIS). Mahigit P3 million ang pondong inilaan dito ng DOLE at provincial government upang mabigyan ng trabaho ang mga kapus-palad, lalo na ang mga biktima ng kalamidad sa lalawigan. “Ang programang ito ay para sa mga mahihirap kung kaya’t tumulong din ang provincial government upang masa marami ang makikinabang,” pahayag ni Moralit. Base sa report ng DOLE, 313 katao mula sa bayan ng Aritao, Dupax del Norte, Bagabag at Diadi ang nakinabang dito habang 1,263 na manggagawa mula sa bayan ng Bambang, Dupax del Norte, Dupax del Sur at Sta.

Fe ang nabigyan din ng trabaho. Dahil dito, lubos ang pasasalamat ni Bambang mayor Flaviano Balgos sa DOLE at provincial government dahil sa implementasyon ng TUPAD program sa kanilang bayan. “Umaasa kami na magtutuloy ang nasabing programa upang mas maraming pang maralita ang makikinabang dito. Lubos an gaming pasasalamat dito,” pahayag ni Balgos. (ALM/BME/PIA 2-Nueva Vizcaya)



