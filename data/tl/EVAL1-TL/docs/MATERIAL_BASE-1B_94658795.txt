Ako Ang Diyos At Ikaw Ay Ang Aking Sining

ni Ysa Calinawan
Ako ang diyos at ikaw ang aking Sining. Ginawa kita at minahal ngunit alam ko ikaw ay hindi lamang para sa akin; Ikaw ay dapat para sa Mundo, at ang Mundo ay para sa iyo.
Alam kong mahal mo ang Mundo at minahal ka rin niya kaya kayo ay nagsama at naging masaya. Ngunit bakit ngayon mukhang nagbago na ang lahat? Ikaw ay kanyang kinalimutan at isinantabi na lamang. Nakilala na niya siguro ang Panahon at mukhang siya ay nabighani sa kanya.
Wala naman akong balak isuklam ang Panahon sapagkat kahit ako at iba pang mga diyos ay minsan nabibighani din niya. Ang hindi ko lamang maintindihan, bakit ikaw ay kinalimutan na kaagad ng Mundo at iniwan kang parang tanga?
Hindi ko alam kung anong meron ang Panahon pero tinuruan niya ata ang Mundo na ang ‘daw’ ay ang ‘dapat.’ Nakita ko kung paano nagbago ang pakikitungo ng Mundo sa iyo. Ang lungkot isipin na ginawa kita para sa kanya ngunit hinayaan ko lang ang mga bagay na mangyari. Maraming pagkakataon na rin ang lumipas at inisip ko kung pwede bang ibulsa na lamang kita at itago palayo sa Mundo. Pero alam kong makasarili iyon at hindi dapat.
Marahil ngayon, iniisip ng Mundo wala ka ng hawak na kapangyarihan para hubugin at patakbuhin siya. Marahil ngayon, akala niya wala ka ng lakas at kakayahang makipagsabayan sa dati ninyong takbuhan. Marahil ngayon, iniisip ng Mundo kaya niyang mabuhay na wala ka. Marahil dahil nariyan na ang Panahon, nakalimutan niya na siguro ang takot na baka ikaw ay maglaho at mawala na lamang.
Pero huwag mong isipin, Sining, na ikaw ay tinapon na lamang. Nandito pa naman ako para ikaw ay salubungin ng mahigpit na yakap at isang matamis na ngiti. Alam kong masakit isipin kung paano ka tinatrato ngayon ng Mundo at ng Panahon, pero sana maniwala ka pa rin na sa huli, magiging kayo pa rin. Alam kong hindi ka iiwan nang lubusan ng Mundo sapagkat sa huli, kayong dalawa pa rin ang destinasyon at dumadaan lamang ang Panahon.
Pero kung hindi ka pa rin naniniwala, kaya pa kitang hubugin at pagandahin pa kung iyon talaga ang gusto mo – kahit perpekto ka na sa aking mga paningin. Kasama ng iba pang mga diyos, pwede naming paikutin at hawakan ang Panahon para maibalik lang sa iyo ang Mundo.
Ngunit kapag dumating na ang panahon na kayo ay nagkabalikan, huwag mo sanang iisipin na ako ay malulumbay dahil ako ay iyong iniwan. Ginawa kita para sa Mundo, at ang Mundo ay ginawa para sa iyo. Magiging masaya ako kapag kayo rin ang nagkatuluyan sa huli. Naniniwala ako sa inyong tambalan at alam ko kung ano ako dito sa istoryang ito: Isa lamang akong diyos na may kapangyarihang gumawa at pumiling umibig sa iyo.



