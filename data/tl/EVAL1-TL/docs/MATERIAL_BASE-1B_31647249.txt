
TAMEME SI GEN. DELLOSA AT PALAYASIN SI GENABE

LILINAWIN lang natin, parekoy, hindi “tamilmil” ang ibig kong sabihin tungkol kay dating AFP Chief of Staff Gen. Jessie Dellosa na ngayon ay Deputy Commissioner for Intelligence ng Bureau Of Customs. Dahil ang “tamilmil” ay walang gana sa grasya!
Samantalang ang “tameme,” ay dating magilas ngunit biglang hindi makaporma! Sa salitang “tameme”, marami ang nagtataka kung bakit biglang nawala ang tikas ni Gen. Dellosa simula nang maluklok ito sa BOC, ang “kweba ng mga ismagler.”
Sa salitang “tamilmil” naman o walang gana sa grasya, kabaligtaran ‘yan sa lantarang “aregluhan sa mga ismagler” nitong mga nagpapakilalang galamay ni Dellosa.
Ang tinutukoy natin ay si alyas Ka-Bading na nagpapakilalang “taga-areglo” o “katiwaldas” ng matikas at “straight” na heneral na si Dellosa!
Ang istayl ni Ka-Bading ay ipagagapang muna ang mga ismagler sa dalawa niyang tauhan na sina “Abu at Santy” pero sa “finals” ay si Ka-Bading na ang lulutang para kunin ang para kay general!
Alam mo ba ito, Gen. Dellosa?
Kung hindi, aba’y saan napunta ang military training mo? At para ano pa na naging DepCom for Intelligence ka?
Kung alam mo naman, bakit hinahayaan mo lang? Takot ka ba na may malaking isda sa likod ni Ka-Bading?
Hmmm, malabo yatang mangyari na masindak ka, sir! O baka naman, may basbas mo nga itong ginagawa ni Ka-Bading? Kinain ka na rin ba, sir, ng sistema?
-o0o-
KAMPANTE lang sa kanyang upuan ang director ng Manila Police District na si C/Supt. Isagani Genabe kahit alam niyang bumabaliktad na ang sikmura ni Mayor Erap kapag naririnig ang apelyidong Genabe.
Tutal daw, hindi naman talaga si Erap ang may gusto na siya ay maging MPD director. Kundi ang kanyang klasmeyt at bossing na si PNP Chief Director General Alan Purisima!
Kaya pala talamak na ngayon ang iligal sa Maynila dahil nilargahan umano lahat ni Dir. Genabe . . . basta ayusin lang ang remittance!
Wala rin umanong pakialam itong si Genabe kahit lantaran pang ipangalandakan ng gambling lord na si Boy Abang at VK queen Gina Gutierrez na rekta sila sa tagatanggap, este, tanggapan ni Gen. Genabe kung magparating!
Paalala lang, Mayor Erap, sa mata ng taumbayan ay ‘di si Genabe ang nawawasak dahil sa mga iligal na ‘yan, kundi ikaw! Para sa kanila, hanggang patuloy ang mga ‘yan ay dalawa ang ibig sabihin. Tumatanggap ka rin o kaya’y nagpapakatanga na!



