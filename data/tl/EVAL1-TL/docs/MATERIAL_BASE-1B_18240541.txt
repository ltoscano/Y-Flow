Apat na libong pulis at sundalo, ikakalat sa Pangasinan sa panahon ng halalan

May 05, 2016 VENUS MAY H. SARMIENTO SIYUDAD NG DAGUPAN, Mayo 5 (PIA)- Upang matiyak ang katahimikan at seguridad sa darating na halalan sa Lunes, apat na libong uniformed personnel mula sa kapulisan at kasundaluhan kabilang na ang mga force multiplier o civilian volunteers, ang ikakalat sa apat napu’t- apat na bayan at apat na siyudad sa lalawigan ng Pangasinan.
Ito ang ipinahayag ni Police Superintendent Ferdinand De Asis , ang spokesperson ng Pangasinan Police Provincial Office sa isinagawang KBP Forum sa tanggapan ng Philippine Information Agency.
Sinabi ni De Asis na dalawang libo sa mga ito ay manggagaling sa PNP provincial office at may limang daan naman mula sa regional at national headquarters.
Idinagdag ni De Asis na sa natitirang araw bago ang eleksyon, nanatiling “generally peaceful” ang Pangasinan . Bagamat may naitalang apat napu’t- lima na shooting incidents mula Enero hanngang Abril ngayong taon, ito ay mababa kumpara sa 251 shooting incidents sa parehong buwan nung nakaraang taon.
Aniya ito ay bunga ng pinaigting na police operations tulad ng pagbibigay ng warrant of arrest, search warrants at paglalagay ng maraming checkpoints.
Ang Pangasinan ay kilala bilang pangatlo sa probinsiyang may pinakamaraming botante sa bansa na mayroong 1.7 million na rehistradong botante. (VHS/PIA-1/Pangasinan)



