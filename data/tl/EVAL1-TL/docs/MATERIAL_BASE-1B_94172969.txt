
DIPLOMASYA HINDI GIYERA

HINDI BIRO ang banta ng China kamakailan na handa nilang sakupin ang marami pang isla na sakop ng Pilipinas. Ang huli ay ang tangka nila na angkinin ang munisipyo ng Pag-asa Island na sakop ng lalawigan ng Palawan sa Spratlys Group of Islands.
Ginawa na nila ito sa Recto Reef at Bajo De Masinloc at walang duda na magagawa pa nila muli hanggang sa maangkin ang buong South China Sea, kasama lahat ng isla sa Spratlys. Magagawa nila iyan kung mananatiling hindi kumikilos si Pangulong Benigno Aquino III!
Sa tingin ko, ang payo o pinal
na desisyon ni Sandatahang Lakas ng Pilipinas (AFP) Chief of Staff Gen. Emmanuel Bautista na kailangan pa tayong mamili ng barko na pandigma ay pagtatapon lamang ng pera ng bayan. Totoo na kailangan natin ang mga barko na pandigma bilang seguridad at depensa pero kung sa China? No way!
Suriin ninyo sa Malacañang at AFP ang balanse na puwersa militar ng China at Pilipinas. O kaya, maski China kumpara sa America, Japan, Russia, India, Iran o anopaman na bansang malakas ang organisasyong militar.
Diplomasya lamang – hindi giyera – ang tanging makalulunas sa bangayan ng Pilipinas at China. Diplomasya na lulutas sa pananakot at panduduro ng mga singkit. Kasaysayan ang nagtuturo, hindi magkaaway ang bansa at China, lalo na ang bawat mamamayan nito.
Kung hindi lang sa kayabangan nang magkaroon tayo ng segunda-mano na warship mula sa America, mapayapa sana ang bansa natin partikular ang mga mangingisda natin doon sa mapayapang Bajo De Masinloc. Doon nagsimula ang lahat nang sampahan ng Philippine Navy ang barkong pangisda ng China.
Mismong si Pag-asa Island Municipal Mayor Bitoon ay nagsabi, hindi tayo aawayin ng China at hindi sasakupin ang pinamumunuan niyang bayan. Magkakasama pa rin sila sa nagingisda sa karagatan – ang mga Tsino, Vietnamese at iba pa. Nagkakaunawaan ang mga mangingisda ng magkakaisang bansa na nasa rehiyon ng Asya.
Unsolicited advice natin sa Malacañang o kay PNoy, mas makabubuti na gawin ang airport ng Pag-asa Island para madaling puntahan hindi lamang ng AFP kundi ng commercial flights para sa turismo.
Idagdag diyan ang pagtatayo ng malaking seaport at mga istrakturang pabahay na maaaring tirahan ng mamamayan o ng mga turista. Kayang-kaya kung gugustuhin ninyo iyan.
O kaya naman, magtayo ng malaking kulungan na walang bakod para sa mga may life sentence na sa iba’t ibang penitentiaries at doon ay turuan sila na mamuhay ng parehas, malaya at produktibo. Hindi imposibleng mangyari iyan.



