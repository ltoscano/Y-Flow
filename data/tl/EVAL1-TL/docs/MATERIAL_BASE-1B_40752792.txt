DepEd nananawagan ng pakikilahok sa Brigada Eskwela

May 30, 2016

LUNGSOD NG KORONADAL, South Cotabato, May 30 (PIA) -- Sa muli, nananawagan ang Department of Education sa publiko, pribadong sektor at iba pang may taya na makilahok sa Brigada Eskwela na nasimula ngayong araw, Mayo 30 at magtatapos sa Biyernes, Hunyo 4. Sa isang pulong balitaan, binigyang -diin ni Dennis Galve, Brigada Eskwela coordinator ng South Cotabato Schools Division, layunin ng Brigada Eskwela na maihanda ang mga paaraalan at silid-aralan para sa pagbubukas ng klase sa Hunyo 13. Nais kasi ng DepEd na sa unang araw ng pagbubukas ng klase, agad na makakapagsimula ang mga mag-aaral sa unang aralin ng taon. Kaugnay rito hinihiling ni Galve sa mga magulang, mag-aaral, mga organisasyon at sinumang nagnanais na tumulong na tumungo sa pinakamalapit na paaralan at lumahok sa paglilinis ng kapaligiran at mga silid-aralan, magkumpuni ng mga sirang bintana, mesa, upuan at iba pang kagamitan, magpinta at marami pang ibang gawain.

Ang mga hindi makapupunta, puwede ring makatulong sa pamamagitan ng kanilang donasyon tulad ng pako, pinta, lumber, at iba pang mga kagamitang pangkonstruksyon at maging donasyon na pagkain para sa mga nagtatrabaho. Noong nakalipas na taon, nakakalap ang buong South Cotabato ng mahigit Php15 milyong halaga ng kontribusyon sa Brigada Eskwela.

Kalakip dito ang ibinigay na materyales at halaga ng oras na iginugol sa pagtatrabaho sa paghahanda ng mga paaralan para sa pasukan. Sa South Cotabato, inilunsad ang Brigada Eskwela sa San Vicente National School sa bayan ng Banga. Ani Galve, napili ang San Vicente National High School na pagdausan ng kick off ceremony dahil isa ito sa mga paaralan sa South Cotabato na kailangang pagtuunan ng pansin. (DEDoguiles-PIA 12)



