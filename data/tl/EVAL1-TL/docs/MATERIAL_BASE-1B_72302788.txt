Pamamahagi ng ayuda sa apektado ng El Nino maaring maantala

April 01, 2016 LUNGSOD NG KORONADAL, South Cotabato, Abr. 1 (PIA) – Malaki ang posibilidad na pagkatapos na ng halalan makakapamahagi ng ayuda sa mga apektado ng El Nino ang pamahalaang panlalawigan ng South Cotabato.

Kinumpirma ni Provincial Administrator Danilo Supe na sa kabila ng pagdeklara ng state of calamity sa South Cotabato, ipinagbabawal ng Omnibus Election Code ang pamamahagi ng tulong sa panahon ng halalan. Bagama’t nakapagpadala na ang pamahalaang panlalawigan ng kahilingan sa Commission on Elections para payagang makapamigay ng ayuda sa mga naghihirap na pamilyang apektado ng apat na buwang tagtuyot, mahabang proseso ito at mas malamang na matatapos na ang halalan di pa mailalabas ng Comelec ang sagot sa naturang request for exemption, paliwanag ni Supe.
Kung di makuha ang pagsang-ayon ng Comelec, posibleng sa pangalawang linggo pa ng Mayo makakapamigay ang South Cotabato ng ayuda. Kahit na idaan sa Philippine Red Cross at Commission on Audit ang pamamahala ng tulong, kailangan pa rin ang pagsang-ayon ng Comelec, dagdag ng opisyal. Sa kasalukuyan, minamadali ng pamahalaang panlalawigan ang bidding at pagbili ng mga kakailanganin sa relief operations para sa mga biktima ng El Nino upang agarang maihatid ang ayuda sa mga nangangailangan sa panahong pwede na itong gawin. Matatandaang naglaan ng Php 17 milyon mula sa Quick Response Fund para sa relief operations sa El Nino. Tinatayang Php16 ay nakalaan para sa food relief.

(DEDoguiles-PIA 12)



