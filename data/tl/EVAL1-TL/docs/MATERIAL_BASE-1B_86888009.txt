DepEd Romblon may bagong Schools Division Superintendent

January 27, 2016 Dinnes M. Manzo

ROMBLON, Romblon, Enero 27 (PIA) --- May bago nang Officer-In-Charge (OIC) -Schools Division Superintendent ang Department of Education (DepEd) Division Office ng Romblon sa katauhan ni Roger Capa. Kamakailan ay opisyal na isinalin kay Capa ang responsibilidad bilang kapalit sa binakanteng posisyon ni Raul M. Marin. Si Capa ay isang career executive service officer (CESO), tubong Calatrava, Romblon at naitalaga na rin bilang OIC Assistant Schools Division Superintendent sa DepEd Romblon kung saan kanyang tinutukan ang paghahanda at implementasyon ng Senior High School. Kanyang sinimulan ang panunungkulan sa pamamagitan ng Division Management Committee Meeting sa conference room ng Office of the Schools Division Superintendent. Hiniling ni Capa sa mga school heads at mga kasamahan sa trabaho na siya ay tulungan sa lahat ng mga programang pang-edukasyon upang maayos at malinis nyang magampanan ang kanyang bagong responsibilidad.(DM/LBR/PIA-IVB/Romblon)



