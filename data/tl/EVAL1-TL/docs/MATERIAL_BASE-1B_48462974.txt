HINDI MARUNONG MAGALIT

ANG sabi ng isang analyst hindi raw marunong magalit ang mga Pinoy.
Sa ibang bansa raw gaya ng Estados Unidos, isang tawag lang sa mga awtoridad tungkol sa anomang problema, aksyon agad. Takot ang mga public servant doon na magalit ang mga tax payer.
Kapag ang may butas sa kalye, kapag may punding ilaw sa mga lansangan, kapag may aso na naiwan ng may-ari na walang bantay, asahan mo may tatawag ng reklamo at agad na tatalima ang may responsibilidad para maayos ang anomang inirereklamo. Mabilis. Sa isang iglap
may solusyon.
Sa Amerika kasi mataas ang pagtingin at trato ng gobyerno sa mga buwis na mula sa pinaghihirapang sweldo ng mga mamamayan. At ang buwis na ito ang nagbibigay ng karapatan sa mga tao na magalit nang matindi kung hindi napupunan ng pamahalaan ang kanilang mga inaasahang serbisyo at karapatan bilang mga taxpayer.
Kamakailan, isang komentarista sa radyo ang galit na galit sa Sulpicio Lines, tinawag na “sinungaling” ang kompanya.
Ilang beses na raw bang na-involve sa aksidente ang shipping lines, ilang beses na rin na naging iskandalo ang kakulangan nila sa tamang aksyon at reaksyon tuwing may ganitong mga trahedya.
Pero isang komentarista lang ang galit.
Galit ba ng maraming tao ang maging dahilan sana na hindi na naulit, at naulit pa, ang mga aksidente na ng kinasangkutan ng Sulpicio Lines.
Kamakailan sa Kongreso, isinalarawan ng isang Congressman mula sa Cebu ang sinabi niya na “images of the tragedy that saddened the nation” na sanhi ng salpukan ng dalawang barko kamakailan lang sa Cebu, isa sa barko ang Sulpicio Lines.
Nagkawiwindang ng puso ang pagsasalarawan ng hinagpis, pagdurusa, pagkawasak ng puso at pangarap. Sana raw wala nang mangyari pang katulad na trahedya. Ito ay pakiusap at pagsusumamo.
Pero siguro nga, hangga’t walang magagalit nang matindi, maaaring maulit at maulit pa? Huwag naman sana.



