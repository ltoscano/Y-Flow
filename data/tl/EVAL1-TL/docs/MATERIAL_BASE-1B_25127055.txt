Sports Management Committee, bubuuin sa Kidapawan City

June 21, 2016

LUNGSOD NG KIDAPAWAN, North Cotabato, Hun. 21 (PIA)--- Itatatag dito sa lungsod ang Sports Management Committee na siyang tututok sa pagpapatupad ng Sports and Fitness Program ng lokal na pamahalaan. Ito ay matapos nilagdaan kamakailan ni City Mayor Joseph Evangelista ang Executive Order No. 024. Ayon kay Evangelista, layon nito na lalo pang mahasa ang galling at kakayanan ng mga atleta upang makarating ang mga ito sa mas mataas na lebel ng kumpetisyon sa mga pampalakasan. Ang operasyon ng komite ay sesentro sa mga angkop at syentipikong pagsasanay kapwa sa mga manlalaro at tagasanay, tamang nutrisyon at maayos na kalusugan na kailangan ng mga atleta, pakikipag-ugnayan ng pamahalaang panlungsod at iba-ibang sektor na may taya sa isports at iba pa.

Tututukan din ng komite ang paghahanap ng mga kabataang may malaking potensyal sa larangan ng isports. Dagdag pa dito, magiging parte ng responsibilidad ng Sports Management Committee na gumawa ng pananaliksik sa makabagong pamamaraan at teknolohiya sa sports development program upang maiangat ang antas ng pagganap ng mga atleta ng lungsod. (SJDuerme-PIA12)



