ULAN NG PAGPAPALA: Kung bakit napakahalaga ng unang Pasko ng Pagkabuhay (Wala itong kinalaman sa itlog)
March 29, 2016 Nabuhay Siyang muli para panatilihin kang buhay magpakailanman.
Iyan ang sentral na katotohanan ng Pasko ng Pagkabuhay ni Hesus (o ‘yung tinatawag ng marami na Easter Sunday. Hindi po iyan tungkol sa mga itlog na pinintahan nang makulay ng mga bata.
Ang mga katotohanang nakapaloob sa buong mensahe: Dumating si Kristo Hesus sa lupa dahil sa mga pagkakasala natin. Basahin natin ang mga sumusunod na talata:
“Gaya ng nasusulat, ‘Walang matuwid, wala, wala kahit isa…” (Roma 3:10)
“Yamang ang lahat ay nagkasala, at hindi nakaabot sa kaluwalhatian ng Diyos.” (Roma 3:23)
“Sapagkat ang kabayaran ng kasalanan ay kamatayan…” (Roma 6:23)
Sa tatlong talata ay makikita natin ang dahilan kung bakit kailangan tayong iligtas ng Panginoong Hesus. Hindi maaaring ipasok ang kasalanan sa langit. Sinasabi ng Bibliya na ang bawat isa sa atin ay makasalanan kaya’t ang resulta nito ay kamatayan at hindi ang pagpasok sa walang-hanggang tahanan ng Diyos sa langit. Kahit gaano ka pa kabait, hindi matatanggal sa iyo ang ‘sinful nature’ o likas mong pagiging makasalanan; isang kalagayang minana nating lahat mula sa unang mga tao – sina Adan at Eba.
Kaya’t ang ginawa ni Hesus: Namatay Siya sa krus para pagbayaran ang mga kasalanan natin.
“Ngunit siya’y nasugatan dahil sa ating mga pagsuway, siya’y binugbog dahil sa ating mga kasamaan; ipinataw sa kanya ang parusa para sa ating kapayapaan…” (Isaias 53:5)

“Ngunit nang makapaghandog si Kristo ng isa lamang alay para sa mga kasalanan para sa lahat ng panahon, siya ay umupo sa kanan ng Diyos…Sapagkat sa pamamagitan ng isang pag-aalay ay kanyang pinasakdal para sa lahat ng panahon ang mga pinababanal.” (Hebreo 10:12,14)
Malilinaw po ang mga sinasabi ng mga talatang iyan mula sa aklat ni Isaias at sa sulat sa mga taga-Hebreo. Ang minsanang pag-aalay ni Hesus ng Kanyang sarili ay nagresulta sa isang dakilang pag-asa para sa lahat ng tao. Ang sinumang mananalig kay Hesus at sa pag-aalay Niyang iyon ay “pasasakdalin” sa mata ng Diyos. Hugas na ang lahat niyang kasalanan.
Magkakaroon na siya ng pribilehiyong pumasok sa langit kahit na ipinanganak na makasalanan. Ang dugo ni Hesus ang nagpabanal sa kanya.
Ito pa ang napakabuting balita. Hindi nanatiling patay si Hesus. Tatlong araw matapos Niyang mamatay sa krus at mailibing ay nabuhay Siyang muli! Ginawa Niya ito para panatilihin kang ligtas at buhay magpakailanman.
“Ako ang pagkabuhay na mag-uli, at ang kabuhayan: ang sumasampalataya sa akin, bagama’t siya’y mamatay, gayon ma’y mabubuhay siya.” (Juan 11:25)
“At ito ang patotoo, na tayo’y binigyan ng Diyos ng buhay na walang hanggan at ang buhay na ito ay nasa kanyang Anak. Ang kinaroroonan ng Anak ay kinaroroonan ng buhay; ang hindi kinaroroonan ng Anak ng Diyos ay hindi kinaroroonan ng buhay.” (1 Juan 5:11-12)
Importante ang katotohanang nabuhay na mag-uli ang Panginoong Hesus!

Kailangan Niyang pagtagumpayan ang kamatayan dahil ito ang sumpang bumabalot sa lahat ng mga makasalanang nilikha. Lahat tayo, mamamatay. Ngunit dahil sa pagtatagumpay na iyon ni Hesus, may bago at dakilang pag-asa ang bawat mananampalataya sa Kanya. Siya’y babangon ding muli sa katapusan ng kanyang buhay at hindi na mamamatay pa. Hindi na siya mawawalay pa sa piling ng Diyos, at ang lahat ng mga biyayang kaakibat niyon ay mapapasakanya. Anong laking kapayapaan, kagalakan, at pag-ibig ang naghihintay sa bawat nilalang na magsusuko ng kanyang buhay sa paghahari ng Panginoong Hesus!
Kaibigan, sayang ang unang “Easter Sunday” para sa iyo kung hindi mo mauunawaan at pananaligan ang mga katotohanang nailahad ko rito. Dalangin kong maudyukan ka ng Banal na Espiritu upang magsisi sa mga kasalanan mo at magtiwala sa Panginoong Hesus bilang iyong Panginoon at Tagapagligtas. Kung handa kang tanggapin ang Kanyang kaligtasan at paghahari sa buhay mo, maaari kang manalangin ng paganito:
“Panginoong Hesus, labis kong pinagsisisihan ang aking mga kasalanan.

Tinatalikuran ko po ang aking makasalanang buhay. Simula sa araw na ito, Ikaw, O Hesus, ang tinatanggap kong tanging Tagapagligtas ng aking buhay. Ikaw ang tangi kong susundin bilang aking Panginoon, sa pamamagitan ng Salita Mong nasa Banal na Bibliya. Ibigay Mo sa akin ang lakas ng iyong Banal na Espiritu, upang ako’y makapagbagong-buhay. Salamat po, Panginoong Diyos, sa buhay na walang-hanggan. Amen.”
Dalangin ko, kaibigan, ang kaligtasan mo ngayong araw.

Si Kristo Hesus ay Diyos, Hari ng mga Hari, Panginoon ng mga Panginoon, Tanging Tagapagligtas. Shalom and God bless!



