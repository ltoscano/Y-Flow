
Nagwagi sa Nat’l Science Quest pinuri ng Sangguniang Panlalawigan

February 24, 2016 Elsha Marie B. Soriano

LINGAYEN, Pangasinan Pebrero 24 (PIA) – Pinuri ng Sangguniang Panlalawigan ng Pangasinan ang mga mag-aaral mula sa bayan ng Rosales na nagwagi sa ika-13 National Science Quest na ginanap sa Teacher’s Camp sa lungsod ng Baguio kamakailan. Noong Lunes, sa regular na sesyon ng Sangguniang Panlalawigan, iprenisenta ni Samantha Glo Revita, Lea Lou-Reign Diocares at Dominic Mindaro ang kanilang natamong tropeyo sa pagiging first place sa ilalim ng Science Investigatory Project Applied Science-Team Category. Ayon kay Julius Ceasar Abalos, taga-sanay ng mga estudyante, natamo nina Revita, Diocares at Mindaro ang kanilang parangal sa pamamagitan ng kanilang research study na pinamagatang ““Phytochemistry and Free Radical Scavenging Activity of Saluyot (chorchorus olitorius) leaf extract using the DPPH (2,2-diphenyl-1-picrylhydrazyl) model.” Ani Abalos ang tatlong nagwagi sa kumpetisyon ay pawang mga grade 10 special science students mula sa Rosales National High School. Aniya ang kumpetisyon na pinangunahan ng Department of Education (DepEd) at ng Association of Science Educators of the Philippines ay naglalayong maitaguyod ang akademikong kahusayan sa larangan ng Science at malinang ang pakikipagkaibigan at sportsmanship ng mga mag-aaral at mga guro.

(MCA/EMBS/PIA-1, Pangasinan)



