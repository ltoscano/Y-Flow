
MAHAL NA PANGULO, ‘WAG N’YO KAMING LITUHIN!

MAY matanda tayong kasabihan na ang magnanakaw ay galit sa kapwa magnanakaw.
Sa kanyang biglang sumulpot na talumpati sa gitna ng kasarapan ng panonood ng TV ng taumbayan, galit na binatikos ni Pangulong Noynoy Aquino ang mga magnanakaw ng pork barrel.
Wala siyang tinukoy pero nahulaan na natin ang mga ibig niyang tukuyin.
Dangan kasi, ang mga magnanakaw na sinasabi niya ang ipinapalagay na nasa likod ng mga batikos at turing din sa kanya na magnanakaw.
Idiniin ni PNoy na hindi siya magnanakaw. At ang mga magnanakaw na tinutukoy niya ang naglilikha ng kalituhan sa isyung pagnanakaw sa dambuhalang salapi ng bayan.
Ilang political analyst ang nagsabi na sa ginawang talumpati ni PNoy, tila isa siyang nakorner sa habulan ng magnanakaw at nang nagipit ay gustong maghanap ng damay.
“Hindi ako magnanakaw. Sila ang totoong magnanakaw. Sila ang nauna.”
Kitang-kita ang intensyon ni PNoy na dahil sa pagbagsak ng kanyang trust rating, “gusto rin niyang lituhin” ang sambayanan na maibalik ang usapin sa pandarambong ni Janet Lim-Napoles at mga kasabwat na politiko sa pork barrel.
Nauna itong isyu ng “pork barrel scam” na kinasangkutan ng mga senador na sina Juan Ponce-Enrile, Jinggoy Estrada, Bong Revilla at marami pang iba.
Saka sumambulat ang anomalya sa Disbursement Acceleration Program (DAP) na ang pondo ay kinulimbat umano ng Pangulo para ipamahagi sa mga senador at kongresista upang bumotong pabor sa pagpapatalsik kay dating Chief Justice Renato Corona.
Nag-aakusa si PNoy sa mga magnanakaw…’yun pala’y isa rin siya sa mga kalahi nito. Tama nga siya. Ang usapin dito ay pagnanakaw kung saan ay hindi siya puwedeng magmalinis ‘pagkat namantikaan din ang kanyang bibig ng kababuyan ng mga baboy ng bayan.
Hindi simpleng usaping nakawan ang tinatalakay natin dito kundi pandarambong at panlilimas sa napakalaking pera ng bayan na pinadaraan kunwari sa mga proyekto.
Hinintay natin ang kanyang talumpati ngunit siya itong lalong nakapanlito sa ating isipan.
Imbes na amining mali ang umiiral na sistema sa pamamahagi ng pork barrel at magsalita kung paano niya ito mairereporma, sinayang niya ang pagkakataon sa pagtataas sa sariling hindi siya magnanakaw. Ipinagtanggol pa niya ang pagwawaldas sa pondo ng DAP na isang iligal dahil wala ito sa batas. May naniwala bang hindi siya magnanakaw?
Gusto niyang pag-usapan na lang ang kaso ni Napoles at mga kasabwat, e ‘di okey!
Sino-sino ang kanyang mga kalihim at kaalyadong mga senador at kongresista na nakinabang kay Napoles? Bakit 2007 hanggang 2009 lang ang inilabas na report ng COA? Mayroon bang pinagtatakpan? Bakit ikinubli ang DAP sa anyo ng pork barrel ng legislators? Ano ba talaga ang stand niya sa PDAF? Totoo nga bang binuwag na ito o ginawan lang ng bagong anyo para maisyut sa 2014 budget?
Malinaw na takam na takam din sa pondo ng bayan ang mahal nating Pangulo. Idinepensa niya ang DAP kasi’y nanghihinayang siya sa dambuhalang pera mula rito.
Pare-pareho silang mga aso na takaw na takaw sa laman ng baboy pero magkakaiba nga lang ng kolyar.



