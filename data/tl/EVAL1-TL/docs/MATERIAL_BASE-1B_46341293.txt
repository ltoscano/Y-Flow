Lungsod ng Puerto Princesa, may bagong PNP Chief

January 18, 2016 Dinnes M. Manzo

PUERTO PRINCESA, Palawan, Enero 18 (PIA) --- Simula Enero 13, manunungkulan na bilang bagong hepe ng Philippine National Police-Puerto Princesa City Police Office (PNP-PPCPO) si Police Senior Superintendent Redentor Marañon. Si PSSupt. Marañon ay pormal na nahirang bilang City Director ng PNP-PPCPO sa isang simpleng turn-over ceremony kamakailan sa Puerto Princesa City Police Headquarters sa Bgy. San Pedro. Pinalitan nito si PNP Acting City Director PSSupt. Ariel Celino. Si PPSupt. Marañon ay tubong Nueva Viscaya at dating nakatalaga sa Camp Crame bilang namumuno sa Guidance and Conseling Department kung saan kanyang itinuturo ang pagkakaroon ng maayos na moralidad sa mga kapulisan. Sa kanyang mensahe sa isinagawang turn-over ceremony, sinabi ni Marañon na sisikapin niya sa ilalim ng kanyang pamumuno na mailapit ang presenya ng kapulisan sa mga mamamayan, gayundin ang maayos na pagpapatupad ng mga batas at ordinansa ng syudad. Tiniyak din nito ang maayos na relasyon at bukas na komunikasyon sa mga mamamahayag sa lungsod ng Puerto Princesa. Payo pa ni PPSupt. Marañon, sa mga kapulisan na dapat aniyang unahin ang Panginoon, sunod ang mamamayan, pamilya, karera bilang pulis at ang huli ay ang sarili.

(OIC/LBR/PIA4B-Palawan)



