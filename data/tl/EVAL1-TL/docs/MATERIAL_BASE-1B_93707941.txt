
PATAYIN MUNA ANG APOY 2

DAPAT palagiang mapa-alalahanan si Pangulong Benigno Simeon Aquino III na tungkulin ng pamahalaan na tulungan ang ating mga kababayang nangangailangan o nanganganib saan mang lupalop ng mundo sila naroroon.
Ito ay pundamental na tungkulin ng pamahalaan na dapat tinutupad ng mga namumuno. Ang tungkuling ito ay hindi puwedebng ipag-walang bahala kahit na ang kababayang tutulungan ay mapatunayang may sala sa kinasadlakang kalalgayan. Hindi ba’t ito ang dahilan kung bakit nangayuyupapa ang ating pamahalaan sa pakiki-usap sa mga dayuhang pamahalaan para sa ikapagpapatawad ng mga bibitaying nating kababayan?
Kung yung mga sinasabing tulak ng droga na nahuli sa People’s Republic of China ay ipinakikiusap natin na huwag bitayin ay bakit walang ganitong tulong na inalok sa mga kababayan natin na pinauulanan ng bala sa Sabah ngayon? Bakit imbes na tulungan ay idiniin pa ni B.S. Aquino ang mga ito sa pamahalaang Malaysia? Ano ba inaasahan mo B.S. Aquino…na mawawala na lamang isyung ito ng Sabah kung ikaw ay magmamatigas at kakampi sa mga Malaysian? .
Kung tama man o hindi ang ginawa ni Sultan Jamalul Kiram III at mga tauhan nito ay hindi na mahalaga sa ngayon. Usapang peti-bugoy na lang yan. Ang katotohanan ay hindi sila maaring talikuran ng pamahalaan at hayaang patayin ng mga Malaysian. Mabuti o masama man ang kanilang layunin ay obligado ka B.S. Aquino na sila’y tulungan dahil sila’y Filipino rin. Saka na pag-usapan yang peti-bugoy mong isyu kung tama o mali sila sa kanilang ginawa.
Dapat ay kausapin mo na ng personal si Sultan Kiram at humingi ka ng dispensa dahil sa “pagkawala ng kanyang sulat sa iyo”. Ipangako mo rin na gagawin ng iyong administrasyon ang lahat para mapayapang mapag-usapan na ating pamahalaan, Sultanado ng Sulu at Malaysian Federation ang tungkol sa Sabah. Huwag mong isakripisyo ang interes ng mga taga Sulu at Tawi-Tawi para lamang sa pakikipag-peace talk mo sa Moro Islamic Liberation Front.
Kung hindi mo kayang ipagtanggol ang karapatan ng iyong mga mamamayan ay umalis ka na lang kaya sa poder para mapalitan ka ng may kakayahang ipagtanggol ang soberenya ng bansa. Hindi katwiran ang ating kahinaan para hindi mo tupdin ang pangunahin mong mandato na paglingkuran ang bayan.
Yung sinasabi mong 800,000 na kababayan natin sa Malaysia ay hindi maaano sapagkat kailangan sila roon para sa kanilang ekonomiya. Tabla na lang tayo pag-dating sa mga namatay na Malaysian. Alalahanin mo na ang mga Malaysian ang nagbigay ng armas at pagsasanay sa mga rebelde sa Mindanao na sumira rin ng libong buhay ng ating mga kababayan.
Huwag ka nang manisi ng kung sino sino at magpalagay na may sabwatan sa mga pangyayaring ito. Sa pagkakataong ito maging responsible ka sa mga kilos mo. “The bucket stops in your table.”



