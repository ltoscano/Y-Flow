PALIWANAG NI DE QUIROS SA ISYUNG BONUS NG SSS

MATINDING upak ang ating ginawa sa SSS nitong mga nagdaang araw. Ang dahilan, tumanggap ng tig-isang milyong pisong bonus sina SSS Pres./ CEO Emilio de Quiros at lahat ng Board Member.
Ang ating argumento, bakit itinaon ang nasabing bonus sa panahong nagtaas ng SSS contribution ilang taon pa lang ang lumipas, tapos ay itataas na naman sa pagpasok ng 2014? Ibig sabihin, hindi establisado ang kalagayang pananalapi ng SSS, kaya bakit magbibigay ng milyones na bonus?
Lalo na, tinawag itong “performance bonus” na ang ibig sabihin ay maganda at karapat-dapat sa nasabing bonus ang kanilang performance. Eh, kung totoong nagpakita sila ng exemplary performance, bakit pabagsak ang pananalapi ng SSS?
Sa totoo lang, parekoy, hindi lumagpas sa atin ang balita na may ilang kapatid sa hanapbuhay ang nagkomentaryo sa isyu dahil sa “karga” mula sa ilang PR group. Pero kung talagang isyu ang pag-uusapan na walang halong “karga” ay madaling maunawaan ang totoong kaganapan.
Niliwanag ito sa kolum ni “aydul” Conrado de Quiros sa PDI. At hindi ko ginawang batayan ang kanyang pagiging kapatid ni SSS Pres./CEO Emilio de Quiros kundi ang katotohanan. Na “baon” sa pagkakautang o obligasyon ang SSS na umaabot sa mahigit P1 trilyon dahil sa katarantaduhan ng nakaraang administrasyon ni GMA!
Na bagama’t umabot sa P36.2M ang kinita ng SSS noong nakaraang taon at malaking hindi hamak kaysa kinita ng nakalipas na administrasyon, ay hindi nito mapipigil ang pangangailangan na magtaas ng kontribusyon. Aba eh, kumbaga sa pagkakautang sa bangko, baka sa porsiyento pa nga lang naman ay hindi pa sasapat ang kinita nitong grupo nina De Quiros!
In-short, kumbinsido tayo, parekoy, na nagpakita nga sila ng napakagandang performance…‘Yun nga lang, hindi sasapat na pantapal sa iniwang “salot” nina pandak!
Pero kung magtutuloy-tuloy ang performance na ito ay magiging malaking pakinabang sa ating SSS members.
Dahil sa paliwanag mo “aydul,” bilang isang voluntary member ay malugod akong susunod sa karagdagang kontribusyon! At dahil naliwanagan, obligasyon kong ipaalam ito sa taumbayan alang-alang sa katotohanan!
Neks taym “aydul” sana pakiagahan ang pagdepensa sa katotohanan para hindi na muna kami matangay ng mapanirang kampanya! Kahit sa akin maganap ‘yan, gagawin ko rin ang ginawa mo, hindi dahil sa pagiging “magkapatid” kundi alang-alang sa katotohanan na gustong lamukusin ng iilan! Lalo na ng mga “kargadong” opinyon o balita. Salamat “aydul” Conrado de Quiros sa katotohanan!



