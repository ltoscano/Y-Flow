
Pamahalaang Panlalawigan ng Bulacan, tumatanggap na ng mga nominasyon para sa Gintong Kabataan Awards

March 30, 2016 Vinson F. Concepcion

LUNGSOD NG MALOLOS, Marso 30 (PIA) -- Tumatanggap na ng mga nominasyon ang Provincial Youth, Sports, Employment, and Development Office o PYSEDO para sa Gintong Kabataan Awards o GKA ngayong taon. Ayon sa PYSEDO, layunin nito na kilalanin ang mga kabataang Bulakenyo na nagtagumpay sa kani-kanilang larangan at magsilbing inspirasyon sa iba pang kabataan na magsumikap at paunlarin ang kanilang kakayahan. Ito ay bukas sa lahat ng residente ng lalawigan na hindi bababa sa tatlong taon, may edad 15 hanggang 35 taong gulang, at may nominasyon mula sa isang indibidwal o institusyon. Sila ay maaring manominate sa alinman sa mga sumusunod na kategorya: Public Service, Arts and Culture, Sports (Indibidwal at Grupo), Academics (High School at College Level), Labor (Professional at Skilled Workers), Legislation (Mga opisyal ng Sangguniang Kabataan), Entrepreneur, at Gintong Kabataang Bayani. Ang mga nomination forms ay maaring madownload mula sa www.bulacan.gov.ph at dapat itong maisumite sa PYSEDO at Gusaling Gat Blas F. Ople, Captiol Compound hanggang Abril 29. Para sa iba pang katanungan, maaring tawagan ang PYSEDO sa numerong (044) 791-9252.

Idaraos ang recognition ceremony sa Agosto 12 sa the Pavilion, Hiyas ng Bulacan Convention Center. (CLJD/VFC-PIA 3)



