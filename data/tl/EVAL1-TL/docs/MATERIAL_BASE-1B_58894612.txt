
AT LUMUHA ANG MGA BUWAYA

ISANG araw matapos ideklara ng Korte Suprema na iligal ang Priority Development Allocation Fund (PDAF) o pork barrel, nakaiinit ng ulo na halos walang dumalo na kongresista sa kanilang regular na sesyon sa House of Representatives. Mahigit 200 na honorable congressmen ang absent!
Sana mali ang aking hinala pero malinaw pa sa sikat ng araw ang ginawa nilang pagtutol. Malinaw na walk-out bilang pagtutol sa desisyon ng Korte Suprema. Ngayon kabayan, kilala na ninyo ang ugali ng inyong kongresista. Sabi nga, no money, no honey!
Kung patuloy silang absent, dapat lang na kaagad silang alisin sa roster ng Kamara bilang pagkastigo. Una, alam naman nila ang tunay na trabaho sa Kongreso. Lumikha ng makabuluhang batas o mag-amyenda sa mga lumang batas at hindi na akma sa kasalukuyang panahon. ‘Yun lang ‘yun!
Kung bakit kasi pinakikialaman ninyo ang trabaho ng mga ahensiya ng pamahalaan. Tukoy ang kanilang programa samantalang kayong mga mambabatas ay naghahanap ng proyektong pork barrel hindi para tunay na magsilbi kundi pagkakitaan lang at inyong ikayayaman.
May mga humihirit. Paano raw ang kanilang mga iskolar? Mga tanga! Dapat ang pondo na iyan ay nakalaan sa Department of Education. Papaano raw ang kanilang mga inaalagaan na maysakit? Tanga uli. Eh, ‘di ibigay ang pondo sa Department of Health. Paano raw ‘yung constituents nila na magsasaka o mangingisda? Super tanga! Nandiyan ang Department of Agriculture at Bureau of Fisheries.
Tuloy, ang tingin ko sa inyong mga mambabatas ay mga buwayang lutang na nag-iiyakan dahil nawala na ang inyong gatasan – ang pork barrel. Ang tingin ko sa inyo ay mala-Hudas Iskaryote na taksil sa sinumpaang tungkulin na magsilbi sa bayan sa pamamagitan ng paglikha ng makabuluhang batas.
At kung patuloy kayo sa pagliban bilang protesta sa 14-0 na desisyon ng Korte Suprema laban sa ninanakaw ninyo na pork barrel, sige umiyak kayo. Mangatwiran kayo. Gumawa ng paraan kung papaano ninyo gagaguhin ang sambayanan sa pagsisingit ng bagong mukha ng pork barrel.
Pero ingat kayo. Nakabantay na ang namulat na taumbayan. Kapag nabuko ang katarantaduhan ninyo, tiyak at walang duda, ipapako kayo sa latian upang ipakain sa mga buwayang gutom. Ang problema nga lang, baka kapag naamoy at makilala kayo bilang kapatid nila na masiba, kayo ay isusuka.
Huwag na kayong umasa pa na magkakaroon kayo ng bagong pork barrel. Hindi rin ipapasa ng Korte Suprema ang dinarasal ninyong Distribution Acceleration Program (DA). Wala kayong paki sa pondo ng bayan. Wala ba kayong kasiyahan? Sige, lumuha kayo. Hayan, at lumuha ang mga buwaya!



