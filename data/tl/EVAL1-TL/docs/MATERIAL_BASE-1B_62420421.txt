
TAGAMASID: Hindi pang-isports
August 2, 2016
Hindi pang SEA Games, Asian Games at Olympics si Mark Vincent Garalde, ang siklista na binaril noong Hulyo 25 sa P. Casal St. sa Quiapo. Pero siya’y isang bayani sa mata ng marami, lalo na sa kanyang mga kapwa-siklista.
Hindi rin puwede sa SEA Games, Asian Games at Olympics si Vhon Martin Tanto, ang sinasabing Army reservist na siyang bumaril kay Garalde matapos silang magsuntukan, dahil kups ito. Isasali siya sa shooting?
Para sa mga hindi nakakaalam, hindi point-blank ang laro ng shooting saan mang kumpetisyon. Malayo ito, kadalasan ay 10 meters. Tatama lang si Tanto kapag point-blank ang labanan. Bukod dito, hindi siya puwedeng maging miyembro ng Philippine shooting team dahil nga kups ito! At lalong hindi siya puwede sa boxing team dahil hindi ito marunong manuntok.
Nakita n’yo ba kung gaano kalaki ang black eye sa kanyang kaliwang mata nang siya ay mahuli sa Masbate?
Ang mga boksingero ay malugod na tinatanggap ang kanilang pagkatalo.

Pero si Tanto, matapos na matalo sa isang fair and square na suntukan, bumalik sa kanyang kotse, kinuha ang kanyang baril, at pinatay si Garalde. Kups nga, di ba?
Nakita nating lahat sa insidenteng ito kung paano tumatapang ang isang tao kapag mayroon itong baril.
Hindi ito ang una at hindi ito ang magiging huling insidente nang ganitong pamamaril hangga’t may mga taong katulad nitong si Tanto.
Natutuwa ako sa ipinapakitang suporta ng grupo ng mga siklista sa pamilya ni Garalde ngayong kailangang-kailangan nila ng morale support.
At natutuwa rin ako sa suporta ng Public Attorney’s Office na tinutulungang makakuha ng hustisya ang pamilya ni Garalde.

May isang katoto nga pala na nagtanong kung papaano na ngayon ang pamilya nitong si Tanto, na tinitiyak ng marami na makukulong ng matagal. Tatlong babae ang anak nito at buntis pa ang kanyang asawa.
Ayon sa isang report na nabasa ko, inaasahan ni Tanto na patuloy na magtitinda ng barbecue ang kanyang misis para may maipantawid gutom ang mga ito. Kups nga, di ba?
Mayroon ding isang katoto na nagtataka kung bakit sa sobrang tapang na ipinakita ni Tanto habang binabaril niya si Garalde ng limang beses ay sumuko ito na parang isang maamong tupa at hindi nagbaril sa sarili.
Parang si Saddam Hussein, ang dating diktador ng Iraq na nahuling nasa isang kanal matapos na bumagsak ang kanyang rehimen dahil sa pag-atake ng Amerika at iba pang mga kaalyadong bansa.
May baril itong si Saddam nang maispatan ng isang Amerikanong sundalo pero hindi niya ito ipinutok. Isa ring kups!



