Lungsod ng Calapan mananatiling ISO Certified hanggang 2019

June 30, 2016

CALAPAN, Oriental Mindoro, Hunyo 30 (PIA) – Muling pinatunayan ng Lungsod ng Calapan ang kredibilidad nito sa maayos at sistematikong pamamahala nito sa mga serbisyo at transaksyong ipinapatupad matapos na ipagkaloob ang tatlong taong sertipikasyon ng ISO 9001:2008 Quality Management System sa Calapan City para sa taong 2016-2019. Ang nasabing sertipikasyon ay bunga ng naging pagtatasa at rekomendasyon ng Certification International Philippines sa pagpasa ng pamahalaang lungsod sa isinagawang CIP Reassessment Audit kamakailan. Ang mga departamento na sumailalim at nagpakita ng epektibong pagtalima sa mga rekisitos ng ISO standards for quality management system gaya ng competency awareness and training; customer satisfaction and handling; internal audits; and, management review at commitment ay ang Business Permits and Licensing Office, City Engineering, City Housing, City Health, Bids and Awards Committee, City Civil Registry, City Assessor, City Architecture, City General Services, City Human Resource Management and Development, Management Information System at City Treasury Department. Dahil sa ipinamalas na pagtutulungan at dedikasyon upang mapanatili ang pamahalaang lungsod bilang isang ISO Certified bunsod ng magandang pagkakaloob ng serbisyo sa mga nasasakupan nito o customer satisfaction, umaasa pa rin ang maraming Calapeño na patuloy na makakamit ang de-kalidad na serbisyo sa lungsod sa pamamagitan ng mabuting pamamahala ng pamahalaang lokal. (CIO/LTC/PIA-Mimaropa/Calapan)



