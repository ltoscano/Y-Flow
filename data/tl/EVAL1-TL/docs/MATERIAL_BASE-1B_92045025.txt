Balintuwid: Ang Komisyon sa Wikang Filipino at Ang Balintuna ng Wika ng Tuwid na Daan

ni Ian Gamboa

Tinanggal na ang mga palamuti’t palatandaan ng nagdaang buwan ng wika. Niligpit na ang mga Filipinianang ginamit sa mga sabayang pagbigkas, at pinalitan na rin ang disenyo ng mga bulletin board sa mga klasrum upang makasabay sa mabilis na pagpapalit-pahina ng kalendaryo.
Unang itinakda ni dating Pangulong Fidel V. Ramos noong 1997, ang Proklamasyon 1041 ang naging lunsaran ng pagdiriwang ng buwan ng wika tuwing Agosto upang bigyang-diin ang kahalagahan ng katutubo at sariling wika sa pambansang kaunlaran.
Matapos ang mahigit isang dekada, marami ang nagtataka: bakit sa bansang nagdiriwang ng buwan ng wika, napakalaki pa rin ang pagkiling sa kolonyal at imperyalistang wikang Ingles?
At sa paggunita ng Buwan ng Wika, imperatibong balikan hindi lamang ang halaga ng sarili’t katutubong mga wika para sa pambansang kaunlaran. Higit sa pagiging kultural na aparato, ang pagdiriwang ng buwan ng wika ay dapat magpakintal ng malaya at mapagpalayang kaisipan.
Taon-taon, ipinapaalala sa mga Pilipino ang buwan ng wika at ipagdikdikan sa pamahalaan at sa mamamayan na mahalin ang sariling wika. Ito ang tunay na balintuna ng pagpapahalaga sa sariling wika sa isang bansang kinukubabawan ng neo-kolonyal na palisiyang pampulitika, pang-ekonomiya at pangkulutura ng Estados Unidos.
Sa katunayan, masasalamin ang bigat ng kung anong mga institusyon ang nagtakda ng direksiyon sa pagdiriwang ng Buwan ng Wika, lalong-lalo na ang Komisyon sa Wikang Filipino (KWF) na naging kontrobersiyal kamakailan dahil sa paggigiit nito ng pagpapalit ng pangalan ng bansa mula Pilipinas tungong Filipinas.
Aquino-pikasyon ng Wika
Bilang isang institusyong itinatag noong 1991, alinsunod sa Republic Act 7104 na mandato ng Konstitusyon ng Pilipinas, ang KWF ay naatasang mamuno sa pagtataguyod ng isang pambansang wika.
Sa pagtakda ng KWF ng isang temang maka-Aquino, “Wika natin ang daang matuwid,” nakababad sa politika at ideolohiya ng administrasyong Aquino hindi lang ang pagdiriwang ng buwan ng wika, kundi ang iba pang mga programa at palisiya ng KWF.
Kasalukuyang nasa pamumuno ng Pambansang Alagad ng Sining na si Virgilio Almario at ng mga komisyoner ng iba’t ibang wika ng Pilipinas, nagsagawa ang KWF ng kauna-unahang “Pambansang Kongreso sa Wika” ngayong taon na dinaluhan ni Pangulong Benigno Aquino III.
Ayon kay Louis Althusser, isa sa mga Ideological State Apparatus (ISA) o mga ideolohikal na aparato ng estado o gobyerno ay ang pangkulturang ISA. Ang mga kultural na produkto o instrumento, tulad ng wika at ng mga institusyong pangwika, ay kinakasangkapan ng estado o naghaharing sistema upang padaluyin rito ang reaksyonaryong ideolohiya nito.
Bilang isang ahensiya ng gobyerno at bilang pangkulturang ISA, nakasilid sa lilim ng Malacanang complex ang direksyon ng KWF. Hindi maikakaila ang pag-angkla nito sa administrasyon. Sa bawat namumunong pangunahing komisyoner ng KWF, makikita ang pananahimik ng institusyon sa mga pasya ng administrasyon.
Magpahanggang ngayon, nananatiling kibit-balikat ang KWF sa Executive Order (EO) 210 ni Pangulong Gloria Macapagal Arroyo na nagpapalakas sa Ingles bilang midyum ng pagtuturo dahil ito’y atas ng International Monetary Fund at World Bank.
Pinalamutian ng pamahalaan ang wikang Ingles bilang isang sangkap sa mas epektibong pakikipag-ugnay sa global na kalakaran. Isa sa mga naging epekto nito ay ang paglikha ng mga kurso na epektibong gagamit ng wikang Ingles at epektibong lilikha ng mga Filipinong may kasanayan sa wikang Ingles upang maging balon ng murang lakas paggawa.
Kasama sa EO 210 ang paglikha ng mga kurso sa paaralan para maging call center agents. At magpahanggang sa administrasyong Aquino, patuloy ang pagsuporta ng rehimen sa call center industry.
At tila nilalansi ng programang K to 12 ang mga guro’t mag-aaral sa balintuna nito. Habang ipinangangalandakan ng programang K to 12 ni Aquino ang pagpapagamit ng Mother Tongue Language sa batayang edukasyon, nilulusaw naman ng K to 12 ang paggamit ng wikang Filipino sa pamamagitan ng pagbabawas sa oras ng pag-aaral nito at sa pagtatanggal rito bilang rekisitong kurso sa kolehiyo.
Ang pananahimik sa mga isyung pangwika ng isang institusyong naatasan upang payamanin ang wikang Filipino ay isang manipestasyon ng kontrol ng pamahalahan sa mga institusyong pangkultura upang punan ang rekisito ng globalisasyon na sa kalauna’y magdadala ng hindi pagkakapantay-pantay.
Binabaluktot na Wika sa Daang Baliko
Sa pagpili ng KWF sa temang may lantarang alusyon sa daang matuwid na isinusulong ng administrasyon Aquino, ipinakikita ng ahensiya ang politikal na tunguhin nito.
Ayon sa Pambansang Alagad ng Sining at makabayang kritikong si Bienvenido Lumbera, ang wika ay isang konstruksiyong panlipunan—napaunlad ng tao ang wika bunga ng kaniyang interaksyon sa lipunan.
Pagdating ng wika sa kamalayan ng tao ay may bitbit na kahulugan at pakikiisa sa isang lipunang kapwa tagasalita ng parehong wika. Kung may kapangyarihang sumakop sa kamalayan ng wika, kasama rin ang lipunang tagasalita nitong mapapailalim sa kapangyarihang iyon.
Ang pagdidikta ng KWF ng magiging tema ng taunang Buwan ng Wika ay hindi hubad sa politika. Ang sapilitang pagpili sa slogan ng administrasyon upang bigyang-buod ang pagdiriwang ng wika ay isang uri ng pulitikang ito. Ani nga ni Lumbera, ang wika ay kasangkapan ng maykapangyarihan at may lakas upang magpasunod ng mga tao sa lipunan.
Sa katunayan, saksi ang kasaysayan ng Pilipinas sa politikal na paghuhulma at pagkasangkapan sa wika. Ang mga wika sa Pilipinas ay naging instrumentong politikal ng mga Kastila nang sakupin nila ang bansa noong siglo 16. Inaral ng mga Espanyol ang mga wikang katutubo at isinalin nila ang kolonyal at relihiyosong panitikan upang gamitin sa kanilang kolonyal na pananakop.
Sa dami ng mga wika ng Pilipinas kung saan 70 bahagdan ay hindi na nagagamit, marapat lamang na suriin ang hakbang ng KWF na kung bakit sa lahat ng mga wika sa bansa, ang “wikang matuwid” ang sinentro ng KWF sa nakaraang Buwan ng Wika.
Wika at nasyonalismo
Bilang isang bansang lulan ng maraming wika, isang malaking pagsubok ang paglinang sa napiling pambansang wika na magbubuklod-buklod sa pangkalahatang kultura, kamalayan at esensiya ng lahat ng wikang nakapaloob sa bansa.
Sa pagtatahi-tahi ng KWF ng isang pambansang wika, masusulyapan nating hindi epektibo ang paraan nito. Ang konseho ng KWF ay binubuo ng mga iskolar ng wika na, sa iilang bilang lamang, ay ang kabuuang nagpapasya sa magiging imahen ng pambansang wika. Ang kawalan o napakalimitadong partisipasyon ng masa’t publiko sa paghubog ng mga patakarang pangwika ay isang pagsasalamin sa pagiging eksklusibo ng KWF.
Sa ganitong lagay, lalong nailalayo ng KWF ang pambasang wika sa masa. Sa mga kumperensiyang ginaganap upang lalong linangin ang pambansang wika, halos mga kapwa iskolar at akademiko lamang ang nakikibahagi sa pagtatakda ng mga pagbabago sa wika. Bagama’t may pagtatangka ay hindi sapat ang mga rehistro, istandardisasyon, kumperensiya at mga panayam bilang mga paraan ng pananaliksik upang mapayabong at maging inklusibo ang KWF.
Isa sa mga pinakamaingay na isyung kinaharap ng KWF na walang konsultasyon sa masa ay ang pagpapalit ng Pilipinas sa Filipinas. Ang usapin ng pambansang wika ay nakulong na lamang sa inatasang institusyon.
Bilang isang hantungan ng identidad ng isang lahi, ang pagpapalit ng pangalan ng isang bansa ay nasasapin rin sa usapin kung sino ang may kakayahang magpalit ng kabuuan ng diwang nakapaloob sa nakagawiang pangalan.

Sa tangkang pagpapalit ng KWF ng “F” sa “P,” lalo lamang napakita na nakatali pa rin tayo bilang isang kolonya o neokolonya. Nakapangalan pa rin ang bansa sa isang dayuhang haring nanakop ng Pilipinas sa mahigit 300 taon. Isang paalala ito sa mababaw na pagtingin sa wika ng isang institusyong dapat ay may maalam dito.
Bilang isang malaking bahagi ng nasyonalismo at pagka-Pilipino, may kakayahang maghubog ng mga ideyolohiya ang paggamit sa wika. Kaunting bahid lamang ng interes ay isang kultura’t pangkalahatang kamalayan na ang matatangay. Sa lantarang pananamantala sa kapangyarihan ng KWF bilang institusyong nagtatakda ng wika, ang pagpasok ng ganitong klaseng interes ng pamahalaan ay kontra sa nakagawiang demokrasya.
Kung kaya’t panahon na upang lalong paigtingin hindi lang ang partisipasyon kundi ang malakas na pagpapasya ng mamamayan para sa kultura ng demokratikong pamamahala at pagdidireksyon sa wika at sa lipunan.



