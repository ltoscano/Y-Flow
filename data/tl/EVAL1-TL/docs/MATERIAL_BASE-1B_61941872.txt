Smartmatic, nagsagawa ng pagsusulit sa mga hahawak ng makina sa eleksiyon

February 18, 2016

ODIONGAN, Romblon, Peb 18 (PIA) --- Ang mga aplikante na hahawak sa mga Vote-Counting Machine (VCM) ay sumailalim sa interview at qualifying exam na isinagawa kamakailan ng kumpanyang ng Smartmatic. Ang mga papasa sa naturang pagsusulit ay sasailalim sa pagsasanay ng Smartmatic sa tamang paghawak sa mga Vote-Counting Machine (VCM) na gagamitin sa National and Local Election sa Mayo 9. Sinabi ni Jaybie Dela Vega, kinatawan ng Smartmatic na ang mga VCM Tech na kanilang kukunin ang makakatuwang ng mga Board of Election Inspectors (BEI) sa araw ng halalan upang patakbuhin ng maayos ang mga makinang gagamitin. Ang kanilang kumpanya aniya ay magtatalaga ng mga VCM Tech sa 332 cluster precints sa buong lalawigan ng Romblon. Ang mga papalaring aplikante ay makakasama ng mga sasanaying BEI sa unang araw ng Marso na gaganapin sa Dream Paradise Mountain Resort, Romblon, Romblon.(DM/LBR/PIA-IVB/Romblon)



