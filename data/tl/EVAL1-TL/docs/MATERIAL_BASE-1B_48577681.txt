Lakas Paggawa: Ang laban ng mga manggagawa ng Pentagon Steel Corporation

ni Ronn Bautista

Hulyo 13, 2013, ala-una ng hapon: Makulimlim ang langit. Sa unang tingin, tila may malakas na ulang dala ang hapon. Ngunit ang banta ng sigwa ay hindi mula sa mga ulap, kundi sa isang pabrika sa Brgy. Apolonio Samson, Quezon City.
Magkakapit-bisig ang mga manggagawa ng Pentagon Steel Corporation (Pentagon). Hinihintay nila ang dalawang trak na lulan ang mga produkto ng kumpanya: mga kahon ng pako, turnilyo, kawad at iba pang produktong gawa sa asero.
Dali-dali silang tinangkang itaboy ng mga guwardiya ng Pentagon. Hindi nabuwag ang kanilang hanay, ngunit humarurot naman palabas ang unang trak – diretso sa gitgitan ng mga manggagawa at bantay. Sa kaguluhan, nasagasaan ng trak ang isang security guard at malubhang nasaktan ang dalawa pa.
Habang tumatakas ang mga trak sa eksena, pinaulanan naman ng mga bato at mga boteng may lamang asido ang mga manggagawa. Bagaman walang tinamaan, bakas sa pagkalusaw at pagkasira ng daan ang nangyaring karahasan.
Ganito katindi ang tensyon sa pagitan ng Pentagon, isang pagawaan ng asero, at ng 134 manggagawang iligal na inalis sa trabaho. Tatlong buwan na rin ang kanilang piketlayn, kung saan kalahok si Aman*, 47.
Pabrika de peligro
Taong 1992 nang unang mamasukan si Aman sa Pentagon bilang wire machine operator. Bago ito, siya’y naging isang kontraktwal na trabahador sa iba’t iba pang pabrika sa Quezon City upang maitaguyod ang asawa’t tatlong anak.
Dahil hindi regular ang sahod, kulang na kulang ang pantustos ng kanyang mag-anak, at nalulubog pa si Aman sa utang. Kwento pa niya, gulay at tuyo ang kanilang pagkain araw-araw upang makatipid. Kaya nang may magbukas na trabaho sa Pentagon, na may pangako ng minimum wage, agad niya itong sinunggaban.
Walong oras, anim na araw sa isang linggo, kaharap ni Aman ang makinang nagrorolyo ng mga alambre, kung saan ipinapasok niya ang mga bagong hulmang asero ng pabrika. Ang ugong ay nagpapaalalang sa bawat pagsubo nito ng panibagong kawad, isinusugal niya ang kanyang mga daliri.
Sa kasamaang palad, dalawang beses na siyang naisahan ng makina. Naputulan na si Aman ng hinlalaki at hinlalato hanggang sa buko sa magkahiwalay na aksidente. Sa parehong pagkakataon, mag-isa lang siyang nagtungo sa pinakamalapit na ospital, at kinailangan pang bumalik sa Pentagon dahil kulang ang ibinigay nitong halaga para sa gamot.
“Ang sumbat palagi sa amin: maghanap kami ng mas murang ospital. Siyempre sa panahong iyon, ang unang nasa isip mo ay magamot ka agad,” ani Aman.
Hindi na bago ang peligro sa Pentagon. Dahil hindi maayos ang bentilasyon sa pagawaan, maraming manggagawa ang hinihimatay o inaatake ng hika. Labis ang init sa loob, kaya madalas na inaalis ng mga manggagawa ang kanilang pang-itaas at nagtsi-tsinelas at shorts na lang. Wala ring ipinamamahaging protective gear ang kumpanya, kahit na mapanganib ang mga makina nito.
Gayunman, tinitiis ni Aman ang lahat ng ito para sa buwanang sahod na P11,076. Pero ayon na rin sa pag-aaral ng National Wage and Productivity Commission, kailangan ni Aman ng P28,710, o magtrabaho pa ng doble oras at higit pa, upang mabuhay nang maayos ang kanyang pamilyang may limang kasapi.
“Napaka-walang katarungan ng mga nangyayari [sa amin] na kahit 20 years ka na nagtatrabaho, ganoon pa rin ang sitwasyon mo. Mahirap,” daing ni Aman.
Tunggalian sa pagawaan
Umasa ang mga obrero na magbabago ang pamamalakad ng Pentagon. Sa katunayan, sinubukan nilang magtatag ng isang unyon upang maiparating ang kanilang mga hinaing sa pamunuan ng pabrika. At ang kanilang magiging sandata: ang Collective Bargaining Agreement (CBA) o ang kasunduan sa pagitan ng mga manggagawa at ng pamunuan.
“Ang CBA ang kaluluwa ng unyon kasi diyan naoobliga ng mga manggagawa ang mga kapitalista na magbigay ng mga makatarungang benepisyo at tiyakin ang kapakanan ng lahat,” ani Dulcero Gerodiaz, pambansang tagapangulo ng Association of Democratic Labor Organizations.
Sa pamamagitan ng CBA, maaari sanang maipaayos ang bentilasyon ng pagawaan, mabigyan ng karampatang kabayaran ang mga maaaksidenteng manggagawa, at maitaas ang pangkalahatang pamantayan ng kaligtasan.
Kaya laking gulat na lamang nina Aman nang malamang mayroon nang unyon noon pang 1979, ngunit hindi isinulong ng umiiral na CBA ang kaligtasan ng mga trabahador, umento sa sahod, at kahit anong leave o bonus. Dahil dito, kinakailangang mapalitan ang liderato ng unyon upang makagawa ng totoong CBA, ani Gerodiaz.
Noong 2010, nagsagawa sina Aman ng eleksyon para sa unyon. Ito ang kauna-unahang eleksyon mula noong itinatag ang Pentagon Workers’ Union sa ilalim ng Philippine Trade General Workers’ Organization (PTGWO). Kaya lamang, hindi kinilala ng Department of Labor and Employment, Pentagon, at ng PTGWO ang resulta ng kanilang halalan.
Depensa ni Rudy Pascasio, executive board member ng PTGWO, mayroon na kasing naluklok na mga opisyales at maaari lang mapalitan ang liderato at ang CBA kada limang taon. “Eh hindi naman sila nagfile ng certificate for elections sa tamang taon,” aniya.
Nasa panig man ng PTGWO ang legalidad ng unyon, makukuha lang nito ang suporta ng mga manggagawa kapag ito ay demokratiko at tunay na nagsusulong ng kanilang interes, ani Gerodiaz. At ngayong hindi muna magagamit ang unyon sa kanilang laban, kailangang makipaglaban sa ibang paraan, dagdag niya.
Tuwing break time noong 2012, nagsasagawa ng noise barrage ang mga manggagawa at nagsusuot ng itim na ribbon. Hindi ito nagustuhan ng Pentagon at tuluyang tinanggal sa trabaho ang mga trabahador na sumasama sa mga protesta. “Nagulat na lang kami nang hindi na kami pinapapasok sa gate at sinabing tanggal na kami,” ani Aman.
Singtibay ng asero
Matapos sibakin sa trabaho sina Aman at 134 pang manggagawa, agad nilang itinayo ang isang piketlayn gamit ang mga pira-pirasong plywood at tarpaulin noong Abril 13 sa harap ng pabrika.
Sa mga piling araw, naglulunsad sila ng mga programa upang ihayag ang kanilang mga hinaing sa kumpanya. Dinadaluhan din ito ng mga sumusuportang organisasyon galing sa iba’t ibang sektor, dahilan kaya nananatiling singtibay ng asero ang picket line.
“Kaya namin isinusulong ang pakikipaglaban ay para magbago na si Mariano Chan (may-ari ng Pentagon) at ‘yung mga susunod na manggagawa, maayos at disente na ang buhay,” ani Aman.
Dahil sa ingay na nalilikha ng kanilang piket, hindi nakapagtatakang gusto itong buwagin ng Pentagon at ng estado. Sa katunayan, idineklara ng National Labor Relations Committee na isang illegal strike ang piketlayn nila Aman.
Regular ding nagmamatyag at nagbabanta ang mga pulis at SWAT sa piketlayn kahit nakasaad sa batas na bawal silang lumapit nang 50 metro dito. Kamakailan nga lang, binigyan na ng pamahalaan ng Quezon City ng palugit na hanggang ika-31 ng Hulyo ang kanilang protesta.Gayundin, noong ika-13 ng Hulyo, sinira ng ilang eskirol ang ilang parte ng piketlayn. Malinaw na gagawin ng Pentagon ang lahat upang mapatahimik ang mga manggagawa.
Gayunpaman, matatag ang loob ng mga obrero, ayon kay Aman. Saad niya, “Di kami natatakot, tama lang ang ginagawa namin dahil karapatan naming magprotesta.”
Nakaumang man ang patuloy na pandarahas ng Pentagon, nakahanda si Aman at kanyang mga kasamahan. Tulad ng aserong kanilang pinapanday, matibay, matatag ang kanilang hanay.



