MAKAPAL ANG APOG

LIPAS na ang isang linggo mula nang maganap ang pananambang sa Ninoy Aquino International Airport (NAIA) kung saan napaslang si Labangan, Zamboanga del Sur Mayor Ukol Talumpa, kanyang asawa at dalawang iba pa subalit hanggang ngayon ay wala pang nadarakip na salarin.
Bukod pa roon, lalong walang opisyal ng NAIA ang nagpakita ng delicadeza dahil hanggang ngayon ay wala pang nagbibitiw sa tungkulin.
Dahil ba kabilang sila sa KKKK ni Pangulong Benigno Aquino III at alam nilang ipagtatanggol sila nito?
Aba’y talagang makakapal ang apog! Sa mga hindi nakababatid, ang ibig sabihin po ng makapal ang apog ay walang kahihiyan at makapal ang mukha.
Hindi pa nagkaroon ng aral ang pamunuan ng NAIA nang magbugbugan sina Philippine Daily Inquirer columnist Ramon Tulfo at dating mag-asawang Raymart at Claudine Barretto. ‘Di ba walang CCTV? Ngayon, naganap ang ambush, wala pa ring maipakitang kuha ng pangyayari ang pamunuan ng NAIA dahil wala naman talagang CCTV.
Nandoon agad sina Pangulong Noynoy at Interior and Local Government Secretary Mar Roxas “to the rescue” sa opisyal na kabilang sa KKKK ng Pangulo. Teka, asan nga pala ang mga pulis at sundalo na nakatalaga sa NAIA nang maganap ang pangyayari?
Malamang, natutulog sa pansitan. Pero ang opisyal ng PNP na nakatalaga roon, tiyak na mabilis masisibak sa puwesto. Pero hindi sila ang talagang dapat managot sa pangyayari kung hindi ang pamunuan ng NAIA na simula pa ay talagang pabaya na sa kanilang tungkulin.
Dumagdag pa si Justice Secretary Leila de Lima na kaagad nagsabi na kilala na ang salarin at kasama nito sa pananambang. Eh, nasaan? Bakit wala pa sila sa likod ng rehas na bakal upang mabigyan ng “totoong katarungan” ang mga biktima?
Hay naku, ang administrasyon ni PNoy ay magagaling lang sa puro dakdak pero sa gawa ay kulang na kulang at walang binatbat.
Huwag na sanang hintayin ng pamunuan ni Aquino na masundan pa ang pangyayari. Ngayon pa lang dapat ay ipakita na niya na walang palakasan sa kanyang administrasyon. “Walang kamag-anak! Walang kaibigan! Walang kaklase at walang kabarilan!”



