
MALINAW NA PAGSASAMANTALA SA KALAGAYAN
NAKALULUNGKOT na sa kabila ng kinakaharap nating banta mula sa mga dayuhang bansa ay nakukuha pang magpatayan ng ating mga kababayan. Imbes na magkaisa para harapin ang mga nakaambang panganib ay mas pinangingibabaw pa ang makitid na ideolohiya kaysa sa kapakanan ng bansa.
Bagama’t totoong hindi pa natutugunan ang mga pangunahing sanhi ng pag-aaklas tulad ng labis na kahirapan bunga ng pyudal na siste at ang pangingibabaw ng mga dayuhang kapital sa ating ekonomiya may palagay akong hindi dapat sinasabayan ng mga gerilyang komunista ang krisis na kinakaharap nating lahat – komunista man o hindi.
Marami naman silang prenteng organisasyon na maaaring kumilos nang mapayapa para ipagpatuloy ang kanilang layunin kaya ang kanilang opensibang militar kamakailan sa Hilagang Luzon ay malinaw lamang na pagsasamantala. Kahit na gaano pa kasukdulan ang kanilang pagnanasa na ibagsak ang pamahalaan ay dapat nilang isaalang-alang ang mas malawak na kapakanan ng bayan.
Sa ngayon ay binabastos tayo ng Pulahang Tsina, Malaysia at Taiwan kaya kailangan natin ng malawak na pagkakaisa para maharap ang mga ito. Ang ginawa ng New People’s Army laban sa mga sundalo ay parang tulong nila sa mga nambabastos sa atin.
* * *
Ang pananambang sa ating mga sundalo ay paalala kay Pangulong Benigno Simeon Aquino III na hindi pa tapos o malapit nang matapos ang digmaang sibil sa ating bansa.
Hangga’t ang yaman ng bayan ay pinakikinabangan lamang ng 40 pinakamayayamang pamilya sa bansa ay hindi matatapos ang gulo.
Dapat magharap muli ang pamahalaan at mga rebeldeng komunista upang tangkaing hanapin ang mga paraan kung paano matatapos ang digmaang sibil. Dapat bigyan ng pagkakataon ng mga saradong militar at mga hardliner na komunista ang usapang pangkapayapaan alang-alang man lamang sa parating nating saling-lahi.
Hindi pa huli ang lahat. Pwede pang mag-usap ang magkabilang panig. Hindi rin dapat humingi ng mga imposibleng kondisyon ang magkabilang panig sa kanilang pag-uusap at nang sa gayon ay maging matagumpay ito.
* * *
Ang pagbibiro tungkol sa panggagahasa ay napakababang uri. Sinasadya man o hindi ay minamaliit nito ang damdamin ng isang nabiktima ng panggagahasa. Bagama’t tolerant o mapagbigay ang ating lipunan ay hindi ito dapat sinasamantala ng mga nagpapatawa tulad ni Jose Marie Viceral o mas kilala sa tawag na Vice Ganda.
Naalala ko tuloy na inulan ng batikos ang nasirang si Senador Raul Manglapus matapos itong maringgan sa Senado na kung hindi maiiwasan ang magahasa ay dapat na lamang itong enjoy-in ng mga ginagahasa.
Minsan binubulag tayo ng tagumpay. Paano na lang kaya ang mga bata na makaririnig sa mga pagpapatawa ni Viceral? Maaari nilang akalain na ang panggagahasa ay parang biro-biro lamang.
* * *
Kung ibig ninyong maligo sa isang pribadong hot spring ay pumunta kayo sa Infinity Resort, Indigo Bay Subdivision, barangay Bagong Kalsada, Lungsod ng Calamba. Malapit lamang ito sa Metro Manila at mula rito ay tanaw ninyo ang banal na bundok Makiling.
Tawagan ninyo si Gene Lorenzo sa 09063555560 para sa karagdagang impormasyon.



