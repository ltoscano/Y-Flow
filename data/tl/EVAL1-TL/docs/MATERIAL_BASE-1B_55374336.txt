Balangkas ng pag-aklas

ni Mary Joy Capistrano

Nawasak ang tuwid na linya ng mga nagra-rali nang magkagitgitan ang mga militanteng grupo at pulis. Pilit na nagpupumiglas ang mga rallyista sa barikadang ihinarang ng mga pulis gamit ang kanilang mga riot shield.
Unipormado ang mga kapulisan, naka-helmet, may dala-dalang batuta, at sa ‘di kalayuan, nakaabang ang mga truck ng bumbero. Tumindi ang tensyon nang may naghagis ng teargas mula sa kung saan. Kasunod nito ang pagpapa-ulan ng bato at mga basag na bote.
Kinagabihan, laman ng balita sa telebisyon ang naganap na riot sa pagitan ng mga pulis at militanteng mga grupo. Batid sa mga anggulo ng kamera ang sadyang paglalarawan sa mga aktibista bilang magulo at marahas—malayo sa tunay na kuwentong tila nakaligtaang mapagtuunan ng pansin ng lente.
Head-count
Isang araw bago ilunsad ang rali, abala na ang iba’t ibang organisasyon sa paghahanda ng kanilang props para sa gaganaping mobilisasyon sa Batasan.
Muling paaalalahanan ng mga lider ang kanilang mga miyembro na magsuot ng pulang shirt at huwag kalimutan ang mga banner at plakard na pinagpuyatang gawin ng lahat sa nakaraang gabi.
Alas siyete kinabukasan, nasa kitaan na ang ilang mga magrarali na hinihintay na lamang ang pagdating ng iba pang mga organisasyon para magmartsa sa mas malawak na hanay ng mga raliyista.
Malawak at mahaba ang mga hanay, lalo na sa mga malaking pagtitipong tulad ng State of the Nation Address (SONA) ng pangulo.
Karaniwang makikita sa hanay ang mga organisasyon mula sa iba’t ibang sektor—mga magsasaka, manggagawa, estudyante, kababaihan, kaguruan at marami pang iba. Mayaman man o mahirap, iisa ang boses ng lahat ng kalahok sa rali.
Liban sa mga plakard na nagsusumigaw ng iba’t ibang panawagan ng mga mamamayan, puhunan ng mga nagrarali ang lakas ng kanilang boses sa pagsigaw ng mga chant, mensahe ng mga panawagan, at ilang pasaring sa gobyerno.
Gayundin ang pagpalakpak, pagtaas ng kamao, sabay-sabay na pagtakbo pasulong, pag-awit habang naglalakad, at minsan pa nga ay biruan at tawanan.
Martsa
Bago magsimula ang martsa, nakasalansan na ang mga grupong kalahok sa martsa, sampu-sampu bawat hanay para magkasya sa kalahati ng kalsada.
May popular na pagtingin ang marami tungkol sa rali—maingay ang mga nagrarali at dahilan pa ng mabagal na pag-usad ng trapiko. Gawain daw ito ng mga aktibistang walang respeto sa sarili at sa kanyang kapwa.
“Totoong may dalang abala [ang rali], ngunit ang halaga nito ay hindi lamang para sa mga nagrarali, kabilang din sa ipinaglalaban ang interes ng mga taong nagrereklamo dito,” ani Alvin Nabago, miyembro ng Center for Nationalist Studies, na taon-taong dumadalo sa SONA ng Bayan mula noong 2007.
Dagdag pa rito ang pagiging instrumento nito sa pagpaparating ng mga panawagan ng mga mamamayan at upang basagin na rin ang katahimikang nagkukubli sa tunay na kalagayan ng mga Pilipino.
May sinusunod na iskema ang rali batay sa pagkakasunod-sunod ng mga grupo at organisasyon. Laging nasa unahan ang mga magsasaka, pinakamalaking sektor sa bansa. Kasunod nito ang mga manggagawa hanggang sa pinakamaliit na yunit na organisasyon ng mga kabataan.
“Along revolutionary class lines yung arrangements. Una talaga ang mangagawa at magsasaka, mga pinakaaping sektor lipunan at pinakaunang tagapagsulong ng pagbabagong panlipunan,” ani Nabago.
Samantala hindi naman umano kailangang nasa harapan ng hanay ang mga lider dahil ginagawa lang ito sa tuwing hinihiling ng midya, paliwanag ni Michael Non, kasapi ng League of Filipino Students sa UP Diliman.
“Ang nasa harap ay isang linya ng mga taong disiplinado, hindi madaling ma-agitate, at handang protektahan ‘yung mga nasa likod,” dagdag niya.
Mayroon ding “spotter” ng pulis upang matiyak ang kaligtasan ng mga nagrarali, lalo na ng mga kabataang naroon. Upang matiyak na walang mahihiwalay sa hanay, ginagawa ang buddy system, kung saan ang bawat isa ay may kaparehang laging kasama saan man magpunta.
Makikita naman ang mga banner at flag sa harap o gilid ng hanay upang iparating sa mga madadaanang mga komunidad ang mga adbokasiyang ipinaglalaban.
Hindi man lahat ng tao ay lumalahok sa mga rali—dahil sa takot, kawalan ng panahon o di kaya’y kawalan ng interes—patuloy ang pagrarali ng mga mamamayan hanggang sa pakinggan na ang kanilang mga panawagan.
Barikada
Isang mahabang lakaran ang pagdadaanan ng mga grupo bago marating ang huling destinasyon ng kanilang rali kung saan gaganapin ang mga pangkulturang pagtatanghal at mga talumpati mula sa mga lider ng bawat sektor.
Magbabahagi rin ng mga kwento ang iba’t ibang mga organisasyon. Bubuo ng maliliit na grupo ang mga rallyista at makikinig sa mga Educational Discussions (EDs) na hango sa personal na karanasan ng mga magsasaka, mangggagawa at iba pang sektor na kinabibilangan ng mga dumalo.
Kalimitang ibinabahagi ang danas nilang karahasan sa kamay ng kanilang mga amo, mga may-ari ng lupang kanilang sinasaka, at maging sa militar. Tampok din sa kanilang mga kwento ang kakulangan ng gobyerno sa pagbibigay ng batayang serbisyo.
Makikita naman sa pinakaharap ang isang trak na magsisilbing entablado at kung saan magkakaroon ng isang kulturang pagtatanghal sa porma ng awit, tula, o fliptop na nakabatay pa rin sa mga suliraning kinakaharap ng kanilang grupo. Dagdag pa ang pagsasagawa rin ng noise barrage, planking, at effigy burning.
Ngunit sa hinaba-haba ng lakad ng mga nagrali, isang malaking trak pa ang kailangan nilang lam!!pasan na sadyang hinarang ng mga pulis na naglagay ng barikada upang pigilan ang pag-abante ng kanilang hanay patungong Batasan kung saan nagtatalumpati ang pangulo.
Nasunod man ng mga rallysta ang mga pamantayan upang magkaroon ng pahintulot na makalapit sa Batasan, itinuturing ng mga awtoridad na malaking banta ang mismong ideya ng rali. Tila inaasahan na ng gobyerno ang makatuwirang galit ng taumbayan.
Ngunit pilit mang busalan ng gobyerno ang mga mamamayan, taun-taon pa rin ang martsa at SONA ng Bayan—hindi alintana ang pagod, init ng araw, at panganib, lalo’t ang kapalit naman nito ay ang pagkakataong iparating ang kanilang mga panawagan sa Pangulong matagal nang nagbibingi-bingihan sa sigaw ng taumbayan.



