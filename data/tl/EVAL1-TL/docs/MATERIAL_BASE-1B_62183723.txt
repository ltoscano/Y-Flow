Mahigit P600M KALSADA program fund, ilalaan sa Nueva Vizcaya

May 11, 2016 Ben Moses Ebreo

BAYOMBONG, Nueva Vizcaya, May 11 (PIA) – Nakatakdang tatanggap ng mahigit P600 million ang lalawigan mula sa national government sa susunod na taon. Ang pondo ay inilaan ng Department of Budget and Management (DBM) at Department of the Interior and Local Government (DILG) para sa implementasyon ng Konkreto at Ayos na Lansangan ang Daan tungo sa Pangkalahatang Kaunlaran (KALSADA) program. Ani Governor Ruth Padilla, inabisuhan na siya ng mga kalihim ng DBM at DILG hinggil sa nasabing pondo para sa lalawigan. “Ito ay resulta ng aming dialogue sa mga members ng League of Provinces of the Philippines kamakailan hinggil sa nasabing programa,” pahayag ni Padilla. Ayon sa gubernador, ito ay bahagi ng P39 billion na pangkalahatang budget para sa KALSADA Program na nakapaloob sa 2017 National Expenditure Program (NEP) ng national government.

“Isusulong din ito sa kongreso upang maging bahagi ng General Appropriations Act (GAA) para sa susunod na taon,” dagdag ni Padilla. Sa sulat, pinuri din ni DBM secretary Florencio Abad at DILG secretary Mel Senen Sarmiento si Padilla dahil sa suporta nito sa implementasyon ng KALSADA Program sa lalawigan.

“Malaki itong tulong upang maikalat ang pagpapalaganap ng KALSADA Program sa mga probinsiya bilang bahagi ng pangkalahatang pag-unlad ng bansa,” pahayag nina Abad at Sarmiento. (ALM/BME/PIA 2-Nueva Vizcaya)



