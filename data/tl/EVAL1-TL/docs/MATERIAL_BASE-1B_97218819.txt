Bantay-sarado: Ang hagupit ng kontraktwalisasyon sa mga guwardiya ng UP

ni Victor Gregor Limon
Halos dalawang dekada nang naglilingkod bilang security guard sa UP Diliman (UPD) si Ate Adela* at aminado siyang hindi biro ang kanyang trabaho: sa kanya nakasalalay ang kaligtasan ng mga estudyante, guro, at iba pang empleyado ng UP sa gusaling binabantayan niya.
Katulad ng may 300 kontraktwal na guwardiya sa UP, aabot sa 12 oras ang duty ni Ate Adela na maaaring araw o gabi, depende sa ahensyang kakontrata ng UP. “Bawal ang tamad, bawal ang antukin, at lalong bawal ang nakasimangot,” biro niya.
Walang pangmatagalang trabaho ang asawa ni Ate Adela. Sa humigit-kumulang P14,000 niyang buwanang sahod pinagkakasya ang mga gastusin sa bahay at mga bayarin sa pag-aaral ng dalawa niyang anak.
‘New and improved security system’
Isa si Ate Adela sa may 20 guwardiya sa UP na nawalan ng trabaho matapos palitan ng Winace Security Agency ang Glocke Security System bilang bagong security agency sa north sector ng kampus ngayong taon.
Mula sa 149 na guwardiya sa north sector noong nakaraang taon, 111 na lamang ngayon ang mga guwardiyang may regular na 12-oras na duty, habang 33 ang mga reliever o iyong humahalili sa mga gwardiyang nakaliban.
Lumalabas na 38 sa mga dating regular ang ngayon ay reliever na lamang, habang 5 ang tuluyang tinanggal sa serbisyo. Liban pa dito ang mga guwardiyang tinanggal dahil sa paglabag sa mga panuntunan at iyong mga napalitan ng mga bagong pasok na guwardiya sa Winace.
Ayon kay UPD Chief Security Officer (CSO) Elvin Ebreo, nakalulungkot mang may mga guwardiyang nawalan ng trabaho, bahagi umano ito ng pagsasaayos at pagpapahusay ng sistemang panseguridad sa UP na batay sa masusing pag-aaral ng administrasyon.
Alinsunod sa proyektong ito, mas maghihigpit na ang UP mula ngayong taon sa pagpapatupad ng mga alintuntuning nakapaloob sa terms of reference (TOR), o kasunduan sa pagitan ng pamunuan ng UPD at ng kokontratahin nitong security agency.
Sinasaad sa nasabing TOR ang mga panuntunan para sa pagtanggap ng security agency sa mga guwardiyang magtatrabaho sa UP, gaya ng edad (hanggang 45 taong gulang lamang) at height requirement (minimum ng 5’2” para sa babae at 5’6” para sa lalaki).
Sa ulat ni Ebreo, 11 na guwardiya ang natanggal sa trabaho dahil sa mababang kalidad ng serbisyo. Isa naman si Ate Adela, na 47 taong gulang, sa walong guwardiyang natanggal dahil sa requirements.
Paghihigpit
Ayon kay Ate Adela at iba pang kasamahan sa dating ahensya na Glocke Security Systems, Disyembre ng nakaraang taon nang magpasa sila ng aplikasyon sa bagong Winace Security Agency. Nagbigay umano ng garantiya ang pamunuan ng Glocke na magpapatuloy sila ng trabaho sa Winace basta’t maayos ang kanilang naging serbisyo sa nagdaang taon.
“Nalaman na lang namin bigla noong January 1 na hindi pala kami makukuha dahil sa age [limit] at height [requirements.] Nasabihan sana kami ng mas maaga man lang kasi mahigit P3,000 ang nagastos namin sa application,” ani Ate Adela.
Nang dumulog ang mga natanggal na guwardya sa administrasyon ng UP, inatasan umano sila ng CSO na kumalap ng pirma mula sa mga natanggap na guwardiya upang magsilbing rekomendasyon sa pagbalik nila sa trabaho.
“Nakapagpasa naman kami ng mga pirma pero hindi pa rin sila nagdesisyon na ibalik kami,” ani Ate Adela. “Nagmamakaawa na lang kami ngayon na sana baguhin na lang yung age [limit] at height [requirements], o kaya naman gawin kaming reliever.”
Paliwanag ni Ebreo, may ganito nang mga patakaran mula pa noong 1979 nang magsimulang mangontrata ang UP ng mga ahensya para sa janitorial at security services. Aniya, hindi lang ito mahigpit na ipinapatupad ng mga nakaraang administrasyon at hindi rin mahigpit na sinusunod ng mga ahensyang kinokontrata nito.
“Kinikilala natin ang tagal at husay ng serbisyo nila sa unibersidad, pero dapat ay alam din nila na noon pang nagsimula silang magtrabaho dito [sa UP], may requirements na dapat at kailangan nating masunod,” ani Ebreo.
Dagdag niya, hindi maaaring basta na lamang baguhin ang TOR dahil nilalaman rin nito ang mga probisyong nangangalaga sa karapatan ng mga guwardiya, gaya ng maayos na pasahod, benepisyo, at makataong pamamahala ng ahensya.
“Kung basta na lamang babaliin ang ilang bahagi ng TOR, mahihirapan tayong tiyakin na masusunod ang iba pang mga nakasaad [dito],” paliwanag ni Ebreo.
Noong 2008, kumalas ang UP sa kontrata nito sa Lanting Security Agency matapos mapag-alamang hindi ito nagbibigay ng maayos na pasahod at benepisyo sa mga empleyado nito. Gayunpaman, nagpatuloy pa rin ang mga ganitong kaso sa mga sumunod na ahensya dahil hindi naipatutupad ang lahat ng nakasaad sa TOR, ani Ebreo.

Hagupit ng kotraktwalisasyon
Sa south sector ng kampus, 123 na lamang mula sa kasalukuyang 153 guwardiya ang kakailanganin ng UP sa pagtatapos ng kontrata ng kasalukuyang ahensya ngayong Pebrero, ayon kay Ebreo. Nangangahulugan itong may 30 guwardiya pa ang nanganganib mawalan ng trabaho pagsapit ng susunod na buwan.
Aniya, resulta ito ng mas mahusay na sistema ng pag-iiskedyul ng duty at pagtatalaga ng mga guwardiya sa mga mas istratehikong lugar sa kampus. Sa nakaraang taon, umabot sa P82 milyon ang nagastos ng unibersidad para sa seguridad, samantalang P69 milyon lamang ang inaasahang magagasta ngayong taon.
“Malaking bagay ang matitipid na P13 milyon dahil maaari natin itong magamit sa iba pang mas mahalagang pangangailangan ng UP,” ani Ebreo.
Hindi na bago ang ganitong istratehiya ng administrasyon at makikita ito sa mga alternatibong security measures na gaya ng pagbuo sa Special Services Brigade, isang patrol ng mga sibilyang guwardiya, at sa “No ID, No entry policy” na ipinatutupad sa karamihan ng mga gusali sa kampus.
Mauugat ang problema ng kontraktwalisasyon sa pangangailangan ng UP na magtipid sa pamamagitan ng pagpapaubaya sa mga pribadong ahensya ng mga serbisyong hindi na kayang tuwirang tustusan dahil sa kakulangan ng pondo, ayon kay Propesor Olivia Domingo ng National College for Public Administration and Governance.
Sabadyet pa lamang ng UP para sa 2012, P208.2 milyon na ang kinaltas ng pamahalaan mula sa badyet noong 2011. Kaugnay nito, P698.4 milyon nalamang mula sa P880.1 milyon sa nakaraang taon ang inilaan para sa maintenance and other operating expenses, ang bahagi ng badyet na pinagkukunan ng pambayad sa mga ahensya ng mga guwardiya sa UP.
“Because of this reality, mas beneficial sa UP kung mangongontrata na lamang ito ng mga pribadong kumpanya dahil makapipili ang UP ng ahensyang makapagbibigay ng pinakamababang presyo ng serbisyong kailangan nito,” ani Domingo.
Gayunman, isang malaking problema ang isyu ng tenure at benepisyo, ani Domingo. Una, walang tuwirang employer-employee relations ang UP sa mga security guard kaya malayang mamili at magtangal ng empleyado ang security agency at wala ring pagkakataong maging miyembro ng unyon ang mga manggagawang kontraktwal.
Ikalawa, lalong walang katiyakan sa trabaho ang mga guwardiya dahil taun-taong maaaring magpalit ng ahensyang kokontratahin ang UP. Ikatlo, nasa ahensya ang obligasyong magpasahod nang husto at tiyaking may benepisyo ang mga empleyado nito, at ‘di tuwirang hawak ng UP.
Sa ganitong lagay, dapat na bisitahing muli ang aspetong pinansiyal ng kontraktwalisasyon para tiyakin kung nakatitipid dito ang unibersidad, kung de-kalidad pa rin ang serbisyong nakukuha mula sa mga ahensya kapalit ng mas murang halaga, at kung napapangalagaan ang karapatan ng mga kontraktwal na empleyado, paliwanag ni Domingo.
Mas mataas na pondo
Ani Ebreo, kasalukuyang nagsasagawa ang administrasyon ng pag-aaral sa mga mungkahing gawing direktang empleyado ng UP ang mga security guards at mas palakasin ang UP Diliman Police upang tuluyang hindi na mangailangan ng mga pribadong ahensyang panseguridad.
Samantala, nangako naman si UPD University Student Council (USC) Chair Jemimah Garcia na makikipag-ugnayan ang konseho sa administrasyon upang agarang maihanap ng bagong trabaho si Ate Adela at iba pa niyang kasamahang nawalan ng trabaho.
Ani Garcia, ang insidenteng ito ay isa ring paalala sa kahalagahan ng paggiit ng mas malaking subsidyo mula sa gobyerno upang hindi na kailangan pang mapilitan ang pamantasan na magpatali sa mga iskemang tulad ng kontraktwalisasyon.
“Ang call for greater state subsidy ay hindi lang para sa mga guro at estudyante kundi para rin sa buong komunidad ng UP, kasama ang ating security guards at iba pang empleyado sa kampus,” ani Garcia.
Sa kasalukuyan, umaasa pa rin si Ate Adela na makahahanap ng kahit pansamantalang trabaho sa tulong ng administrasyon at ng USC. Ngunit makahanap man ng mas pangmatagalang trabaho, taun-taon pa ring mananatili ang pangamba at kawalang katiyakan para sa mga tulad ni Ate Adela hangga’t hindi pa naiigpawan ng unibersidad angudyok ng kontraktwalisasyon.



