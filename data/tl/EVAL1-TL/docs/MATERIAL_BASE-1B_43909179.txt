Trabaho handog ng DOLE 12 sa mga apektado ng El Nino

February 09, 2016

 LUNGSOD NG KORONADAL, South Cotabato, Peb. 9 (PIA) â€” Magbibigay ng emergency employment para sa mga apektado ng mahabang tagtuyot ang Department of Labor and Employment (DOLE) 12) Kamakailan, ayon kay DOLE 12 Regional Director Ofelia Domingo, isang libong trabaho ang inisyal na inihahandog ng DOLE 12 sa North Cotabato, partikular sa mga bayang lubhang naapektuhan ng El Nino tulad ng Mlang, Tulunan, Kabacan at iba pang lugar. Kaugnay rito, nagbigay na ng listahan ng mga magsasakang nawalan ng pagkakakitaan dahil sa tagtuyot ang National Irrigation Administration (NIA).

Sa bawat araw na trabaho, kikita ang mga benepisyaryo ng emergency employment ng Php275 batay sa Wage Order No. XII-18 ng Regional Tripartite Wages and Regulatory Board (RTWPB 12). Kaugnay rito, inatasan na rin ni Director Domingo ang lahat na DOLE provincial heads na makipag-ugnayan sa mga lokal na pamahalaan para sa pagpapatupad ng emergency employment sa kani-kanilang lugar. Sa ilalim ng programa , ang LGU ang tutukoy sa trabahong ipapagawa sa mga benepisyaryo. Sa mga naunang emergency employment, kabilang sa mga trabaho sa ilalim ng programa ang pagsasaayos ng kalsada, paggawa ng mga kanal, pagtatatayo ng mga day care center at marami pang iba. Hindi bababa sa sampung araw ang trabaho sa emergency employment. Inihayag din ni Director Domingo na maliban sa emergency employment, nakapagbigay rin ang DOLE 12 sa pamamagitan ng Technical Education ans Skills Development Authority (TESDA) 12 ng skills training sa may 46 na indibidwal na apektado sa El Nino. Binibigyan din sila ng training allowance at kagamitan para makapagsimula ng sarili nilang pagkakakitaan. (DEDoguiles-PIA12)



