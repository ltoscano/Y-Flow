ISANG PAKIUSAP

MAY nabasa ako na isang komento na sana raw ay magkaroon ng commercial agad is Michael Martinez pagdating nya sa Pilipinas mula sa Olympics sa Russia. Hindi malayo, sikat na si Michael at magiging effective sya na endorser ng kahit anong produkto. Pero sana ay mas malaki pa, mas malawak pa ang gampanan na tungkulin ni Michael Martinez para sa bayan. Marahil ito ay gawin natin na isang pakiusap kay Michael.
Solong inabot ni Michael ang kinalalagyan niya ngayon , na ayon sa kanyang ina, ay walang tulong mula sa pamahalaan. Sabi pa ng nanay niya, isinangla na nila ang kanilang bahay para matustusan ang napiling sports ng anak. Saludo kami. Pero sana ay lubus-lubusin na ni Michael at ng kanyang pamilya at gamitin ang kanyang naabot na kasikatan para suportahan ang kampanya para sa Philippine sports. Malaki ang magagawa ni Michael para ipaabot ang isang mahalagang mensahe. Na ang Pinoy ay maaring sumikat sa buong daigding sa pamamagitan ng sports. Marami na tayong example dito pero iba ang kwento ni Michael, talagang pambihira. Na ang sports ay isang daan para makaahon ang mga kabataan tungo sa mas magandang kinabukasan.
Ang dapat pa nating abangan ay kung saan pa makakarating si Michael sa larangan na kanyang napili. Napakabata pa ni Michael. Siya ang pinakabatang male Olympian sa figure skating sa Sochi, Russia. Malayo pa ang kanyang mararating. Pero iyon ay kung itutulak pa niya ang kanyang sarili, at kung mas marami ang ngayon ang handang magbigay ng suporta sa kanya, lalo mula sa pamahalaan.
Sa ibang bansa, sagad-sagad ang suporta na ibinibigay sa mga atleta, dito sa atin, kulang pa.
Ang ehemplo ni Michael ay sadyang pambihira. Natuto at nahubog na mag-isa, sa suporta lang ng maliit na sirkulo ng kanyang pamilya.
Ano ang gagawin ng kanyang bansa, ano ang pwede pa nating gawin para sa kanya na nagwagayway ng ating bandila sa isang pambihirang pagkakataon? Itinulak ni Michael ang sarili niya para makamtan ang hindi pa nakakamtan ninuman.
Alam ko na kayang itulak ni Michael ang buong Pilipinas.



