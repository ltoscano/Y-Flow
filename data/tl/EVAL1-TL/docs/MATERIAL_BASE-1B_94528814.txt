PANAGUTIN ANG MGA PALPAK SA YOLANDA

WALANG dahilan ang pamahalaan, lokal at nasyunal, sa kakulangan sa paghahanda at kabiguang tugunan agad ang pangangailangan ng mga biktima ng super bagyong Yolanda.
Ito Ang Totoo: ilang araw pa bago dumating, alam na alam na, na “super” si Yolanda kaya may sapat na panahon para maghanda at magpatupad ng kaukulang hakbang para maiwasan ang trahedya.
Halimbawa sa Tacloban. Kung hindi ba naman tolongges si Mayor Alfred Romualdez, siya mismo ay nasa beach house pa nang sumalpok si Yolanda.
Ang lahat ng “local government unit (LGU),” mula barangay, bayan o lungsod, probinsiya at kahit mga rehiyon, ay may sangay na pinapalagay na eksperto sa pag-iwas sa sakuna at tutulong sa mga biktima.
Meron din niyan ang pamahalaang nasyunal, tulad ng National Disaster Risk Reduction and Management Council (NDRRMC).
May “disaster plan” ang mga barangay na dapat nasusuri kung tama ng pamahalaang bayan/lungsod na dapat meron ding naaangkop na “disaster plan” hanggang paakyat sa lebel ng probinsiya, distrito, rehiyon at pambansa o nasyunal.
Ang masaklap, ang “disaster management” program ay kalimitang hindi makatotohan o hindi sapat para mailigtas ang mga mamamayan, masabi lang na may programa, kahit ano na, ok na lang.
Gaya ng sinabi na natin dito at maging sa “social media,” ang paggana dapat ng pamahalaan ay hindi lang kapag maganda o normal ang kalagayan.
Ito Ang Totoo: mas kailangan ng mamamayan ang gumaganang pamahalaan sa panahon ng sakuna kaya kung ito ay bigo, napakalaking kasalanan.
Tama si PNoy na paiimbestigahan ang aksiyon o kawalan nito, hindi lamang ni Romualdez kundi lahat ng mga mayor at gobernador ng mga bayan, lungsod at lalawigan na namatayan ng katakot-takot sa bagyong nagdaan.
Pero dapat paimbestigahan din ni PNoy ang lahat ng sangay ng gobyernong kasapi sa NDRRMC dahil malinaw ang kapabayaan sa pagtiyak na may ginagawa at tama ang ginagawa ng mga LGU.”
Kung tutuusin, dapat ding imbestigahan si PNoy kung tama ang kanyang ginawa, kung mayroon man.
Dapat na matukoy ang buong katotohanan at panagutin ang may kasalanan para hindi na maulit sa hinaharap ang kahinaan. Ito Ang Totoo!



