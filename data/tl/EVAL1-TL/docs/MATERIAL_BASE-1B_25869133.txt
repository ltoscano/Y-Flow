
Palawan, lumahok sa ASEAN Tourism Forum 2016

January 19, 2016 Orlan C. Jabagat

PUERTO PRINCESA, Palawan, Enero 19 (PIA) --- Nasa Maynila ngayon ang mga representante ng Pamahalaang Panlalawigan ng Palawan, partikular na ang Provincial Tourism office (PTO) at ang Provincial Tourism Council (PTC) upang lumahok sa isinasagawang ASEAN Tourism Forum 2016. Ang ASEAN Tourism Forum ay isang pang-rehiyong kooperasyon ng mga bansang kabilang sa ASEAN region na kinabibilangan ng Brunei Darussalam, Cambodia, Indonesia, Lao PDR, Malaysia, Myanmar, Singapore, Thailand, Vietnam, at Pilipinas. Layon ng aktibidad na ito na maipakilala ang rehiyon ng ASEAN bilang isang tourism destination.

Para sa taong ito, ang tema ng ATF 2016 ay “One Community for Sustainability.” Ayon kay Ceasar Sammy Magbanua, tourism alliance cluster coordinator ng Pamahalaang Panlalawigan, mapalad na napili ang Pilipinas para pagdausan ng ATF 2016 kung saan ang mga lalawigan ng Palawan at Bohol ang kakatawan sa lokal na industriya ng turismo ng bansa. Dagdag pa nito, isa sa mahalagang gawain sa nabanggit na forum ay ang tatlong-araw na ASEAN Tourism Forum Travel Exchange (ATF TRAVEX) na gaganapin sa SMX Convention Center, Mall of Asia Arena sa lungsod ng Pasay. Ito ang itinalagang lugar kung saan maaaring magsagawa ng business matching at pagpapalitan ng mga produkto at serbisyong pangturismo mula sa mga partisipante. Sa pamamagitan nito ay mas mapapadali ang transaksiyon ng mga kalakal sa pagitan ng mga miyembrong bansa. Samantala, sa ikatlong araw ng aktibidad ay inaasahang kabilang si Palawan Gob. Jose Pepito C. Alvarez na haharap sa media briefing na inihanda ng international press. Tiniyak naman ng Provincial Tourism Office at Palawan Tourism Council na magiging katangki-tangkilik ang Palawan Booth na ilalagay sa naturang gawain kung saan dito ipapakita ang mga natatanging produktong pangturismo gayon din ang iba’t-ibang destinasyon na mapupuntahan sa buong lalawigan.

Inaasahan na muling tatawag ng atensiyon ang lalawigan dahil na rin sa pagkilala ng Conde Nast International Travel Magazine sa Palawan sa dalawang magkasunod na taon bilang World’s Best Island. Positibo naman ang pananaw ng pamahalaang panlalawigan na sa paglahok ng Palawan sa ATF 2016 ay mas lalaki pa ang bilang ng mga turistang tutungo sa lalawigan ngayong taon. Ang ATF 2016 ay nagsimula gaganapin mula Enero 18-25. Noong nakaraang taon ay ginanap ang ATF 2015 sa bansang Myanmar. (PIO/OCJ/LBR/PIA4B/Palawan)



