
NAKATUTUWA, NAKAAAWA SI PNOY

SA harap ng mga kadete ng Philippine Military Academy na nagsipagtapos kailan lang, at sa harap nang maraming lumahok sa PMA graduation – mga magulang, alumni, turista, miron at mga lider-politiko, kasama ang kanilang mga tumatakbong kandidato sa Senado, diretsong sinabi ni Pangulong BS Aquino III na ang pagtungo ng mga Kiram sa Sabah ay dahil lang sa sulsol at tulong pinansiyal para gumawa ng gulo.
Pakiulit nga po?
Nakatutuwang nakaaawa si Pangulong Noynoy sa kanyang maling paniniwala at mga maling bulong ng kanyang advisers para paulit-ulit niyang sabihin kahit saan siya humarap at magsalita na walang kuwenta ang tangka na pagbawi ng Sultanate of Sulu sa Sabah. Walang ipinag-iba sa kanyang malasirang plaka sa pagbanat kay dating Pangulo at ngayon ay Pampanga Congresswoman Gloria Macapagal Arroyo.
Batay sa panayam kina Edwin Lacierda at Abigail Valte, mga trumpeta ng Malakanyang, may nagbigay raw ng tig US$600 kada ulo para sumama kay Rajah Mu-da Agbimudin Kiram, kapatid ni Sultan Jamalul Kiram, para agawin ang Sabah sa Malaysia.
Masyado nilang minaliit ang pagkatao ng Royal Security Forces ng Sultanato! Kahit naghihirap ang mga iyon, hindi ganoon kakitid ang utak nila sa ganyang halaga.
Sa halip na kausapin nang maayos ni PNoy ang mga Kiram para matapos ang standoff, mas lalo nilang pinalalaki ang isyu sa maling postura.
Kung totoo ang inyong bintang kaya ninyong pangalanan ang mga “sulsolero’t nagpipinansiya” sa mga Kiram. Wala kayong dapat ikatakot na sabihin kung sino-sino ang mga sinasabi ninyong ginugulo lamang ang inyong pamamahala.
Isa pa, ano ang guguluhin ng oposisyon kung mayroon mang tunay na oposisyon, eh, kayo lamang ang gugulo na ninyo sa pagpapatakbo ng sistema sa bansa?
Patapos na ang inyong termino, wala pa ring malinaw at konkreto kayong nagagawa para sa bayan at mamamayan kundi mga kuwento na walang kuwenta!
Mismo tuloy ‘yung mga dati ay walang paki sa usaping bayan, ang kawalan ng inyong interes at proteksyon sa ating mga kababayan na nasa Sabah ngayon, namumulat sila sa totoong anyo ng inyong liderato.
Mga ordinaryong mamamayan ngayon ang nagsasabi na mas kampi kayo sa Malaysia kaysa mga kapwa nating Filipino. Masakit iyan, Mr. President, kaya ipakita mo na ikaw ay Filipino at hindi Malaysiano. Papaniwalain mo ang dumaraming bilang ng Pinoy na nagsasabing kayo ay MAKAPILI o maka-Malaysia na Filipino. Parang ang lolo ninyo noon na maka-Hapong Filipino, ang tawag ay MAKAPILI!
Huwag Mr. President, huwag mong hayaang magalit ang taumbayan sa iyo at sa mga tauhan mo. Huwag kang magpasulsol sa tropa mo na naglulubog sa iyo sa kumunoy ng kamalian.
Pero kung mas mahalaga sila sa iyo at sa iyong buhay, sige, kayo-kayo ang maglokohan at talikuran kami na mamamayan! Nakatutuwa, nakaaawa kayo, Mr. President.



