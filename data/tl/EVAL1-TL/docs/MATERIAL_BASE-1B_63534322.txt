
ESTUPIDO

ISANG kolumnista ng isang pahayagan ang walang pangingimi na tinawag na “stupid” ang pahayag ng tagapagsalita ni Pangulong Noynoy Aquino, na si Secretary Edwin Lacierda, nang sabihin nito na wala namang magagawa ang gobyerno kung hindi na magpadala ng remittances sa Pilipinas ang ating mga OFWs na nasa iba’t ibang panig ng mundo.
“This is a free country,” sabi pa umano ni Lacierda at ang desisyon umano kung magpapadala o hindi ng dollars sa Pilipinas ay nasa bawat OFW na pero ang pamilya nila ang maaapektuhan nito, hindi ang administrasyong Aquino.
Ang huling bahaging ito ng pahayag ni Edwin Lacierda ang tinawag ng kolumnista na estupido.
Kung tututusin, tama naman ang sinabi ni Lacierda tungkol sa “free country” at nasa bawat OFW na ang desisyon kung hindi sila magpadala.
Pero ang lahat ng pakanang ito ay isang mensahe – isang mahalagang mensahe na ibig ipaabot ng mga OFW kay PNoy at sa palagay nga ng kolumnista, “stupid” ang naging reaksyon ni Lacierda bilang tagapagsalita ng Pangulo.
Noon pa ma’y sinulat na natin ang tungkol sa zero remittance day.
Noon pa man ay nakita ko na pwede maging daan para sa isang mabigat na mensahe ang hikayatin ang libo-libong OFWs sa labas ng bansa na huwag mag-remit ng dollars, sabay-sabay, kahit sa loob lang ng isang araw o “zero remitance day.”
Layunin nito na magpahatid ng mensahe para mapansin ang hinaing at damdamin ng mga OFW .
Sa kaso ngayon, ang pag-abolish ng pork barrel ang isyu.
Gusto lang ng mga OFWs na makarating at mapansin ng pamahalaan ang kanilang opinyon tungkol sa isyung ito at mali nga (stupid umano) ang sagot ni Lacierda na hindi naman ang pamahalaan ni PNoy ang maaapektuhan kundi ang pamilya ng mga OFWs.
Talking of missing the point! Iba-iba ang paraan para makapagparating ng mensahe, hindi ba ito alam ni Lacierda?
O talaga lang minsan ay hindi na rin nag-iisip ang mga bata ni PNoy bago buksan ang bibig.
Kaya tuloy siguro natatawag na “estupido.”



