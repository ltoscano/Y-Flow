Iyak

(Jn. 20: 11-18)

Kelan ka huling umiyak?

Ito daw po ang una nating alam kahit na nga walang nagturo sa atin na umiyak. Paglabas natin sa mundong ito pinapalo nang nagpaanak para umiyak. Marunong na agad tayong umiyak.

Sabi dun sa isang post sa facebook: “Nung bata ka pa, ang lakas mong umiyak para marinig ng mga magulang mo. Ngayon, pag umiiyak ka nagtatago ka na kasi ayaw mong malaman nilang nasasaktan ka.”

May iba’t-ibang dahilan ang pag-iyak. Maaaring dahil sa kalungkutan, o kaya ay dahil sa kasiyahan..

Sa Mabuting Balita si Maria Magdalena ay umiyak din. Di lang iyak. Siya ay tumangis. Anong dahilan? Sapagkat wala na sa libingan si Hesus.

Lagay na ang loob niya na si Hesus ay patay na at madadatnan niya sa libingan.

Dobleng sama nang kalooban niya. Namatay na nga si Hesus di pa niya makikita ang bangkay nito.

Kaya nga laking kasiyahan niya nang makita niya muli si Hesus. Dobleng kagalakan ang kanyang naramdaman. Nakita niyang muli si Hesus at ito ay muling nabuhay.

Kelan ka huling umiyak? Sana kung umiiyak man tayo, ito ay iyak nang kagalakan dahil si Hesus ay muling nabuhay…



