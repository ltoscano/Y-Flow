
WARNING NI BALDOZ

HINDI ko talaga maintindihan ang ugali nating mga Pinoy. Itinuturing natin ang ating sarili na maka-Diyos dahil kaisa-isa ang Pinas bilang Kristiyanong bansa sa buong Asya.
Subalit ang masakit , madalas ay hindi naman nakikita sa pamumuhay natin ang ating pananampalataya sa Diyos.
Laganap ang korapsyon sa lahat ng sangay at antas ng ating pamahalaan at hindi rin nagpapatalo ang marami sa ating mga kababayan na may kanya-kanyang raket at kalokohan din ang ginagawa para makapanlamang sa kapwa.
Ang masakit pa, tila walang pakundangan ang ilan sa ating mga kababayan na sa halip na tumulong sa pagdurusa ng iba ay ginagawa pa nila itong oportunidad para pagkakitaan.
Halimbawa na lang ang ibinunyag ni Labor Secretary Rosalinda Baldoz na ilang impostor na nagpapanggap na taga-Philippine Labor Office (POLO) at Philippine Embassy ang nag-iikot ngayon sa ilang lugar sa Saudi Arabia.
Nangangako umano ang mga con artist na ito na tutulungan ang mga OFW roon na apektado ng Saudization na ipoproseso at lalakarin ang mga papeles nila.
Of course, ang kapalit ng tulong na iyon ay magbabayad ang mga apektadong OFW ng malaking halaga, at dahil ginogoyo lang naman sila ay wala ring mangyayari dahil panay peke ang ibibigay sa kanilang mga papeles.
Kinilala ni Baldoz ang mga kasabwat sa grupo base na rin sa babala ng Philippine Embassy-Riyadh na isang Sunny Robredo (a.k.a. Nasanciano Robredo), Albert Guanzon at Aiza Monares.
Maliban sa kanila ay may iba pa silang mga kasamahan na wa-lang ginawa kundi manloko na ang isa pang raket ay magbigay ng mga pekeng dokumento tulad ng pass-port, marriage certificate, birth certificate, at iqamas (residence permits) kapalit ang malaking halaga.
Ang kapal din naman ng mukha ng mga manlolokong ito na nagagawa pang pagsamantalahan ang delikado na ngang sitwasyon ng mga kababayan natin sa Saudi Arabia.
Kaya naman hindi dapat magtiwala ang mga OFW at sa halip ay i-report nila kaagad sa mga awtoridad kung sakali at may mga lalapit sa kanila at mag-aalok ng tulong sa problema kapalit ng malaking halaga.
Dapat ding payuhan ng mga kamag-anak nila rito sa Pinas ang mga OFW na huwag makipag-deal sa mga fixer na iyan dahil sa halip na tumulong ay tiyak na pagkakakitaan pa sila ng mga iyon.



