Municipal Civil Registrars sa Romblon, nagsanay sa pagpapatupad ng RA 9255

June 25, 2016 Dinnes M. Manzo

ROMBLON, Romblon, Hulyo 25 (PIA) --- Ang mga municipal civil registrar (MCR) sa lalawigan ng Romblon ay sumailalim kamakailan sa pagsasanay sa pagpapatupad ng R.A. 9255 o ang batas tungkol sa paggamit ng 'illegitimate children' sa apelyido ng kanilang ama. Ang dalawang araw na training workshop on Revised Implementing Rules and Regulations (IRR) and Manual Instruction of R.A. 9255 ay ginanap sa Dream Paradise Mountain Resort, Bgy. Mapula, Romblon, Romblon. Sinabi ni Lino P. Faminialagao, provincial statistical officer, Philippine Statistics Authority (PSA)-Romblon na layunin ng pagsasanay na mabigyan ng sapat na kaalaman ang mga participants upang maayos nilang maipaliwanag sa kanilang mga kliyente ang mga bagong kauutusan ng Korte Suprema hinggil sa pagpapatala ng mga illegitimate children. Naging pangunahing tagapagsalita at lecturer sa naturang pagsasanay sina RD Leni R.

Rioflorido at Pilar P. Mendoza, OIC-Chief, Civil Registration and Support Division (CRASD) ng PSA Mimaropa. Sa ilalim ng implementing rules and regulations (IRR) ng batas, ang karapatang mamili ng kanyang apelyido ay ibinibigay sa anak kasunod ng desisyon ng Supreme Court noong 2015 na dinedeklarang “null and void” ang Rule 7 (Requirements for the Child to Use the Surname of the Father) at Rule 8 (Effects of Recognition ) ng unang Administrative Order ng RA 9255. Ayon sa bagong batas, ang revised IRR ay mag aaply sa lahat ng mga batang ipinanganak noong March 19, 2004 na siyang effectivity date ng R.A. 9255 o pagkatapos ng date na ito kung saan kasama ang lahat ng unregistered at registered births sa ilalim ng apelyido ng ina.

Nakasaad sa R.A. 9255 na pwedeng gamitin ng isang illegitimate child (o yung hindi kasal ang magulang) ang apelyido ng kanyang ama kung siya ay tinatanggap na anak ng kanyang ama at may katunayan na ang ama ay pumapayag na gamitin ng kanyang anak ang kanyang apelyido Kung ang bata ay anim na taong gulang pababa, ang ina ang siyang magsasagawa mg affidavit to use the surname of the father (AUSF) alinsunod sa Family Code. Kung ang bata ay edad pito hanggang 17 taong gulang, ang bata ang gagawa ng AUSF dahilan sa siya ay itinuturing na nakakaintindi na subalit kailangan ng permiso ng ina. Ang mga batang 18 taong gulang at pataas, ang siya ng gagawa ng AUSF kahit na walang permiso ng ina. Dumalo rin sa katatapos na training ang mga hospital staff upang matutunan ang nirebisang implementasyon at regulasyon sa pagpapatala ng mga illegitimate children. (DM/PIA-IVB/Romblon)



