
MAR ROXAS NASISIRA KAY NAPOLES

SA kasalukuyan ay putok na putok ang pangalan ni Janet Lim-Napoles dahil sa kinasasangkutan nitong kaso lalo na ang tungkol sa anomalya sa pagkuha nito ng Priority Development Assistant Fund ng mga kongresista at mga senador.
Ngunit ang nasisira sa isyung ito ay si Interior and Local Government Secretary Mar Roxas dahil kahit na anong paliwanag ang sabihin ng kalihim tungkol sa umano’y VIP treatment kay Napoles ay marami sa mga Pinoy ang hindi naniniwala na binibigyan ng espesyal na pagtrato sa tinaguriang pork barrel scam queen.
Kung hindi mawawala sa isipan ng taumbayan ang tungkol sa pagbibigay ng VIP treatment kay Napoles ay tiyak na liliit ang tsansa ni Roxas kapag dumiretso ito sa pagtakbo sa presidential election sa 2016.
Dapat din sigurong ngayon pa lang ay ipakita na ni Secretary Mar na desidido ang kanilang kampo na lumabas ang katotohanan sa isyung ito at nararapat din na maparusahan ang mga taong may kinalaman sa iskandalong ito.
Nadadamay rin ang pangalan ni Secretary Mar dahil bilang pinuno ng DILG, nakaatang sa balikat nito ang buong Philippine National Police na siya ngayong nangangalaga kay Napoles.
Ngayon pa lang siguro ay dapat nang gumawa ng mga hakbang si Roxas upang malinis ang kanyang pangalan dahil alam naman natin na marami sa mga Pinoy ang magaling tumanda sa mga isyu na kinasasangkutan ng mga politiko.
Bagama’t hindi direktang sangkot ang pangalan ni Roxas na nag-uugnay kay Napoles dapat lamang na ipakita ng kalihim na hindi talaga sila nagbibigay ng VIP treatment sa kinikilalang reyna ng pork barrel scam.
May mga nagsasabi na tama lamang ang ibinibigay na pagtrato kay Napoles nang sa gayon ay matiyak ang kaligtasan nito upang kapag humarap na ito sa paglilitis ay maituro nito ang lahat ng may kinalaman sa paglustay ng pera na para sana sa mga proyekto na pakikinabangan ng taumbayan.
Umaasa tayo na hindi titigil ang Department of Justice na matukoy ang lahat ng may kinalaman sa iskandalong ito nang sa gayon ay maparusahan ang lahat ng mga sangkot dito at upang hindi na rin mapamarisan ang mga politikong mahilig kumamkam sa pera ng taumbayan.
Tiyak din natin na magbabantay ang taumbayan sa magiging resulta ng iskandalong ito at kung sinoman ang mapatutunayan na sangkot dito ay tiyak na wala itong aasahan pa sa mga susunod na sasalihang eleksyon.



