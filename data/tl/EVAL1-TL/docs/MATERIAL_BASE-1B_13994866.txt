MGA BAHAG ANG BUNTOT KAY SEN. MIRIAM

NAKU ha, gagawa raw ng special investigation unit ang Department of Justice ni Leila de Lima dahil sa sulat ni Senadora Miriam Defensor Santiago? Ang laman ng sulat, imbestigahan si Senate Minority Leader Juan Ponce Enrile sa mga ilusyong kaso na ibinibintang ni Tita Miriam.
Hindi ko malaman kung merong takot – hindi lang si Justice De Lima – kundi pati mga senador tuwing nagtititili ang mahusay na senadora sa kanyang podium at mesa. Mga bahag ba talaga ang buntot ninyo sa kanya? Bakit? Natatakot ba kayo na matarayan ng absentee senator? Don’t mis-judge me here, Senator Santiago.
Baka magkasakit kang lalo.
Tanong ko lang sa DOJ, ano ang batayan ng inyong pagbuo ng investigating team kay JPE? Nabasa ko ang mga laman ng sulat ni Sen. MDS, puro alegasyon na walang concrete and strong evidence. Ganyan na ba kayo kabobo, este, kababaw dahil sa sobrang takot ninyo na baka kayo ay sigawan din niya to the max?
Sige, imbestigahan ninyo si JPE. Imbitahan ninyo lahat ng naging katulong, tagaluto, plantsadora, labandera, palengkera, hardinera pati na mga staff niya sa Senado at tanungin kung totoo ang bintang ni senadora na silang lahat ay ginalaw (o ginahasa?) ng senador. Iyan ang isinigaw niya sa plenaryo noon.
Imbestigahan din ninyo si JPE batay sa bintang ni MDS na siya ang hari ng pasugalan. Isama riyan na siya ang may pakana ng malawak na smuggling sa bansa. Eh, ‘di imbestigahan ninyo ang manugang niya at anak.
Idagdag diyan na ang senador din ang nagwasak sa lalawigan ng Ormoc. Tanungin lahat ng residente roon ang litanya ng bintang at alegasyon ng senadora.
Papaano kung mapatunayan na wala ni anomang katotohanan ang bintang, lalo na sa mga babae na nagsilbi sa bahay at opisina ng senador? Kaya mo ba, Ms Leila, na kasuhan naman ang paglulubid ni Santiago? Paninirang puri iyan!
Wala akong masamang tinapay kay Madame Miriam at lalong wala akong kaugnayan kay Senator Enrile. Ang siste lang, nawawala na ang respeto ng bayan sa Senado sa mga nangyayari.
Aminado tayo na best seller si Santiago kapag “nagwawala” na ito sa Senado o saanman siya magsalita. Wala siyang ipinag-iba kay Mommy Dionesia na nanay ni world boxing champion Manny “Pacman” Pacquiao. Konting
aksyon-detaratitat, front page agad sa mga balita. Kaya naman piece of unsolicited advice kay MDS, apply ka kaya kay Regal Mother Lily Monteverde para malubos ang iyong pagiging center of attraction na gustong-gusto mo. Kasi po, nagbabayad kami ng buwis at malaki ang inyong suweldo at allowances para sayangin lang sa bungangaan na wala kaming pakinabang na mamamayan!



