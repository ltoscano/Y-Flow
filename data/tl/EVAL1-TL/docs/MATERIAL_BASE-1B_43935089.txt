
Napinsalang linya ng kuryente sa OrMin, inaayos ng Napocor, Ormeco

January 02, 2016 Lyndon Plantilla

LUNGSOD QUEZON, Enero 2 (PIA)---Magkatuwang ang National Power Corporation (Napocor) at ang Oriental Mindoro Electric Cooperative Inc. (Ormeco) sa pagkumpuni ng mga nasirang linya ng kuryente sa pagdaan ng Bagyong Nona. Kabilang sa mga nakumpuni ay ang 50 km na Calapan Sub-station papunta sa 69 kV line section ng Minolo Substation sa Puerto Galera. Batay sa news release ng Napocor, may kuryente na sa Bongabong, Roxas, Mansalay, Bulalacao, Calapan City at Puerto Galera samantalang sinisikap naman maibalik dun sa iba pang mga bayan. Tinitingnan ng Napocor ang pagpapatupad ng malakihang rehabilitasyon ng mga nasirang pasilidad upang mabawasan ang mga pinsalang matatamo sa pagdaan ng mga panibagong bagyo sa hinaharap. Sa pagtaya ng Ormeco, aabutin sa Php 290 milyon ang halaga ng pagkukumpuni sa kanilang mga pasilidad gaya ng distribution lines, substation at mini-hydro plants. (LP/LBR/PIA4B)



