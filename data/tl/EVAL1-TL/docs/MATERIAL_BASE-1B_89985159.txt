
Nutri program ng Nueva Vizcaya, umani ng papuri

July 04, 2016 Ben Moses Ebreo

BAYOMBONG, Nueva Vizcaya, July 1 (PIA) – Pinuri ng mga nutrition program evaluators mula sa National Nutrition Council (NNC) ang lalawigan dahil sa mga ipinapatupad na programa at proyekto nito hinggil sa wastong nutrisyon. Ani Cynthia Vengco, NNC evaluation team leader, ilan sa mga kapuri-puring programa at proyekto ng lalawigan ang ‘Asin’ Checkpoint at Breastfeeding ‘Kubos’ sa bayan ng Sta. Fe at Kayapa, ang infomercial in nutrition ng barangay Paniki sa bayan ng Bagabag, ang Search for Idol kong Pamilya, Nego-cart, Zero Waste management, Red Orchid, Farmers 2 Concumers (F2C) at ang Centenarian ordinance. “Lahat ito ay tumutulong sa pagsasaayos ng wastong nutrisyon sa Nueva Vizcaya,” pahayag ni Vengco. Si Vengco at iba pang miyembro ng NNC evaluation team ay bumisita kamakailan sa ilang barangays ng Nueva Vizcaya upang isagawa ang masusing pag-aaral sa mga isinasagawang programa at proyekto ng lalawigan hinggil sa implementasyon ng nutrition program. Dagdag pa ni Vengco na kailangang gamitin ang local na pananalita sa pagtuturo ng tamang nutrisyon upang mas maintindihan pang lalo ng mga mamamayan ang programa, pakikipag-ugnayan sa mga Barangay Nutrition Scholars (BNS), pagtuturo sa mga Out of School Youths(OSYs) at iba pang paraan upang mas maging epektibo ang implementasyon ng nutrition program sa Nueva Vizcaya. (ALM/BME/PIA 2-Nueva Vizcaya)



