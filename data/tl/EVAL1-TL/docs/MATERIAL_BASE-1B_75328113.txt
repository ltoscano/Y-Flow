33 ambulant vendors sa Macabebe tumangap ng Nego Karts mula sa DOLE

February 11, 2016 Marie Joy L. Simpao

LUNGSOD NG SAN FERNANDO, Pampanga, Peb.11 (PIA) -- May 33 mga ambulant vendor mula sa bayan ng Macabebe ang nakinabang kamakailan sa 495,000 pisong halaga ng ayudang bigay ng Department of Labor and Employment o DOLE sa ilalim ng programa nitong Negosyo sa Kariton o NegoKart. Ang bawat benepisyaryo ay nakatanggap ng enhanced o start-up business kit na pwede nilang gamitin para sa pagtitinda ng sariwang karne at isda; kakanin at iba pang meryenda; sariwa at itlog na maalat; at street foods gaya ng fish ball, hotdog, chicken ball, at kikiam. Bukod sa mga business kits, sumailalim din ang mga benepisyaryo sa entrepreneurship development training at binigyan din ng dagdag na materyales upang matulungan silang magkaroon ng permanenteng mapagkakakitaan. Sa isang mensahe, nabanggit ni DOLE Central Luzon Regional Director Ana Dione na ang pondo para sa nasabing ayuda ay mula sa proyektong Bottom-up Budgeting ng nasabing bayan. Aniya pa, sa tulong ng mga Public Employment Service Offices at Barangay Training and Employment Coordinators, naging madali para sa DOLE na matukoy kung anong angkop na tulong pangkabuhayan ang ibibigay para sa kanilang mga benepisyayo. Samantala, sa ngalan ng lahat ng kanilang kapwa benepisyaryo, nagpahayag ng taos-pusong pasasalamat si Agnes Ocampo, tindera ng isda, para sa nasabing tulong-pangkabuhayan na ipinangako niyang lalo pang pagyayamanin. Aniya, malaking tulong ang pagkakaroon ng sariling NegoKart dahil nakatitipid siya sa pagrerenta nito. Dagdag pa niya, mula nang magkaroon ng sariling NegoKart ay dumoble ang arawang kita niya mula 200 hanggang 300 piso sa 400 hanggang 600 piso kaya mas matutustusan na niya ang mga pangangailangan at gastusin ng kanyang pamilya. Ang NegoKart ay isa sa mga istratehiya ng DOLE upang tugunan ang problema sa kawalan ng trabaho sa pamamagitan ng pagtulong sa mga ambulant vendors na mapalago ang kanilang mga hanapbuhay upang magkaroon ng mas malaking kita at permenenteng mapagkakakitaan. (CLJD/MJLS-PIA 3)



