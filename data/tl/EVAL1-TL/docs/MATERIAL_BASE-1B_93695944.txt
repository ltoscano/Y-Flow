
MAS MAHALAGA SA KASONG VHONG AT PAGTATAKA KAY PNOY

BIBIGYANG daan muli ng Lily’s Files ang ilan sa tambak na text messages at nag-email ng kanilang mga reklamo at hinaing tungkol sa kanilang mga employer o lugar ngunit tulad ng dati ay hindi na po natin babanggitin dito ang kanilang mga pangalan at cellphone number para na rin po sa kanilang kahilingan at proteksyon.
Kung anoman ang mailalathala ng pahayagang REMATE, iyon po ang nakasaad sa kanilang mga padalang text messages at email sa Lily’s Files column natin at wala po akong babaguhin o papalitang salita.
GOOD day, Lily’s Files. Nagtataka lang po ako kung bakit ganito ang kalakaran ng ating gobyerno ngayon.
Hindi po kaila sa ating mga Filipino na marami tayong OFW na naabuso sa ibang bansa, pero wala po akong nakikitang konkretong ginagawa ang ating mga opisyal, samantalang kapag ang isang artista o kilalang-tao ang nasasangkot dito sa atin, kuntodo suporta rito ang ating pamahalaan.
Katulad po ng nangyari sa actor na si Vhong Navarro na ngayon ay tinututukan ng ating gobyerno ang kaso.
Marami pong dapat unahin at dapat na tutukan ang ating gobyerno. Unang-una na po ay kung paano mababawasan ang korapsyon sa ating pamahalaan.
‘Yung mga survivor ng bagyong Yolanda, mga biktima ng lindol sa Bohol, nasaan na ang napakalaking pera na bigay ng ibang bansa sa mga typhoon victim at survivor? Hindi ba dapat inuuna ito ng gobyernong Aquino, hindi ‘yung kaso ni Vhong Navarro.
Huwag po sanang magagalit sa akin ang fans ng actor. Sariling opinyon ko lang po ito dahil nakikita ko na masyadong pinagpipiyestahan ng mga taong gobyerno at ng mga taga-media ang kaso ng actor.
Maraming salamat po at mabuhay ang Lily’s Files at Happy Chinese New Year. …0915-5-8-6-.
Lily’s Files; Ito po ay padalang email mula sa isa nating reader na ayaw ipabanggit ang kanyang pangalan maliban sa isa siyang empleyado ng ating pamahalaan.
GOOD day, Ms. Lily. Hindi na yata talaga titigil si Pangulong Aquino sa pagpapahirap sa mga dating kaalyado ni PGMA. Matapos ipa-impeach ay kakasuhan na naman daw ng Ombudsman si dating Chief Justice Renato Corona.
Hindi po ako maka-GMA, nagtataka lang ako kung bakit ganoon na lang ang galit ni Pangulong Aquino kay GMA. Hindi po ba saradong Katoliko si Pangulong Noynoy at ano ang mabigat na nagawang kasalanan ni GMA sa kanya?
Kung ang ating Panginoon ay nakapagpapatawad, sino si Noynoy Aquino para hindi patawarin ang isang katulad ni GMA?
Bukas po ang Lily’s Files para sa inyong mga reklamo, suhestiyon at komento,
mag-text lang po sa 09087230036.



