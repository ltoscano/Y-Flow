Libong pasyente sa OrMin, nakinabang sa libreng gamutan

February 27, 2016

CALAPAN, Oriental Mindoro, Peb. 27 (PIA) – Libong mga pasyenteng mamamayan ng Mindoro ang nakinabang sa libreng gamutan na inihandog ng World Outreach Foundation (WOF)-Oriental Mindoro Medical Team na ang mga kasapi nito ay nagmula pa sa Kansas City, Missouri ng United States na isinagawa noong unang lingo ng Pebrero sa bayan ng Naujan. Ang pagtungo sa lalawigan ng WOF medical team na nasa ilalim ng pamumuno ni Dr. Anthony Racela, Jr. bilang founder nito ay naging matagumpay, sa pamamagitan ni Dr. Leila Bush na team coordinator nito.

Kabilang sa mga napagkalooban ng libreng gamutan ng 24 na mga dayuhang doktor at nurses at ng iba pang nakipagtulungan na Rotarians at University of Santo Tomas (UST) Alumni Association at mga doktor at nars ay ang libong bilang ng mga mamamayan ng Naujan at iba pang nagmula sa iba’t ibang bayan ng lalawigan ng Oriental Mindoro. Libre ring naoperahan sa Oriental Mindoro Provincial Hospital (OMPH) ang 53 pasyente mula sa iba't ibang bayan na may mga bukol sa iba’t ibang parte ng katawan gayundin ang mga may thyroid goiter, breast mass, cyst, hernia, at iba pa. Sa isinagawang gamutan, natukoy na maraming bilang ang may mga sakit tulad ng diabetes at goiter. Dahil dito, nagbigay din ang mga doktor ng kani-kanilang payo sa mga pasyente upang maiwasan ang nasabing sakit. (CPRSD/LTC/PIA-Mimaropa/Calapan)



