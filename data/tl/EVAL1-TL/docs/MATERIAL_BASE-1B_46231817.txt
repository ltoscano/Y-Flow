One-stop shop itatayo kasabay ng job fairs sa Gensan

April 29, 2016

LUNGSOD NG KORONADAL CITY, Abr. 29 (PIA) -- Kasabay ng job fairs sa SM City Mall at KCC Mall sa General Santos City ngayong araw, ilang ahensiya ng pamahalaan ang magtatayo ng pansamantalang opisina upang magbigay ng serbisyo sa mga naghahanap ng trabaho. Ayon kay Department of Labor and Employment 12 OIC Regional Director Albert Gutib, magkakaroon ng "one-stop-shop" sa mga lugar na pagdadarausan ng Labor Day Job Fair.

Kabilang sa lalahok ang Department of Foreign Affairs para sa mga nangangailang magproseso ng passport, at Philippines Statistics Authority na dating National Statistics Office kung saan maaring kumuha ng birth certificate. Magbibigay serbisyo rin ang Social Security System, PhilHealth, Pag-IBIG Fund at marami pang iba. Inaasahan ding lalahok ang National Bureau of Investigation. Dagdag pa ni OIC Director Gutib, may lugar din sa One-Stop-Shop ang Technical Education and Skills Development Authority kung saan ipapakita ng mga nagtapos sa TESDA ang kanilang kakayahan at para sa skills assessment ng mga aplikante. Ginaganap ang job fairs sa Trade Hall 1 at Trade Hall 2 ng SM City Gensan at Events and Convention Cenrter ng KCC Mall of Gensan. (DEDoguiles-PIA 12)



