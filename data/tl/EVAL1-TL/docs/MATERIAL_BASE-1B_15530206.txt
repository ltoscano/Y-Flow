Kumbensyon ng mga estudyante at guro, isinagawa sa Calapan

February 19, 2016

CALAPAN, Oriental Mindoro, Peb. 18 (PIA) – Isinagawa kamakailan sa Divine Word College of Calapan (DWCC) ang 5th Regional and 1st International Philippine Association for Teachers and Educators Pre-Service and In-Service Teacher Convention. Umabot sa mahigit 2,000 mga estudyanteng magtatapos ng kursong edukasyon at mga guro mula sa 24 na mga kolehiyo at unibersidad sa rehiyong Mimaropa ang nakiisa sa gawain. Dumalo si Commission on Higher Education (CHED) Mimaropa Regional Director Virginia Akiate na nagbigay ng kaniyang pananalita na nakatuon sa tema ng aktibidad na “Learn, Teach, Lead: Response to Intervention in Teaching for Meaning and Mastery”, na nagbibigay-diin sa kahalagahan ng edukasyon bilang sandigan ng kaunlaran sa bansa. Ang edukasyon o pagtuturo ay isang kasanayan sa pagbabahagi ng kaalaman. Ito rin ay puhunan ng bawat mamamayan upang maging produktibo sa pag-aambag ng bawat isa sa pagpapataas ng ekonomiya ng bansa. Kabilang sa mga nakiisa sa gawain ay ang presidente ng DWCC na si Rev. Fr. Anthony Ibarra B. Fabella, Calapan City Mayor Arnan C. Panaligan, at mga Administrator ng iba’t ibang pampribado at pampublikong paaralan mula sa rehiyong Mimaropa sa ilalim ng superbisyon ng CHED. (CIO/LTC/PIA-Mimaropa/Calapan)



