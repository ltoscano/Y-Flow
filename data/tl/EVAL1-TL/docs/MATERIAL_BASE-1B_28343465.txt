SOCOTECO 1 umaasang matugunan ang kakulangan sa kuryente bago ang halalan

April 11, 2016

LUNGSOD NG KORONADAL, South Cotabato, Abr 11 (PIA) -- Kampante ang pamunuan ng South Cotabato 1 Electric Cooperative (SOCOTECO 1) na matutugunan ng kooperatiba ang kakulangan ng kuryente sa panahon ng halalan sa Mayo. Sa isang panayam, binigyang-diin ni Santiago Tudio, general manager ng SOCOTECO 1, na bukod sa pagsisikap ng National Power Corporation na punan ang kakulangan ng kuryenteng dumadaloy sa national grid, may hakbang na ring hinahanda ang SOCOTECO 1. Pinakamahalaga rito ang pagpapaandar ng bunker-fueled plant sa Barangay Matulas, Koronadal City na magdadagdag ng mahigit 11 megawatt na kuryente sa nasasakupan ng kooperatiba. Ngayong linggo, nagpapatupad ang SOCOTECO 1 ng hanggang 3 oras at 30 minutong rotational brownout. Ito, ayon kay Tudio, ay dahil sa patuloy na pagkakahiwalay ng Agus 1 at Agus 2 sa Mindanao grid. Pinalala pa ito sa paghinto ng operasyon ng Unit 1 ng Therma South Inc., dahil pagtagas ng boiler tube. Tinatayang aabot ng 14 na araw ang pagsasayos ng TSI Unit 1.

(DEDoguiles-PIA 12)



