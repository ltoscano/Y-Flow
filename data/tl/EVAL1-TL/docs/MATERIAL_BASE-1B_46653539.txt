Bigas na ipinamamahagi sa relief operations sa South Cotabato, imported rice

April 18, 2016

LUNGSOD NG KORONADAL, South Cotabato, Abr. 18 (PIA) -- Galing sa ibang bansa ang mga bigas na ipinamamahagi sa relief operations ng mga lokal na pamahalaan ng South Cotabato, ayon sa isang opisyal ng National Food Authority (NFA). Sa isang panayam, inilahad ni Janette Linao, NFA-South Cotabato provincial manager, na Vietnam at Thailand rice ang bigas na kanilang ibinigay sa mga lokal na pamahalaan na bumibili ng bigas para sa kanilang relief operations para sa mga biktima ng tagtuyot na hatid ng El Nino phenomenon. Ani Linao, sa kasalukuyan kasi, kakaunti lang ang nakaimbak na bigas mula sa mga lokal na magsasaka. Ito ay dahil iilan lamang ang mga magsasakang nagpabili ng palay sa NFA dahil malaki ang bili nito ng mga pribadong trader. Umaabot kasi sa Php22 kada kilo ang kuha ng mga trader sa palay ng mga magsasaka na mas mataas kung ikukumpara sa Php17 kada kilo ng NFA. Nitong nakalipas na linggo, sinimulan na ng pamahalaang panlungsod ng Koronadal ang pamamahagi ng family food packs sa mga pamilyang apektado ng tagtuyot na nagsimula noon pang Nobyembre ng nakalipas na taon. Ito ay sa kabila na wala pa itong natatanggap na permiso mula sa Commission on Elections sa pamimigay ng tulong sa gitna ng election ban. Pinamamahalaan ng Philippine Red Cross ang pamamahagi ng family food packs sa mga biktima ng El Nino. Katuwang sa pag-iimpake ng bigas ang daan-daang benepisyaryo ng Special Program for the Employment of Students. (DEDoguiles-PIA 12)



