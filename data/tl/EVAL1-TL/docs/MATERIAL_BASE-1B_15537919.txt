
LINDOL, BAHA, KALAMIDAD AT ANG MALAKANYANG

PAGDATING ni DILG Secretary Mar Roxas sa Bohol para tingnan ang kalagayan ng mga biktima ng lindol sa Visayas kamakailan, kaagad siyang nagsalita sa media na ibubuhos daw nila ang tulong ng pamahalaang Benigno Aquino III na walang pasubali.
Good to hear that Mar.
Pero nag-aalala ako dahil sapul nang maupo sila sa trono sa Malacañang, lahat na yata ng pangako ay naibigay na nila. ‘Yun lang mga biktima ng magkasunod na bagyo sa Mindanao – ang Sendong at Pablo – na sumira ng 90% na gamit, bahay at buhay noong nagdaang taon, malaiskuwater pa rin at halos patay-gutom pa rin hanggang ngayon.
Bago lumindol, nangako rin si Mar Roxas care-of Aquino na tutulungan din daw ang mga biktima ng katatapos lang na digmaang bayan sa pagitan ng pamahalaan at MNLF chairman Nur Misuari group. To date, wala pa rin tulong dahil ang dahilan nila, susumahin, pag-aaralan, lilinisin at sisinuhin muna ang mga biktima(?).
Mukhang sanay mamuhay sa pangako ang rehimeng ito. Sanay na rin sa lubluban ng kasinungalingan.
Kung sabagay, noong manumpa si PNoy na tatapusin niya ang mga tiwali at korapsyon, naniwala ang taumbayan. Pero sa mga nangyayari ngayon, hayun, inalalayan pa siya ng SWS at Pulse Asia sa pagsadsad niya sa survey. Wala na kasing naniniwala sa manhid na rehimeng Aquino!
Ang lindol at baha ay pagkilos kung hindi man galit sa atin ni Inang Kalikasan. Walang matibay na istruktura kay Inang Kalikasan. Ngunit ang malalang resulta at pagkamatay ng marami ay maaari sana na mabawasan kung handa ang mga lider ng ating pamahalaan. Lindol man o baha o kalamidad kung ito ay binigyan ng proteksyon kaagad ay maisasalba ang mas maraming buhay, bagay at bahay.
Mangyayari iyan kung ang mga lider ay may pangangalaga at pagpapahalaga sa ating buhay at pamayanan. Ang liderato ngayon ay wala ni isa man sa pamantayang ito. Makasarili ang rehimeng Aquino.
Katulad din ito ng usapin sa pork barrel o Priority Development Assistance Fund na tila isang matamis na mangga na pinag-aawayan hindi lang ng mga mambabatas sa Kongreso kundi sa lahat na lokal na pamahalaan.
Sa ngayon, hindi dapat mag-aksaya ng panahon ang Malacañang. Gawin nila ang kanilang magagawa sa mga biktima ng lahat ng uri ng kalamidad. Hindi maaari na tumanghod na lang sila. Maghintay ng pondo dahil na kay G. Aquino na ang lahat halos na pera ng bansa. Gamitin lahat ito!
Mantakin ko mang isipin, ayaw gamitin ni NOYNOY ang pera na nasa bulsa niya. Nandiyan ang PAGCOR Fund.
PCSO Fund. Presidential Allocation Fund. Presidential Special Fund. Presidential Intelligence Fund. Road Users Tax Fund. At marami pang uri na nasa kanyang pagpapasya kung saan gagamitin.
Sa takbo ng mga nangyayari, wala pa rin silang aksyon at walang nangyayari maliban sa mga pangako. Mas totoo ang FUNDarambong nina Aquino, Abad, Drilon et al, kaysa maglingkod sa ating BAYAN!



