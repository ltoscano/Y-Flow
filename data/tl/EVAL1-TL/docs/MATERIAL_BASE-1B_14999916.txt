
IKULONG SA KURAL

INAASAHAN na natin na walang mangyayari sa pagdinig ng Senate blue ribbon committee ng Senado kay Janet Lim-Napoles tungkol sa pork barrel scam na nagsangkot sa tatlong sikat na senador, ilang miyembro ng Mababang Kapulungan at mga opisyal ng ilang ahensiya ng gobyerno.
Ang tigas ng mukha ni Napoles.
Napakasinungaling talaga. Tila wala siyang takot ma-contempt.
Ang isang nako-contempt sa pagdinig ng Senado ay ikinukulong sa isang silid doon.
Bakit nga naman matatakot si Napoles na makulong ng hanggang isang araw sa Senado kung nasanay na siya sa pagkakakulong sa Sta. Rosa, Laguna ng ilang buwan?
Sa Sta. Rosa, walang gaanong nakakakita ng tunay na kalagayan niya.
Baka nga “donya” pa rin siya roon. Solo pa niya ang tulugan na malambot.
Kung hindi de-aircon, may electric fan.
Masasarap ang kanyang pagkain na hatid ng mga amiga at amigo.
Sa Sta. Rosa, para lang siya nagbabakasyon.
Masarap ang simoy ng hangin dahil nasa probinsiya.
Marami pa siyang bantay na mababait.
Kaya bastos ang dating ni Napoles sa Senado?
Bakit siya matatakot sa mga senador e, kakilala niya ang mga ito.
Binibigyan lang niya ng pera ang mga senador.
Kaya ang ilang senador ay lumaki ang kayamanan, gawa ng kanyang suhol sa mga nakukuhang project.
Kung hindi siya kakanta, darating ang araw na ang mga senador ding ito ang magliligtas sa kanya kahit pa mahatulan.
Mas gugustuhin pa ni kapalmuks Napoles na makulong na lang. Tingnan n’yo ang tigas ng kanyang mukha, sa korte na lang daw siya magpapaliwanag at hindi sa Senado.
Kasi alam niya, madali ring suhulan ang marami sa korte. Baka maabsuwelto pa s’ya sa tax evasion. Magbabayad lang naman siya ng utang.
Kung magsasalita siya at magsasabit ng mga pangalan, baka magkatotoo na patayin siya.
Kaya ‘di na lang siya nagsalita. Sa Sta. Rosa, e, kay sarap ng kanyang buhay-bilanggo.
Malaking kalokohan na inimbita pa siya sa pagdinig ng komite. Inihatid ng maraming bantay sa de-aircon na coaster. Gumastos ang gobyerno.
Nakaiinsulto ang ibinibigay na trato kay Napoles.
Siya na nga ang nagnakaw, siya pa ang masarap ang buhay.
Gusto ko itong nais ni Sen. Chiz Escudero na alisin na sa Sta. Rosa si Napoles. Pero sana, huwag siyang ilipat sa city jail. Kasi hindi lahat ng nakakulong sa city jail ay may kasalanan. Si Napoles ay huli na sa mga kasalanan pero nagsisinungaling lang.
Dapat ikulong sa kural si Napoles. Doon, kasama siya ng mga tulad niyang baboy. Hayaan siyang mamaho at galisin doon. Bigyan ng tira-tirang pagkain.
Siguro baka sa pamamagitan nito, pumiyok na siya sa pagkanta. Hindi na siya kailangang gawing state witness.



