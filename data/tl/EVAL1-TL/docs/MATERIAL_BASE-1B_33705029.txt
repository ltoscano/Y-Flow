
Antipolo Maytime festival, bukas na

May 13, 2016

LUNGSOD NG ANTIPOLO, Rizal, Mayo 13 (PIA) -- Opisyal nang binuksan ng Pamahalaang Lungsod ng Antipolo ang isang buwang padiriwang ng Maytime Festival 2016 sa ginanap na magarbo at makulay na parada ng SuMaKaH (Suman, Mangga, Kasoy at Hamaka) Street Dance Competition paikot ng Poblacion Street na nagtapos sa Ynares Center noong Mayo 4, 2016 na natunghayan ng libu-libong Antipoleño. “Taun-taon po nating isinasagawa ang pyestang ito ngunit hanggang ngayon, nakakatuwang isipin na patuloy ninyo pa rin pong inaabangan ang ating programa. Malaki na po ang iniunlad ng lungsod ng Antipolo at asahan niyo po na lalo nating pinasaya at pinagarbo ang pagdiriwang ng Maytime Festival.

Maraming maraming salamat po sa mamamayan at mga turista na katulong namin sa pagpapanatili ng tradisyon at kultura ng Antipolo lalo na sa mga dumarayo dito upang magbigay pugay at mag-alay ng panalangin sa Birhen ng Kapayapaan at Mabuting Paglalakbay ngayong Pilgrimage Season,” pahayag ni Antipolo City Mayor Jun Ynares. Mula sa pangunguna ng Antipolo City Culture, Arts, and Tourism Promotions Office (AnCCATPO), pumalo sa mahigit 1,000 street dancers mula sa 20 paaralan ang nakilahok sa SuMaKaH Street Dance Competition, isang tradisyon kung saan ang mga kalahok ay kaniya-kaniyang pasiklaban ng choreography at props upang manalo. Itinanghal ngayong taon ang San Jose National Highschool bilang kauna-unahang Hall of Famer 2016 matapos ang 3 taong pananatiling kampeon. Kinilala rin sila bilang Best in Costume, dahilan upang i-uwi nila ang P120,000 bilang premyo sa dalawang parangal. Nanalo rin ang University of Rizal System-Antipolo bilang 1st Runner-Up na nagtamo ng P75,000; ang Mambugan National High School bilang 2nd Runner-Up na nagkamit ng P50,000; ang San Roque National High School bilang 3rd Runner-Up na tumanggap ng P30,000; at ang San Isidro National High School bilang P20,000 na nagwagi ng P20,000. Kinilala naman bilang Best in Street Dancing ang Antipolo National High School na nagkamit ng ng P30,000. Isinabay na rin ang paggawad ng parangal sa 4 na barangay na tampok sa SuMaKaH House Décor Competition.

Kampeon ang Brgy. San Isidro na nagkamit ng P75,000; 1st Runner-up ang Brgy.

San Roque; 2nd Runner-Up ang Brgy. Dela Paz; at 3rd Runner-Up ang Brgy. San Jose na pare-parehong tumanggap ng P25,000. Samantala, nasaksihan din ang pagrampa ng 20 kandidata ng Queen of Antipolo 2016 suot ang SuMaKaH-inspired costume. Inaanyayahan ang lahat na tunghayan ang iba pang programa ng pamahalaang lokal para sa buong buwan ng Mayo. (ANTIPOLO PIO/PIA-Rizal)



