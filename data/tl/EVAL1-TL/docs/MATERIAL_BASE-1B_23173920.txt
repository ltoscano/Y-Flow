TILAOK NI ALAN CAYETANO AT KABOBOHAN NG MGA SENADOR

HINAMON ni senador Alan Peter Cayetano si Senate Minority Leader Juan Ponce-Enrile (JPE) kailan lang.
Ang hamon ay idemanda daw dapat ni JPE ang kanyang dating chief of staff na si Atty. Gigi Reyes at isa pang tauhan para daw patunayan na hindi awtorisado sa usapin ng anomalya ng pork barrel.
Tumilaok na naman si Alan na iisa ang laman ng kanyang utak, tumakbong presidente ng Republika!
May punto siya sa kanyang hamon kay Enrile. Pero ang totoong laman ay ampaw dahil sa ambisyong pulitikal ng anak ni Companero Rene (SLN). Kumbaga, mahusay sa media timing si Alan. Dahil walang istorya, biglang susulpot at gagawa ng senaryo at ingay. Labas nga naman siya sa balita.
Katulad ng nasabi natin, walang kwenta lahat ang naglalabasan sa imbestigasyon ng Senate Blue Ribbon Committee lalo’t hawak ng isang mulagat ang mata pero mahina naman na si senador TG Guingona. Ang imbestigasyon ng senado sa kaso ni pork barrel queen Janet Lim-Napoles ay basura!
Nakita na natin ang ilang ulit na imbestigasyon. Walang laman ang mga tanong sa isyu. Ang nakalutang ay yung galit ng isang senador sa kapwa senador. Ibig sabihin, pulitika at walang iba – basura!
Tama si Jinggoy sa kanyang galit kay Guingona. Ilan silang senador na nakita natin ang kabobohan!
Kailanman ay hindi tayo panig kay Estrada pero sa nangyayaring pork barrel scam investigation, sa pagsipot ni Ruby Tuason, lumutang ang kabobohan ng ilang senador kasama ang mga opisyal ng ahensiya ni Benigno Aquino III.
Ano ang sinasabi nilang “slum dunk evidence”, “triple shot” at “complete evidence” sa pahayag ni Ruby?
Hindi naisaulong mabuti ni Tuason ang script na ibinigay sa kanya ng DOJ. Kaya naman pagsalang niya ay halos walang mapiga “ang mga umaaway kay Enrile!”
Magaling na hukom si senador Miriam Defensor Santiago na kayang maglitanya ng batas pero ang kanyang mga tanong ay nagtuturo ng isasagot sa kanilang “wetness” kaysa pigain sa totoong alam at partisipasyon.
Hindi ba nagalit na si senador Trillanes kay Tuason kaya kahit “hinala”, “pakiramdam” o “palagay” ko ay tinanggap na niya na sagot ng babaeng mamatay na lang kaysa makulong?
Kami na mamamayan ang pinanggagalingan ng inyong mga suweldo at pork barrel mga senador ng bayan. Sana, kami ang inyong bigyan ng timbang kaysa amo ninyo sa Malacañang. Sana, kami ang inyong prayoridad at bigyan ng totoong serbisyo’t biyaya – hindi ang bulsa ninyo.
Itigil na ang imbestigasyon sa senado tungkol sa pork barrel scam at iba pa. Hayaan na ang Hukuman ang magsuri, magtimbang at magpasya. Lumalabas kasing mga onorableng senador ang inyong kabobohan!



