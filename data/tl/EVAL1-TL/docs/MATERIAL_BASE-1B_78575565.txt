
Programa para sa magsasaka ng munggo't sibuyas, pinaiigting sa San Jose

January 05, 2016

SAN JOSE, Occidental Mindoro, Enero 5 (PIA) – Ipinatupad kamakailan ng San Jose Municipal Agriculturist Office (SJMAO) ang Roll Over Recovery Program (RORP) sa pagsasaka ng mga butil ng munggo at sibuyas para sa mga magsasaka ng bayan ng San Jose. Ibig sabihin nito ang makukuhang halaga sa bentahan ng dalawang produkto ay muling ibibili ng butil ng munggo at sibuyas, upang mas maraming magsasaka ang makinabang. Ayon kay OIC Municipal Agriculturist Iny Lourdes Peroy, bukod sa RORP ay ibinebenta ang naturang mga butil sa ilalim ng 50/50 scheme kung saan kalahati lamang ng presyo ng mga produkto ang babayaran ng mga magsasaka at ang kalahati ay isa-subsidize ng lokal na pamahalaan.

Inihalimbawa ni Peroy ang presyo ng sibuyas kung saan ang kasalukuyang bilihan nito sa merkado ay P1,400 kada isang lata. Ang P700 ay babayaran ng magsasaka samantalang P700 naman sa LGU. Ang inisyal na pinondohan ng Department of Agriculture (DA) Mimaropa ay 400 lata ng butil ng sibuyas at 8,000 kilo ng butil ng munggo. Dahil sa RORP, nadagdagan ng 375 lata ang sibuyas samantalang maaring madagdagan ng 3,800 kilo naman ang butil ng munggo na mabibili ng mga magsasaka. Ipinaliwang ni Peroy na layunin ng programa na matulungan ang mga magsasaka ng San Jose na mabili ang mga produktong ito sa mas mababang halaga upang maseguro ang kanilang kita. Mainam ding itanim ang munggo at sibuyas ngayong may banta ng El Niño sa lalawigan dahil hindi nangangailangan ang mga ito ng maraming tubig. “Ang munggo ay nangangailangan lamang ng tubig kapag itinanim, subalit sa paglaki nito ay nagagawa nitong gamitin ang moisture sa atmosphere para mabuhay”, dagdag pa ni Peroy. (VND/LBR/PIA 4B/Occ Min)



