Pilgrimage Season sa Antipolo, nagsimula na

May 13, 2016

LUNGSOD NG ANTIPOLO, Rizal, May 13 (PIA) -- Muling dinagsa ng daan-daang deboto ang Pilgrimage Capital of the Philippines upang makiisa sa prusisyon ng Mahal na Birhen ng Kapayapaan at Mabuting Paglalakbay na nagsimula sa Antipolo Cathedral hanggang White Cross noong Mayo 3, 2016 bilang bahagi ng pagdiriwang ng Pilgrimage Season sa lungsod ng Antipolo. “Sa taun-taon pong pagdiriwang ng Antipolo Pilgrimage tuwing buwan ng Mayo, sinisiguro po ng pamahalaang lungsod na magiging masaya, mapayapa, at ligtas ang pagbisita ng mga deboto at turista sa kanilang pakikiisa sa ating pagdiriwang. Kaisa po ang pamahalaang lokal sa pagpapanatili ng tradisyon at kultura sa Antipolo upang maipasa ito sa mga kabataan,” pahayag ni Antipolo City Mayor Jun Ynares. Nakaantabay ang City Disaster Risk Reduction and Management Office (CDRRMO) kung sakaling magkaroon ng hindi kanais-nais na pangyayari sa kalagitnaan ng prusisyon gayundin ang PNP-Antipolo at Office of Public Safety and Security (OPSS) na tiniyak ang seguridad at kaligtasan ng mga nakiisa. Pinangunahan ni Rev. Fr. Rigoberto De Guzman ang misa kung saan ipinahayag niya na ang tunay na kasiyahan ay matatagpuan kay Hesukristo sapagkat ang kasiyahan sa mundo ay pansamantala lamang. Binigyang paalala din niya ang mga deboto na maging matalino sa pagpili ng kandidato ngayong nalalapit na ang eleksyon. Ayon sa kasaysayan, kumalat ang epidemyang Cholera sa bayan ng Antipolo noong 1947 at marami ang binawian ng buhay. Dahil dito’y nagkaisa ang mga mamamayan ng Antipolo na magdaos ng isang banal na misa sa Pinagmisahan Hill kasama ang milagrosang imahe ng Mahal na Birhen ng Kapayapaan at Mabuting Paglalakbay. Laking tuwa ng mga tao nang tumigil ang pagkalat ng Cholera pagkatapos idaos ang misa. Simula noo’y naging bahagi na ng tradisyon ng pagbubukas ng Pilgrimage Season ang prusisyon papuntang Pinagmisahan Hill at ang pagdiriwang ng misa dito.

(ANTIPOLO PIO/PIA-Rizal)



