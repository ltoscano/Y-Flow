TAGAMASID: Maraming nanalo
By Jimmy Cantor July 9, 2016 Dahil sa dalawang sunod na talo ng Gilas Pilipinas sa Olympic Qualifying Tournament sa Mall of Asia Arena, marami ang lumuha at nanlumo. Sayang ang pagkakataon, lalo na sa laro laban sa New Zealand nuong Miyerkules kung saan dumikit ang Gilas ng dalawang puntos pero hindi natapatan ang maigting na finishing kick ng mga dayuhan.
Naging malakas naman ang arangkada ng Gilas laban sa France noong Martes pero banderang kapos ang nangyari.
Ngayon, alam na ng France, New Zealand, Canada, Turkey at Senegel kung gaano ka-addict sa basketball ang mga Pinoy. Sa dalawang sunod na laro ng Gilas, halos puno ang MOA. Siyempre, mas marami ang nanood sa laban sa France dahil gustong makita ng Pinoy fans in person si Tony Parker, ang star ng San Antonio Spurs sa NBA.
Hindi naman sila nabigo dahil nag-pakitang Gilas si Parker, ipinakita ang galaw ng isang NBA star na maraming beses na ring tinanghal na kampeon.
Nabigo man ang Gilas na makarating sa semifinals at panatilihing buhay ang pag-asa nitong makabalik sa Olympics, marami naman ang natuwa sa ipinakitang laro ng mga Pinoy dahil talaga namang binigyan nila ng magandang laban ang France at New Zealand.
‘Yun nga lang, kitang-kita kung ano ang kulang sa Gilas: Isa pang Andray Blatche na puwedeng makipaglaban sa rebound sa mga higante at dalawa, tatlo, apat, lima o anim pang shooters, mga shooters na mataas ang shooting percentage at hind mga shooters na ang pinatatamaan ay mga ipis sa gilid ng board at ng ring.
Bakit ba ipinanganak ng maaga si Allan Caidic? Bakit hindi siya ngayon lumitaw para sana ay mas maganda ang laban ng Gilas maski na higante ang mga katunggali nito?
Marami man ang umuwing luhaan dahil sa nasabing mga pagkatalo, marami rin ang nanalo – sa pusta!
Ang pagkakaalam ko, plus 10 ang Gilas laban sa France at ganuon din sa New Zealand.

Dahil parehong siyam na puntos lang ang naging pagkatalo ng koponan sa dalawang laro, maraming mamumusta ang nagbulsa ng malaking halaga.
‘Yun na!



