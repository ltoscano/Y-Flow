
COMELEC at PIA nagsanib pwersa, inilunsad ang kauna-unahang mobile application para sa Halalan 2016

April 15, 2016 Jennifer P. Gaitano

 BUTUAN CITY, Abril 15 (PIA) – Inilunsad kamakakailan lang ng Commission on Elections (COMELEC) Caraga at Philippine Information Agency (PIA) ang kauna-unahang mobile app icon upang mapatibay at mapalaganap pa lalo ang pagbibigay ng tamang impormasyon sa publiko lalung-lalo na ngayong darating na halalan.
Ang nasabing app icon ay napaloob sa One Mindanao mobile app ng PIA Caraga.
Ayon kay PIA Caraga regional director Abner Caga, ang mobile application na eto ay mada-download sa mga smartphones na android at IOS ng libre. Anya, ito ang kauna-unahang mobile application sa rehiyon kung saan makikita ng publiko ang ibat-ibang kapaki-pakinabang na mga datos galing sa mga ahensiya ng gobyerno.
Dagdag pa ni Dir. Caga, ang One Mindanao mobile app ay denisinyo rin upang mas madaling gamitin ng media sa pagkuha ng mga impormasyon na kanilang magagamit sa pagbibigay-balita sa publiko.
Inihayag din ni Atty. Renato Magbutay, regional election director ng COMELEC Caraga ang kanyang pasasalamat at pagbigay-pugay sa mga inisyatibo ng PIA na naging epektibo at kilala ng publiko. Anya, sa panahon ngayon, dapat na maging 'advance' na rin umano ang mga paraan ng mga ahensiya at media sa pagbibigay impormasyon.
Sa pamamagitan umano ng nasabing mobile app, magiging madali at convenient para sa mga netizens na malaman 'real-time' ang mga kaganapan sa rehiyon ng Caraga.
Samantala, ipinakita ni Dir. Caga sa mga media practitioners kung paano ang pag-download sa One Mindanao mobile application at anu-ano ang mahahalagang features na makikita dito.
Ibinahagi rin ni Dir, Caga ang isang feature ng nasabing app na tinatawag na ‘photo sharing’ kung saan kahit sino na may gustong ireport sa pamamagitan ng kanilang nakuhang larawan o picture ay maaaring makapga-post agad at makapaghatid ng balita sa publiko. ang mga larawang ito ay dapat katanggap-tanggap at hindi bulgar o maaring makasira ng moral at dignidad ng ibang tao.
Napag-alaman din kay Atty. Magbutay na may gaganaping media tour sa ibat-ibang voting precints ng Butuan City sa buwan ng Abril. (JPG/PIA-Caraga)



