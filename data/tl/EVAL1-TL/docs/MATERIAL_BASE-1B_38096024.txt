
Panukalang iregulate ang pagbebenta ng rugby at solvent, iminungkahi sa Batangas city council

June 26, 2016

LUNGSOD NG BATANGAS, Hunyo 26 (PIA) - Isang ordinansa ang inihain sa Batangas city council na naglalayong ikontrol ang pagtitinda ng produktong naglalaman ng mapanganib na kemikal gaya ng rugby, solvent at kauri nito. Ayon kay councilor Caludette Ambida, ang proposed ordinance ay magiging tugon sa maraming reklamong natatanggap ng Sangguniang Panglunsod sa pagkalat ng mga rugby boys sa lungsod ng Batangas. Dagdag ni Ambida, napakaluwag ng bentahan ng rugby at solvent sa mga hardware, construction supplies, at maging ng karaniwang mga tindahan sa lungsod. “Kahit mga paslit, nakikita nating sila ay pinagbebentahan ng mga magtitinda,” dagdag pa ng konsehala Isa ito aniyang dahilan kung bakit lumobo ang bilang ng mga batang gumagamit ng ganitong kemikal. Bukod pa rito ay ang pagtitinda ng tingi-tingi o retail ng rugby kahit sa mga sari-sari stores. Sa pamamagitan aniya ng ordinansang ito, pinalalakas ang pagbabawal ng pagbebenta ng mga naturang kemikal sa lahat ng establisimiento sa mga menor de edad sa buong lungsod ng Batangas. Ayon sa ordinansa, lahat ng awtorisadong commercial establishments na magbebenta ng rugby at kemikal na gaya nito ay nangangailangang magkaroon ng talaan ng pangalan at address ng bumili kasama na ang pagkakaroon nito ng valid identification card para malaman kung sila ay nasa tamang edad. Binibigyang kapangyarihan din nito ang tanggapan ng Business Permits and Licensing na regular na bisitahin ang lahat ng naturang tindahan upang masiguro na naipapatupad ng maayos ang nasabing ordinansa. Kung may mapapatunayan na may paglabag sa ordinansa, maaring siya ay makulong mula 1 hanggang 3 buwan kasama na ang multang P5,000 o higit pa. Maaari ring kanselahin ang business permit ng establisimiento kung patuloy na lalabagin ang ordinansa. Samantala, ang ordinansa ay agad na ipatutupad kapag pinirmahan na ng ehekutibo at nailathala na sa mga lokal na pahayagan sa lungsod. (MCA/JERSON J. SANCHEZ-PIO BATANGAS CITY/PIA BATANGAS)



