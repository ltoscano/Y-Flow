Malaking kita mula sa cacao, tiniyak ng DTI Mimaropa

February 22, 2016 Voltaire N. Dequina

SAN JOSE, Occidental Mindoro, Peb 22 (PIA)â€”Tiniyak ng Department of Trade and Industry (DTI) Mimaropa na may magandang kitaan sa pagtatanim ng cacao, sa isinagawang Cacao Industry Business and Technology Forum (CBTF) kamakailan sa Sikatuna Beach Hotel, San Jose. Ayon kay DTI Regional Director Joel Valera, ito ang tamang panahon na subukan ng lalawigan ang cacao dahil sa malaking pangangailangan sa produktong ito sa ating bansa lalo na ng mga bansa sa Europa. Base sa 2014 Phippine Cacao Trade Performance nakapagpadala (export) ang ating bansa ng mga produkto mula sa cacao ng halagang 24.3 milyong dolyar subalit nagangkat naman ng halagang 102.3 milyong dolyar. Nangangahulugan na sadyang malaki ang pangangailangan ng ating bansa sa mga produktong mula sa cacao. Ang mga produktong ito ay ang cacao powder, beans, butter at tsokolate.

Ipinakita naman ni Edwin Bangquerigo, DTI National Cacao Industry Cluster Coordinator ang bentahan ng mga produktong cacao mula sa nagtatanim nito hanggang sa mga malalaking kumpanyang nagpoproseso ng cacao. Ayon sa kanya, ang isang magsasaka ay maaring maibenta ang wet bean sa halagang P36/kilo, ang dry bean ay P125/per kilo at dried fermented beans sa halagang P135. Ang cacao nibs ay nabibili sa halagang P350/kilo at ang tablea naman ay may presyong P550/kilo. Ang malalaking kumpanya ng nagpoproseso ng cacao ay kayang makagawa ng cacao powder na may halagang P200/kilo at ang caco butter na pumapalo sa halagang P750/kilo. Dagdag pa ni Bangquerigo, kabilang sa mga kagalingan ng industriya ng cacao ay ang kakayahan nitong makapagbigay ng trabaho lalo na sa mga nasa kanayunan na tumutugma sa countryside development (kaunlaran sa kanayunan) program ng pamahalaan. Katuwang ng DTI sa pagpapaliwanag sa may higit 100 partisipante ang CIDAMI (Cacao Industry Development Assoiations of Mindanao Inc.) at ang Casco Commodities. (VND/PIA 4B/Occ Min)



