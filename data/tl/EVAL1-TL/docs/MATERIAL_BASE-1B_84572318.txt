SPES program sa Batangas City, bukas na para sa aplikasyon

February 03, 2016

LUNGSOD NG BATANGAS, Pebrero 3 (PIA) --Maaari nang mag-apply ang mga interesadong kabataan na nagnanais maging grantee ng Special Program for Employment of Student (SPES) simula Pebrero 2 hanggang Marso 16, 2016. Ang SPES ay isang summer job na naglalayong mabigyan ng pagkakataong makapaghanapbuhay ang mga mag-aaral lalo na yaong walang kakayahang makapag-aral dahil sa kakulangang pinansyal. Sinabi ni Public Employment Service Office Manager (PESO) Noel Silang na siyang namamahala sa nasabing programa, na isa ang Batangas City na kinikilala ng Department of Labor and Employment (DOLE) dahil sa maraming estudyanteng ang nabibigyan ng trabaho sa loob ng 30 araw sa iba’t ibang departamento ng local pamahalaan tuwing summer vacation.

Ang mga kwalipikadong aplikante ay kinakailangang residente ng lungsod ng Batangas na may edad na 16-25, magtatapos ng highschool ngayong taong ito o mag–aaral na papasok ng grade 11 ngayong taong o kaya ay nasa kolehiyo o kaya ay out of school youth. Nagmula sa pamilyang may annual income na P114, 822.00 at average na 80 porsyento pataas sa huling pinasukang taon/semester.

Idinagdag pa niya na sa taong ito, 150 ang tatanggaping bagong SPES grantees habang 50 naman ang mga datihan. Sila ay makatatanggap ng 40 porsyento ng sweldo mula sa DOLE at 60 porsyento naman sa pamahalaang lungsod. Bukod sa masusing panayam ng DOLE, sasailalim din ang mga grantees sa SPES qualifying examination na pangangasiwaan ng PESO sa March 28 habang ang SPES orientation naman ay gaganapin sa Abril 8. Para sa mga interesado, makipag-ugnayan lamang sa PESO sa CCYA Building sa P. Dandan St o tumawag sa telepono bilang 723-3794. (Ronna Endaya Contreras/PIA-Batangas)



