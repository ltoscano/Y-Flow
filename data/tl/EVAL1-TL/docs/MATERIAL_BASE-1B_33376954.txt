Babawi si Prince Albert
By Zaldy Perez July 13, 2016 Nakakakilabot ang senaryo na nakatukod ang mukha ni Prince Albert Pagara sa lona at naka-squat matapos na patulugin siya ni Mexican Cesar Juarez sa kanilang sagupaan sa San Mateo Events Center sa California nito lamang nakalipas na araw ng Linggo.
Halos 15 seconds pa lamang ang nakakalipas, matapos ihudyat ang pagsisimula ng 8th round tinamaan siya ni Juarez ng tatlong solidong kumbinasyon sa mukha ni Juarez .
Patihaya siyang bumagsak sa kanyang corner. Pinilit na tumayo ni Pagara, pero gulay na ang kanyang mga tuhod pati ang mga braso kaya mukha niya ang sumubasob sa lona. Sa senaryong ito, pumutok na parang bula ang sinasabing susunod na malaking pangyayari sa boksing, nagwakas na rin ang 26 niyang sunod-sunod na panalo at wala na ang kanyang WBO Intercontinental junior-welterweight title.
Ang pinaka-grabe, wala na rin ang hinahangad niyang title fight.
Grabe ang pagkatalo ni Pagara at kinailangang isakay siya sa spine board at lagyan ng neck brace bago isugod sa ospital.
Oks na si Pagara, ayon sa mga tumingin sa kanyang doctor pero oobserbahan pa sa loob ng ilang linggo.
Ang malaking kuwestiyon, magagawa pa kayang makabalik ni Pagara, ngayon at dinurog ni Juarez, ang muntik ng tumalo kay Nonito Donaire Jr. noong Disyembre ng nakaraang taon ang tiwala sa sarili?
Kung sabagay, 22 years old pa lamang si Pagara at ang pagkatalo niya kay Juarez ay isang masakit na leksiyon na maaring magtulak sa kanya na maging mas mahusay pang boxer.
Ayon sa naka-usap nating ekperto sa boksing, si Juarez ang naging susi kung anu-ano pa ang dapat niyang i-develop sa paghahangad niyang tanghaling world champion.

Pero ang problema, matapos ang ipinakita niyang below par performance kontra kay Juarez, naroon pa kaya ang tiwala sa kanya ng kanyang manager na si Michael Aldeguer ng ALA Promotions?



