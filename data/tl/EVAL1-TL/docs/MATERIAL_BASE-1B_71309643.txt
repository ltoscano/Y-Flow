
GRUPONG ULAMA, POLITIKO AT SULTANATO VS TRANS COM?

BINUO na ni PNoy ang Transition Commission para pangasiwaan ang pag-draft ng Bangsamoro Basic Law na sa tingin ng karamihan ay ang malaon nang hinihintay na ka-sagutan sa samu’t saring problema na kinahaharap ng mga kapatid nating Filipino na mas gusto nilang tawagin silang Bangsamoro na nakapaloob sa Autonomous Region in Muslim Mindanao.
Layunin ng nasabing basic law na palitan ang R.A. 9054 Organic Act in Muslim Mindanao at kaakibat nito ang pagbuwag sa istruktura ng ARMM.
Kaya lang ay napansin na marami pang mga katanungan ang maaring ibunga ng nasabing tunguhin. Constitutional man o hindi, panahon lang ang magsasabi kung alin ang tama o mali.
Ipagpalagay na sa unang tingin ay maganda ang layunin ng pagbabagong pulitikal pero sapat kaya ito para makumbinsi ang ibang stakeholders, gaya ng tatlong abante at organisadong grupo sa loob ng rehiyon, kabilang na ang mga ulama, politiko, sultanato o angkan?
Sa bahagi ng mga sultanato na nakapaloob sa rehiyon, tila may pagkukulang ang gobyerno na konsultahin sila at bigyan ng sapat na oras na mapagtanto ang nilalaman ng mga balakin ni PNoy at ng MILF.
Senyales nito ang nangyaring paglusob ng Royal Army ng Sultanate of Sulu sa Sabah na ayon mismo kay PNoy ay planado para isabotahe ang usaping pangkapayapaan sa pagitan ng MILF at ng GPH.
Tila yata nakabibingi ang pananahimik ng mga ulama na hanggang ngayon ay hindi naririnig ang kanilang posisyon sa nagaganap na usapang pangkapayapaan. Ang istilo naman ng mga politiko na “Wait and see” ay senyales ng matamlay na pagmamasid nito.
Medyo maingay ang civil society organizations sa paglulunsad ng kanilang mga adbokasya sa ARMM bagama’t hindi sila ang itinuturing na susing kawing para umusad at magtagumpay ang anomang usapin na pwedeng sang-ayunan ng magkabilang panig (GPH at MILF).

Umarangkada na ang iba’t ibang makinaryang pulitikal sa ARMM lalo pa’t sa kauna-unahang pagkakataon ay sasabay ang eleksyon ng rehiyon sa national at local elections sa Mayo 2013. Maganda ang dulot nito sa ekonomiya ng rehiyon bagama’t may isang probinsya, Lanao del Sur, ang naiiba ang sitwasyon sa apat na probinsya ng ARMM gaya ng Basilan, Tawi-Tawi, Maguindanao at Sulu.
Nagsimula nang magpatupad ng “day and night curfew” noon pang Pebrero 23, 2013 sa nasabing lalawigan dahil sa banta ng karahasan na posibleng sumiklab dahil sa problemang kinahaharap na dulot ng Coco pyramiding scam.
Maaaring magkagulo sa darating na Pebrero 28 dahil umano sa pagwawala ng maraming investor na kinabibilangan ng mga politiko, pulis, sundalo at iba pang armadong sibilyan na batid ang mga awtoridad na hindi mababayaran sa nasabing araw.
“All out war” ang deskripsyon na ibinigay ng isang alkalde na ayaw magpabanggit ng pangalan.



