
ILIGTAS ANG KABATAAN SA PANINIGARILYO

BACK TO WORK na si Pangulong Benigno Aquino III makaraang mawalan ng boses dahil sa pag-atake ng allergic asthma pero ikinabahala naman ng grupo ng New Vois Association, isang samahan na mga nawalan ng bo-ses dahil sa paninigarilyo.
Ayon kay Engineer Emer Rojas, “sana tigilan na n’ya ang paninigarilyo dahil ginagaya s’ya ng mga kabataan. Ang paninigarilyo ay isa sa nangungunang dahilan ng mga sakit na nakamamatay sa bansa tulod ng throat cancer, lung cancer, chronic obstructive pulmonary diseases, coronary heart disease at stroke. Hindi natin alam kung ano ang mga maaaring sanhi ng kanyang asthma at pagkawala ng boses nya. Kailangan nating isang Pangulo na may malusog na kalusugan upang ipagpatuloy n’ya ang kanyang mga programa ”.
Isipin sana ni Pangulo Aquino, kahit hindi naninigarilyo ang mga taong kumakausap sa kanya o kaya ang mga taong nasa paligid n’ya ay parang naninigarilyo na rin sila dahil sa mga kemikal na nakukuha mula sa usok ng kanyang sigarilyo. Mas marami pa ang konsentrasyon ng mga masamang kemikal ang nakukuha ng mga taong hindi naman naninigarilyo.
Sa isinagawang pahayag ng National Youth Commission (NYC), tinatayang 2 sa 5 kabataang Filipino ay nag-umpisang manigarilyo noong 2011. Ito ay nangangahulugan na aabot sa 2.2 milyong kabataan o 38.2% ng mga nasa edad 13 hanggang 15 ay naninigarilyo.
Sa parehong pahayag ng NYC, ang mga batang hindi naninigarilyo ay makalalanghap pa rin ng second hand smoke dahil 3 sa 5 ay naninirahan kasama ng mga naninigarilyo. Mas malaking porsiyento (78.1%) ang nakatira sa komunidad na may maraming naninigarilyo.
Sa kabuuan, itinala ng DOH na halos 28% ng mga kabataang Filipino ay naninigarilyo sa ngayon.



