Bagong Lucena teachers conference center, pinasinayaan

March 18, 2016 LUNGSOD NG LUCENA, Quezon, Marso 18 (PIA) --Pinasinayaan kamakailan ng mga opisyal ng lungsod at ng Department of Education ang bagong Lucena City Teachers Conference Center sa Lucena West 1 Elementary School sa lungsod na ito Ang nasabing establisyemento ay ang dating tinatawag na Viray Hall na kung saan ay dito ginaganap ang ilang mga pagpupulong noong mga nakaraang taon.Ngunit dahilan na rin sa may katagalan at kalumaan na ito, bukod pa sa halos ginawa na itong bodega, ay napagpasyahan ng mga kinauukulan na ipaayos muli at pagandahin ito. Dahil na rin sa tulong ni Mayor Dondon Alcala, matapos ang halos mahigit isang taon ay naitayo na ang magandang pasilidad na ito.

Bukod kay mayor Roderick Alcala na nanguna sa pasinaya, dumalo din sa okasyon sina kagawad Felix Avillo, Sunshine Abcede, Benny Brizuela at Atty. Boyet Alejandrino na siyang tumatayong chairman ng Committee on Education sa Sangguniang Panlungsod at Schools Division Superintendent na si Dr. Aniano Ogayon maging ang assistant schools division superintendent at ang mga guro sa nasabing paaralan. Ang conference center ay maari ding gamitin ng mga guro sa Lucena kundi maging ang mga nasa city government at maari ring gumamit nito. Samantala, pinasalamatan ni mayor Alcala si Dr. Ogayon sa pagtatayo at pagpapaganda ng conference center. Ang pagpapatayo ng ganitong uri ng mga pagawain ay isa lamang sa mga paraan ng alkalde na tulungan ang sector ng edukasyon sa lungsod upang mas mapataas pa ang kalidad ng edukasyon ng mga kabataang mag-aaral sa lungsod ng Lucena o bagong Lucena. (RMO-PIA-Quezon / may ulat mula kay R. Lim-PIO Lucena)



