Isa pang hirit sa STFAP

ni Dannie
Pasukan na naman at tiyak bago pa man nakaupo ang mga estudyante sa klase ay dumaan munasila sa magdamagang pagpupuyat para makakuha ng mga klase sa CRS o nakipag-karerahan sa pilapara makapag-prerog at pumila sa student loans o sa bayaran ng tuition. Pero hindi lang ang mga ito ang pinagpawisan ng mga isko’t iska ngayong semestre, nadagdag sa listahan ang muling pagpasa ng Bracket B certificaton forms upang mapatunayang nasa pagitan ng P500,000 hanggang P1 milyon ang kinikita ng kanilang pamilya. At kung sino man ang ‘di makapagpasa ng forms at requirements, o makakapag-appeal ay mapupunta sa Bracket A kung saan tumatagingting na P1,500 kada yunit ang babayaran. Sino bang matutuwa sa ganitong pabigla-biglang pagbabago ng palisiya?
Noong 2007, isang bigating pagbabago rin ang sumalubong sa mga freshie, kung saan tumaas ang base tuition mula P300 kada yunit tungong P1,000. Marami ang direktang naapektuhan ng biglaang pagtaas ng tuition — marami ang napilitang maglakad ng sandamakmak na papeles, ‘yung iba’y umasa na lamang sa mga scholarship upang suportahan ang buong pananatili sa unibersidad, meron ding pinagsabay ang pag-aaral at pagtatrabaho, samantalang ang iba’y ‘di na lang tumuloy.
Mukhang ‘di pa rin naaantig ang mga nasa taas sa mga protesta sa mga nagdaang taon, kaya’t nagpatupad pa ng panibagong requirement na kung tutuusin ay nagdadagdag ng P500 sa bayarin ng default bracket.
Sa isang forum na idinaos sa College of Education, tahasang ipinagtanggol ng pangulo ng UP ang epektibong pagbabago sa default bracket, sa paniniwalang marami nang mayaman sa UP. Ang pruweba niya – marami na daw kotseng naka-park sa loob ng unibersidad. Marami ang nagtaas ng puntong hindi na pang-iskolar ang binabayaran sa UP at sa gayon maraming mahihirap ang ‘di na nakakapasok dito. Pero sadyang pinanghahawakan ni President Pascual na marami talagang mayayaman na nakakapasok at ang hangad lang ng Bracket B certification ay tiyaking “honest” sila sa income tax report nila ngayong semestre. May mga estudyanteng nagbahagi ng kanilang karanasan sa pag-aapply sa STFAP at pabago-bagong bracketing na kanilang nakukuha, pero ipinamukha lamang sa kanilang nadadaan ang lahat sa pagsusumikap, na kung higit lang silang magtitiyagang maglakad ng appeal forms at magpasa ng iba pang requirements, makukuha rin ang inaasam na bracket.
Sa tuwing mayroong magsasalita upang patunayan ang mga kapalpakan ng STFAP, sa tuwing may tatayo upang ilantad ang sarili niya bilang isa sa mga biktima ng STFAP, tataas ang boses ng pangulo upang sabihin ang kanyang mga argumento at saka magbabanggit ng ilang mga komentong galing rin naman sa kanyang sariling opinyon at hinuha.
Hindi man ako nakapagsalita sa forum na iyon, alam ko kung ano ang totoo — hindi matibay na basehan ang bilang ng kotse sa loob ng UP para taasan ang tuition, hindi lahat ng estudyante’y benepisyo ang nakukuha sa STFAP, at sadyang pandaraya ang paggamit ng kapangyarihan para mapigilan ang boses ng mga estudyanteng humihingi ng pagkakataong marinig.
Bilang estudyante sa UP, sino nga ba ang matutuwa sa tuition na kasing taas na rin ng mga pribadong unibersidad at sasabihing dapat pa nga raw ay taasan pa? Wala, tanging mga ignorante lamang ang magpapairal ng katahimikan kahit pinapahirapan na ang mga estudyante hindi lang ng STFAP kundi ng buong sistema ng edukasyon.



