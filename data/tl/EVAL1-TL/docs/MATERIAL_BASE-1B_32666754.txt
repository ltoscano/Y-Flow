
Sec. Luistro dadalo sa Nat’l Schools Press Conference sa Koronadal

February 19, 2016 LUNGSOD NG KORONADAL, South Cotabato, Peb 19 (PIA) – Kinumpirma ng Department of Education 12 na darating sa Koronadal City si Education Secretary Bro. Armin Luistro sa Lunes, Pebrero 22. Ayon kay DepEd 12 OIC Regional Director Dr. Arturo Bayocot, magsasalita ang kalihim sa pambungad na seremonya ng 2016 National Schools Press Conference (NSPC) na gaganapin sa harap ng New City Hall, 4:30 ng hapon sa Lunes. Inaasahan na dadalo sa NSPC ang mahigit 4,700 na delegado, kabilang and halos 3,000 mga campus journalist mula sa 17 rehiyon sa bansa. Bago ang opening ceremony, magkakaroon ng pagpupulong ang kalihim sa mga regional director ng DepEd. Kinumpirma rin Director Bayocot na panauhing pandangal sa pagbubukas ng NSPC si broadcast journalist Kara David. Tema ng 2016 NSPC na magaganap sa Pebrero 22 hanggang 26 ang “The Role of 21st Century Campus Journalists in Upholding Good Governance, Leadership and Transparency” Sa Pebrero 23, dadaluhan din ni Secretary Luistro ang pagbubukas ng 2016 National Festival of Talents (NFOT) na gaganapin sa lungsod ng General Santos mula Pebrero 23 hanggang 25\. (MARemulta-DevCom Intern/DEDoguiles-PIA 12)



