Riles(yon) ng Kapangyarihan: Politika at Kultura sa Daang Bakal

ni Mary Joy T. Capistrano

Ugong ng tren
Tila ugat ng buhay kung ituring ang mga tren sapagkat nagsisilbi itong tagapag-ugnay ng malalayong lugar sa bansa, pinabibilis ang kalakalan, at komunikasyon ng mga Pilipino.
Nakuha ng mga sinaunang tren ang atensyon ng mga mangangalakal at politiko kaya dumaan ito sa ilang serye ng pagbabago. Hindi lamang ito nagsilbing transportasyon kundi naging instrumento ito para sa pang-ekonomiya at pampulitikang hangarin.
Mula sa imbensyon ng Babylonians, Persians at Assyrians ng “wagonway” para sa mga transaksyong pang-ekonomiya — kalsadang may uka ng gulong at tanging kabayo o toro lamang ang gamit na taga-tulak — binuo ang isang tren na gawa sa makina.
Makikita sa pag-usad ng panahon, at sa teknolohikal na pagbabago ng transportasyon ang kasaysayang tila nakatuon lamang sa dominanteng kapangyarihan ng mga mayayaman.
Sa Pilipinas, ang tren ay isang pamanang kolonyal. Ferrocaril de Manila-Dagupan ang unang tren sa bansa na itinayo noong 1891 matapos ipag-utos ni Haring Alfonso XII ng Espanya sa Office of the Inspector of Public Works of the Philippines na gumawa ng plano ng kalsada sa Luzon.
Sa tala ng Philippine National Railways (PNR), 120 taon na ang operasyon ng mga tren sa bansa. Nasundan na rin ito ng pagpapatayo ng linya ng Light Trail Transit (LRT) at Metro Manila Light Trail Transit (MRT) na bunsod ng programa ng administrasyon na pribatisasyon sa sektor ng transportasyon. Lahat ng ito’y nakapaloob sa lohika ng pagkamal ng kita.
Bukod sa pagiging pangunahing moda ng transportasyon, pinag-agawang espasyo rin ang mga tren noong panahon ng mga mananakop — Kastila, Hapon at Amerikano. Marka ng isang makasaysayang “rebolusyon” ang tren sa bansa.
Kakabit ng pampolitika at pang-ekonomiyang tunguhin ng tren ang paglikha ng kultura ng konsumerismo sa mga mamamayan. Tila ikinukulong ng tren ang mga Pilipino sa kapangyarihan ng oras — nakatali sa nakatakdang oras ng trabaho sa mga pabrika at opisina kapalit ang tiyak na kita.
Halimbawa, sa LRT o MRT, dalawa hanggang tatlong minutong paghihintay ang nakalaan para sa pagsakay at pagbaba ng mga pasahero, limang minuto sa pagdating ng susunod na tren, at sampung minuto o higit pa para sa biyahe mula sa istasyon patugo sa ibang istasyon.
Gayundin ang pagbubukas nang maaga at pagsasara nang gabi ng mga tren — sakto sa mga oras kung kailan maraming pasaherong papasok o pauwi mula sa trabaho.
Sa ilalim ng kapitalistang oras, natitiyak na istrikto — at marahas — ang pagpapaloob sa mga manggagawa sa loob ng walong oras na pagtatrabaho. Habang kapalit nito’y ang sahod na kalimitang hindi sapat para mabuhay ng disente ang isang pamilya.
Panuntunan sa loob ng tren
Samantala, bukod sa pagpapasailalim sa kapangyarihan ng oras, ipinagdidiinan ng kapitalistang sistema ng tren ang mapait na katotohanan ng pagkakahati —mahirap at mayaman — ng lipunan.
Para sa mahihirap, ang presyo ng tiket at espasyo sa tren ay tinatawag na “economy” habang “exclusive” naman ang para sa mayayaman kung saan may higaan at aircon para sa isang komportableng first world na paglalakbay ng pasahero. Halimbawa nito ang Bicol Express, isang linya ng PNR mula Maynila hanggang Naga, kung saan P500 ang economy ticket samantalang aabot naman sa P1,500 ang executive sleeper.
Liban sa tila pagpapaalipin sa mga pasahero sa oras, nariyan din ang mga panuntunan ng tren na may pagkiling sa mga partikular na interes o pagdidiin sa kanilang kalagayan: paghihiwalay ng babae at lalaki, demarkasyon para sa may kapansanan, at ang pagtatakda sa pinakaharap na bahagi ng tren para sa mga buntis.
Binigyang paliwanag ni Michel Foucault sa kanyang librong Discipline and Punish ang usapin ng mga panuntunan na ipinatutupad batay sa interes ng mga namamahala — gobyerno, kapitalista, at panginoong maylupa.
Kalakip ng huwad na kaunlaran sa tren ang pinsalang hatid nito sa ibang mamamayan. Halimbawa na lamang ang napipintong pagpapatayo ng LRT-7 mula SM North hanggang Bulacan na siyang magiging dahilan ng sapilitang pagpapaalis sa mga maralitang Pilipino sa kanilang tahanan.
Maging sa loob ng Unibersidad ng Pilipinas sa Diliman sinimulan na rin ang pagpapatayo ng tren. Isa umano itong simbolo ng pag-unlad samantalang napag-iiwanan pa rin ang mahahalagang usapin ng mga estudyante katulad ng matrikula at mababang badyet sa edukasyon.
Hindi pa man natatapos ang isyu sa bansa nariyan pa ang usapin ng pagtaas ng pasahe sa mga tren dahil kasalukuyan umanong P45 ang alaga ng binabayaran ng pamahalaan sa bawat pasahero. Kaugnay nito isinusulong ng pamahalaan ang planong pagpapa-ubaya ng operasyon ng mga tren sa pribadong kompanya.
Bunsod ang lahat ng ito ng pinaigting na programa ni Pangulong Benigno Aquino na public-private partnership (PPP) kung saan katuwang umano ng pamahalaan ang mga pribadong kumpanya sa pagpapatayo ng mga imprastruktura katulad ng tren, gusali at iba pa na bahagi ng serbisyong panlipunan ng pamahalaan.
Ginituang Espasyo
Kalimitang sa mga lungsod unang itinatayo ang mga tren kung saan naka-sentro ang kalakalan. Tinawag itong “primate city” ni Robert Reed sa kanyang “The Colonial Origin of Manila and Batavia.” Dito umano makikita ang mga tren na malapit sa malls at malalaking pamilihan.
Sa lungsod nagaganap ang mga pagbabagong kultural sapagkat matatagpuan dito ang kalakhan ng populasyon na nakikipagsapalaran para sa isang “modernong” pamumuhay. Hindi rin ito hiwalay sa mga pangunahing isyu ng lipunan — kahirapan, diskriminasyon, karahasan at marami pang iba.
Maynila ang itinututring na kapital ng Pilipinas sapagkat dito naka-sentro ang iba’t ibang uri ng kalakalan, trabaho at kabuhayan sa bansa. Samantala, isa lamang ang tren sa mga instrumentong ginagamit sa Maynila upang pa-igtingin ang sistema ng kalakalan.
Naglalakihang tarpaulin ng kung anu-anong inumin ang sasalubong sa mga pasaherong papasok sa istasyon. Sa may platform, makikita ang ilang tv screen kung saan tuloy-tuloy na ipinapalabas ang iba’t ibang komersiyal ng mga produkto—noodles, gamot, inumin, shampoo at marami pang iba.
Pagpasok sa mismong tren may kung ano-anong maliliit na larawan ng mga produkto, sa gilid ng dingding, sa mga hawakang bakal, at upuan. Hindi rin nakaligtas ang tanawin sa labas ng tren, tila kumakaway ang mga modelo sa mga naglalakihang billboard—Bench, Pink Soda—sa labas ng tren.
Pati nga ang kahabaan ng tren binalot na ng isang anunsyo ng kompanya ng Globe. Para sa operator ng tren, mahalaga ang bawat espasyo ng tren sapagkat may katumbas itong salapi. Gayunman, tila kulang pa rin ito sa pamahalaan para isapribado at dagdagan ang pasahe ng mga Pilipino. Ito ang lohika ng kapitalistang interes at pagkamal ng labis na kita.
Pagbalikwas sa “Tuwid na Riles”
Sa kabilang banda, hindi naman pagagapi ang mga Pilipino sa patuloy ng pang-aapi at pandarahas ng mga tila naghahari sa lipunan. Kasabay ng naka-ambang pagtaas na pasahe sa tren at pribatisasyon ang ibat ibang kilos-protesta na isinasagawa ng mga mamamayan.
Naglabasan sa mga social networking site ang mga “selfie photo”—pagkuha ng sariling larawan sa kahit saan lugar—paggamit ng hashtag na “strike the hike,” pagwe-welga ng mga tauhan ng MRT at LRT, at patuloy na pakikibaka ng mga progresibong grupo tulad ng Riles Laan sa Sambayanan (RILES).
Sa kabuuang operasyon ng mga tren sa bansa makikita ang isang huwad na pag-unlad, yaong laging may pagkiling sa iilan. Gayundin hindi na maitataggi ang pagiging instrumento nito upang kumita ng malaki ang mga kapitalista at maisakatuparan ang pribitasasyon sa bansa na tunay na pagbalikwas sa tuwid na daan na sana’y tatahakin ng riles ng tren.



