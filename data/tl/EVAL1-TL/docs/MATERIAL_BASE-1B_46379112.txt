
FOI BILL MALABO AT PAGYAMAN NG MGA OPISYAL

HANDANG-HANDA na ang Senado ukol sa Freedom of Information bill. May nabuo na umano sila at pasado na sa nakararami sa kanila.
Kaya naman nangako ang mga ito na sa unang bahagi ng taong 2014, maipapasa na nila ito.
Pero sa Kamara, ano ang balita?
Nasa 16 kongresman pa lang ang nananawagan para sa pagpasa ng panukalang batas na ito.
Miyembro ang mga ito ng House Public Information Committee. Sinisimulan pa lang nilang hakutin ang lahat ng nasa 20 na iba’t ibang panukala ukol dito.
Pero ang sabi nila, baka sakaling maipasa nila ang panukala bago mapaso ang kanilang pagiging kongresman. Ganun lang.
MALABONG-MALABO
Malabong-malabo, mga Bro, ang posisyon ng mga kongresman na ito.
Ano-ano ba ang itinatago ng mga ito at wala silang kainte-interes na ipasa ang panukalang batas?
Kung ipapasa man nila ang panukala, dapat umanong hindi kasali sa malalantad sa publiko ang mga pribado nilang buhay gaya ng ngalan ng kani-kanlang mga asawa at anak at ilang ari-arian.
Eksakto na ayaw nilang malantad sa mata ng publiko ang kani-kanilang mga Statement of Assets, Liabilities and Net Worth o SALN.
Anak ng tokwa, noong in-impeach nila si ex-Chief Justice Renato Corona, nagkakaisa ang 188 kongresman na buksan ang SALN nito sa publiko.
Pagkatapos kung ang SALN nila ang bubuksan sa publiko, ayaw nila. Bakit?
PAYAMAN NANG PAYAMAN
Kung titingnan ninyo, mga Bro, ang SALN ng mga mambabatas, wala ni sinoman sa kanila ang dumausdos sa pamumuhay.
Lahat ng mga kongresman at senador ay mabilis na yumayaman.
Siyempre pa, may mga pinakapurdoy at may pinakamayaman sa kanila.
Pero hindi nagbabago ang katotohanang halos lahat sila ay malaki ang ikinayaman habang nakaupo sila bilang mga mambabatas.
NGAYONG WALA NANG PDAF
Ngayong wala nang Priority Development Assistance Fund, Congressional Insertion at iba pang pagkikikbakan ng mga mambabatas, tingnan natin kung ano ang magiging itsura ng SALN ng mga ito sa mga susunod na taon.
Pero huwag tayong basta maniniwala, mga Bro, na dahil wala na sa papel o pambansang badyet sa 2014 ang PDAF at ipa pang anyo ng kanilang pork barrel ay hindi na sila kikita o wala nang makikikbakan.
Dahil hindi naman nawala ang karapatan o kapangyarihan nilang magturo ng mga proyekto at programa na may katumbas na pondo.
Pinakawais sa mga wais ang mga hinayupak na ito sa mga pagkakaperahan.
Napakadali para sa kanila ang makipagsabwatan sa Malakanyang, mga ahensya nito at mga lokal na pamahalaan para maglabas ng mga dokumento na wala silang kikbak.
ABONO iskam
Klarong nakita sa noo’y abono iskam na inimbestigahan sa Senado ang maniobra ng napakaraming anak ng tipaklong na mambabatas na nasangkot dito.
Kumpleto ang mga dokumento noon na nagpapakita ng ligal na gastos ukol sa P720 milyong para sa abono.
Pero nang sinuri ang mga abono, anak ng tokwa, 10% lang pala ang tunay na abono at 90% ang tubig o water.
Nag-water-water ang lahat ng mga mambabatas sa pagsalakay sa nasabing pondo at sa galing nilang magmaniobra, wala ni sinoman sa kanila ang nahatak sa Office of the Ombudsman para managot sa kanilang krimen.
Ang pinagbalingan ng mga hinayupak na ito ay mga buhay ng mga testigo gaya ng pinaslang na mediaman na si Marlene Esperat at isang opisyal ng Department of Agriculture sa lalawigan ng Cagayan, bukod pa sa dalawang natagpuang patay sa Bulacan.
FOI KAILANGAN
Sa rami ng inililihim ng mga mambabatas, taga-Malakanyang at taga-lokal na pamahalaan na mga kikbakan at paglustay sa mga pork barrel at sa salaping bayan sa kabuuan, kailangan ang batas sa Freedom of Information.
Sa pamamagitan ng nasabing panukalang batas na nagsasaad ng kalayaan kahit ng pinakahamak na mamamayan na magkalkal sa mga rekord ng gobyerno, kabilang na ang SALN ng lahat ng mga opisyal at empleyado ng gobyerno, mababawasan o mapipigilan ang mga kikbakan at lustayan sa mga salaping bayan at iba pang mga pag-aari ng pamahalaan.
Kasama rin sa mga pupuwedeng kalkalin maging ang mga rekord ng donasyon ng mga mamamayan at dayuhan sa mga kinakalamidad gaya ng mga nababagyo, nalilindol at nagigiyera.
PINAS UUNLAD
Kung mababantayan ng mga mamamayan, sa pamamagitan ng FOI, ang kanilang mga salaping kinokolekta ng Bureau of Internal Revenue, Bureau of Customs, Social Security System, Government Service Insurance System at iba pang ahensya ng gobyerno at mga lokal na pamahalaan at maging ang pinagkakagastusan ng mga ito, hindi lang makatitipid ang gobyerno sa kamay ng mga mandarambong.
Makaiipon din nang todo ang pamahalaan ng pondo na maaaring sobra-sobra na pupuwedeng puhunan sa pagtatayo ng mga programa at proyekto na ikauunlad ng buhay ng mga mamamayan.
‘Yan ay kung kukunin ng gobyerno ang mga mamamayan na kanilang pakner sa lahat ng mga proyekto at programa ng gobyerno.
Hindi ‘yung uubusin nito ang lahat ng pondong P500 bilyon-P1 trilyon sa pakikipagpakner lamang sa iilang dambuhalang kompanya na pag-aari lang ng nasa 47 pamilya sa mahal kong Pinas sa ngalan ng Public-Private Partnership.
o0o
Anomang reklamo o puna ay maaaring iparating sa www.remate.ph o i-text sa 09214303333. .



