
Pagbuhay sa panukalang dagdag pasahe sa MRT, binatikos

(Unang nalimbag ang balitang ito sa isyu 11-12 ng Philippine Collegian noong 05 Setyembre 2012.)
ni Isabella Patricia H. Borlaza
Kinundena ng iba’t ibang sektor ang muling pagpapanukala ng pagtaas ng pasahe sa mga pampublikong rail transport para sa taong 2013.
Sa budget hearing ng Department of Transportation and Communications (DOTC) sa Kamara noong Agosto 23, inihayag ni DOTC Secretary Manuel Roxas III na ipagpapatuloy ang panukalang pagtaas ng pasahe para sa Metro Rail Transit 3 (MRT-3) sa susunod na taon.
Gumasta na ng mahigit P75 bilyon ang gobyerno sa mahigit sampung taong operasyon ng MRT-3. Sa panukalang taas-pasahe, mababawasan ang gastusin ng gobyerno at makapaglalaan pa ng pondo para sa iba pang proyektong imprastraktura, tulad ng bagong railway transit na itatayo sa mga probinsya, paliwanag ni Roxas.
Samantala, ang Light Rail Transit (LRT) ay maaari namang sumailalim sa pribatisasyon upang matustusan ang operasyon nito, ayon sa Riles Laan sa Sambayanan (Riles) Network, multi-sektoral na alyansang tutol sa dagdag pasahe sa MRT.
Enero 2011 nang aprubahan ng LRT Board ang panukala ng LRT Authority (LRTA) na magtaas ng pasahe sa rail transport, subalit hindi natuloy ang panukala matapos itong umani ng batikos sa idinaos na mga public consultation noong Pebrero 2011.
Sa naunang panukala, tataas ng mahigit P25 ang pamasahe sa MRT-3 mula sa kasalukuyang P15. Samantala, tataas ng mahigit P30 ang pasahe sa LRT 1 at 2 mula sa kasalukuyang P20.
Gayunpaman, wala pang bagong listahan ng panukalang pasahe para sa taong 2013, ayon sa LRTA. Maaari pang mabago ang naunang ipinanukala noong 2011 batay sa mga gaganaping public consultation at iba pang pag-aaral ng DOTC, paliwanag ng ahensya.
Dagdag-pasakit
Tinatayang may kalahating milyong katao ang sumasakay sa MRT-3 kada araw, at 76 bahagdan sa mga ito ay may buwanang kita na mahigit P10,000, ayon sa Mega Manila Public Transport Study ng DOTC noong 2007.
Sa hiwalay na pag-aaral ng DOTC noong 2010, nakasaad naman na pinagpapalagay ng ahensya na gagamit na lamang ng bus o dyip ang nasabing 76 bahagdan kung tataas ang pasahe sa mga tren.
“It appears to us that the LRT and MRT fare hike has the intended result of marginalizing the minimum wage earners and students from maximizing the benefits of a relatively affordable and efficient mode of mass transportation,” ayon sa Bagong Alyansang Makabayan (Bayan), alyansa ng mga progresibong organisasyon.
Kasalukuyang sinasagot ng gobyerno ang P40 agwat ng P15 na pamasahe ng MRT mula sa tunay na kabuuang halaga nito na P55.65 para sa taong 2010, ayon sa DOTC.
Noong 2010, P1.9 bilyon ang kinita ang LRTA mula sa pamasahe at P12 milyon naman mula sa non-rail revenues tulad ng mga advertisement. Labis pa ito sa P647 milyong kabuuang halaga ng pagpapatakbo ng MRT-3 sa isang taon, ayon sa LRTA.
Gayunman, hindi sumasapat ang kita ng LRTA dahil sa mahigit P7.88 bilyong utang ng gobyerno sa pagpapagawa ng MRT-3.
“In essence, commuters are being made to pay for [the] debts incurred by previous administrations due to the wrong policies used during the construction of the MRT,” anang Anakbayan, isang progresibong grupo ng mga kabataan.
‘Pantustos sa utang’
Taong 2000 nang makumpleto ang 13 estasyon ng MRT-3 na tumatakbo sa 17 kilometro mula North Avenue sa Quezon City hanggang Taft Avenue sa Pasay City. Subalit upang pondohan ang nasabing proyekto, pumasok sa isang kasunduang build-lease-transfer (BLT) ang gobyerno sa MRT Corporation (MRTC) noong 1992, ayon sa Riles Network.
Sa kasunduang BLT, may pangakong bahagdang tubo ang gobyerno sa mga katambal na kumpanya, liban pa sa bayad sa utang na ginamit para sa pagpapagawa ng MRT-3. Samakatwid, lumalabas na pera ng mamayanan ang ibinabayad sa utang ng gobyerno, paliwanag ni Dianne Solmayor, tagapagsalita ng Strike the Hike Movement.
Batay sa kasunduan, P60 ang nakatakdang pamasahe para sa MRT-3. Subalit, dahil 10 bahagdan lamang ng inaasahang 200,000 pasahero ang gumamit ng MRT-3 sa mga unang buwan ng pagsisimula ng operayon nito, binabaan ang pamasahe at gobyerno na ang tumustos sa kakulangan, paliwanag ni Sammy Malunes, isa sa mga convener ng Riles Network.
Liban pa sa MRTC, nangutang rin ang gobyerno sa iba pang mga pribadong kumpanya, pati sa mga institusyong pampinansya ng pamahalaan tulad ng Land Bank. Nang makumpleto ang MRT-3, lumobo ang utang sa mga kumpanyang ito ng mahigit $678 milyon at tumataas pa dahil sa interes, batay sa datos mula sa LRTA.
“Kinakailangang ibasura ang mga kontrata sa mga pribadong kumpanya na ginagawa lamang gatasan ang mamamayanang Pilipino. Dapat gobyerno lamang ang namamahala sa pampublikong transportasyon. Sa ganitong paraan, buong bansa at hindi lamang Maynila ang makikinabang,” ani Malunes.
Sa kabila ng dagdag-pasahe, P5.12 bilyon ang panukalang badyet ng DOTC sa taong 2013 para sa Mass Transport Subsidy na mas mataas sa kasalukuyang P4.29 bilyon. Pinapakita lamang nito na pantustos sa utang ng MRT ang paggagamitan ng dagdag bayarin at hindi para sa mismong pagpapabuti ng serbisyo sa riles, ayon sa Bayan.
Ang pagpasok ng gobyerno sa mga kasunduan sa mga pribadong kumpanya ay nangangahulugan lamang ng pagpapabaya nito sa pagtugon sa mga pangunahing pangangailangan ng kanyang mamamayan at nagreresulta sa patuloy na pagtaas ng presyo ng mga bilihin, ani Solmayor. ●



