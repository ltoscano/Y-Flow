
11 mag-aaral na nakapasa sa pagsusulit ng PhilSci HS, binigyang parangal ng SP Camarines Norte

January 14, 2016 Reyjun Villamonte

DAET, Camarines Norte, Enero 14 (PIA) -- Binigyang- parangal kamakailan ng Sangguniang Panlalawigan (SP) ng Camarines Norte ang 11 mag-aaral na nakapasa sa isinagawang pagsusulit ng Philippine Science High School System (PSHSS) noong nakaraang buwan ng Oktubre 2015. Umaabot sa 22,791 ang kumuha ng pagsusulit mula sa ibat-ibang lugar sa ating bansa kung saan 1,355 lamang dito ang nakasapasa kasama na ang 11 kabataan mula sa Camarines Norte. Sa 11 nakapasa, dalawa ang nakapasok sa main campus ng PSHSS samantalang ang siyam naman ay sa Bicol Region Campus ng PhiSci. Ang pagbibigay parangal ay batay sa bisa ng SP Resolution No. 498-2015 “Resolution of Recognition to the Camarines Norte Qualifies in the Philippine Science High School System Search for Scholars for 2016”. Ito ay ipinasa ni Bokal Joaquin Emmanuel G. Pimentel, chairman ng Committee on Education sa isinagawang ika-117 regular na sesyon ng SP kamakailan dito. Nakasaad sa resolusyon ang pagkakapasa ng mga mag-aaral sa PSHSS 2015 Scholarship ay hindi lamang nila karangalan at ng kanilang mga magulang at mga paaralan kundi pati na ng buong lalawigan. Ayon sa pahayag ni Bokal Pimentel, layunin ng naturang resolusyon na mabigyang inspirasyon ang 11 PhiSci Scholars para mas linangin ang kanilang talino at talento. Ang mga mag-aaral ay tinawag ni Pimentel na future scientific-minded individuals na tunay na maipagmamalaki ng Camarines Norte. (MAL/RBM/ROV-PIA5/PGCAO/CamNorte)



