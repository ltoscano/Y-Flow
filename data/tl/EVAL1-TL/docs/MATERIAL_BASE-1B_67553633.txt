Usaping VAWC tinalakay sa pagtatapos ng Buwan ng Kababaihan

March 31, 2016

Lungsod ng Heneral Santos, Marso 31 (PIA)—Tinalakay ang usapin tungkol sa Violence Against Women and Their Children (VAWC) sa pagtatapos ng selebrasyon ng Buwan ng mga Kababaihan.
Sa isinagawang Kapihan sa Rehiyon Dose ng Philippine Information Agency (PIA) 12 dito sa lungsod nitong nakalipas na linggo sinabi ng private litigation lawyer na si Atty. Psyche Rizsavi Fontanilla-Mamadra na napakahalaga umano ng RA 9262 o mas kilala bilang Anti-VAWC Act at isa umano ito sa paborito nitong mga batas dahilan sa nagbigay daan ito sa mas marami pang batas para sa proteksyon ng mga kababaihan at kabataan gaya na lamang ng “Anti-Child Pornography Act” at “Magna Carta for Women.”
Nilinaw nito na kung dati ay hindi makapag-sumbong sa pulis ang babaeng sinaktan ng asawa dahilan sa aayusin lamang ito at pag-uusapan bilang “away mag-asawa” ngayon ay hindi na dahilan sa kinokonsidera na itong “public crime.
”Ayon kay Beng TW Batilong, ang hepe ng Community- Based Division ng City Social Welfare and Development Office (CSWDO) hindi pa umano natatapos ang unang kwarter nitong taon subalit nagtala na ang ahensya ng 50 kaso ng VAWC sa lungsod kung saan anim nito ay mga biktima ng human trafficking at karamihan naman ay humihingi ng “child support.”
Tungkol sa usaping human trafficking, sinabi ni Batilong na hindi umano ito madaling masugpo dahilan sa mga organisadong sindikato ang nasa likod ng ganitong klase ng krimen at napagplanohan ng mabuti ang kanilang mga hakbang laban sa mga ginagawang “intervention” ng gobyerno.
Mahalaga umano ang wastong kaalaman ukol dito bilang proteksyon ng isang indibidwal a maiwasang maging “willing victim” ng mga sindikato.
Ang selebrasyon ngayong taon ng Buwan ng Kababaihan ay may temang “Kapakanan ni Juana, Isama sa Agenda.” (PGFruylan/PIA-Gensan)



