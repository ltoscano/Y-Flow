Lady Tams tatapusin na ang Bulldogs

MANILA, Philippines - Pagsisikapan ngayon ng FEU Lady Tamaraws na makumpleto ang makasaysayang kampanya sa Shakey’s V-League Season 11 First Conference sa muling pagharap sa nagdedepensang kampeon National University Lady Bulldogs sa The Arena sa San Juan Arena.
Sa ganap na alas-2:45 ng hapon itnakda ang labanan at kailangan na lamang ng Lady Tamaraws na maulit ang 26-24, 26-24, 25-22, na naiposte sa Lady Bulldogs sa pagbubukas ng best-of-three Finals sa ligang inorganisa ng Sports Vision katuwang ang Shakey’s noong Linggo.
“Maganda ang chance namin na manalo pero kailangang higitan namin ang ipinakitang aggressiveness at palakasin pa ang depensa dahil inaasahan ko ang mas matinding laban mula sa NU,” wika ni Lady Tamaraws coach Shaq delos Santos.
Sisikapin din ng Lady Falcons na okupahan ang ikatlong puwesto sa pagbangga sa UST Tigresses sa unang laro sa ganap na alas-12:45 ng hapon.
Ang dalawang laro sa ligang may ayuda pa ng Mikasa, Accel at Lion Tiger Mosquito Coil ay mapapanood din ng live sa GMA News TV.
Sa galing ni Rachel Ann Daquis uli aasa ang FEU matapos gumawa ito ng 19 puntos mula sa 11 attacks, 5 aces at 3 blocks.
Pero hindi magpapahuli sina Jovelyn Gonzaga, Bernadette Pons, Mary Joy Palma, Yna Papa, Genevever Casugod at Christine Agno na naghahatid din ng solidong numero sa opensa man o sa depensa.
Ngunit hindi magiging madali ang pakay na sweep dahil tiyak na ilalabas ng Lady Bulldogs ang kanilang pangil para maihirit ang deciding Game Three na gagawin sa susunod na Linggo (Hunyo 1).



