
PINAS SIKAT NA SIKAT: NO. 2 SA MEDIA KILLINGS…

KAMAKAILAN lang, iniulat natin ang mahal kong Pinas na Number 2 sa mga bansang may pinakamaraming patay na mediamen sa nakaraang taon.
Ayon ito sa pagsasaliksik ng International Federation of Journalists.
Lumabas naman nitong nagdaang araw ang ulat ng International News Safety Institute na nakabase sa Paris, France.
NO. 2 ANG PINAS
Anak ng tokwa, No. 2 ang Pinas sa may pinakamaraming pinatay sa taong 2013, ayon sa INSI.
Kapantay natin ang bansang India sa rami ng napatay na mediamen sa bilang na 12 bawat isa.
Mas marami ito sa naunang iniulat natin na bilang ng IFJ na 10, kasama pa rin ang mga bansang India at Pakistan.
Sinabi ng INSI, nangunguna ang Syria sa pagkakaroon ng 19 na patay kumpara sa 15 na iniulat ng IFJ.
Ikatlo ang Iraq na may 11 patay kumpara sa ulat ng IFJ na 13.
Pang-apat ang Pakistan na may 9 na patay.
May kabuuan umanong bilang na 126 ang pinatay kumpara sa iniulat ng International Press Institute na 117; IFJ – 108; at Reporters Without Borders – 71.
Iniulat din ng INSI ang kamatayan ng 4 pang mediamen na namatay sa aksyon o habang kumo-cover ng bagyong Yolanda.
SIKAT NA SIKAT
Sikat na sikat tayo sa buong mundo ngayon ngunit napakasakit isiping kabilang sa ating ikinasisikat ang walang habas na pamamaslang sa mga mamamahayag o naghahatid ng mga balita.
Dahil sa katapatan sa propesyong paghahayag o pagbabalita, inabot pa ang mahal kong Pinas sa antas na No. 2 sa mga pinaka-notorius na bansa sa media killings.
Sumikat din tayo sa United Nations nang hilingin mismo nito sa Pangulo ng Pilipinas na tiyaking walang mapo-pork barrel o mananakaw sa nililikom nilang ayuda na nagkakahalaga ng nasa $400 milyon.
Para umano sa rehabilitasyon ng Kabisayaang binagyo ni Yolanda ang nasabing halaga.
Biruin mo, sikat tayo sa korapsyon sa buong mundo kaya nagkaroon ng pagdududa maging ang ibang mga bansa kung totoong para sa mamamayang biktima ang ibibigay nilang tulong o lalapain lang ng mga korap.
Naririyan pa ang nakitang kakuparan ng pamahalaan sa paggampan ng tungkulin nito.
Isang linggo na, wala pang malinaw na aksyon ang pamahalaan, lalo na sa pakikipaglaban sa gutom at pangongolekta sa libo-libong bangkay dahil kay Yolanda.
At hanggang ngayon, libo pa ang hindi naililibing sa mga bangkay sa Leyte sa kabila nang mahigit isang buwan na silang inuuod sa lugar na kanilang kinalalagakan.
Akalain mo pang may masaker pa mismo sa dapat na ligtas na lugar gaya ng Ninoy Aquino International Airport.
BALEWALANG KASIKATAN
Naging sikat din tayo sa rami ng naging beauty queen nating mga kadalagahan.
Halos nakopo natin ang lahat ng internasyunal na korona sa ganda ng mga Pinay.
Ms. World kay Megan Young, Ms. International kay Bea Santiago, Ms. Supranational kay Mutya Datul, Ms. International Tourism kay Angeli Dione Gomez, Ms. Campus World kay Marisse Mendoza, Ms. Universe 3rd Runner-up kay Ariella Arida at Ms. Earth Top-8 Angelee De los Reyes.
Pero hanggang doon na lamang ang kasaysayan ng mga ito.
Maaaring madaling malimutan ang mga ito ng kasaysayan.
Bagama’t okey sa turismo ang ating mga naggagandahang Pinay, walang gana ang mga negosyante at natatakot ang maraming turista sa nagaganap sa ating bayan dahil sa napakasama nating ibang kasikatan.
Nananaig ang pagiging sikat ng mahal kong Pinas sa kasamaan kaysa kabutihan.
Pinuluputan pa ng masamang balita rin ang buhay ni Cong. Manny
‘Pambansang Kamao’ Pacquiao sa pagkakaroon umano nito ng tax evasion.
Tanging ang gobyerno lang ang nagsasabing maganda ang larawan ng Pinas sa mga dayuhan.
Pilit din nating pino-promote ang mahal kong Pinas sa ating paglabas-labas ng bansa pero mas kilala talaga ngayon ang Pinas na higit na masama ang reputasyon kaysa mabuti. Tsk! Tsk! Tsk!
GAWAN NG PARAAN
Nagnanaknak na sugat ang turing sa mga masasamang balita ukol sa mahal kong Pinas sa media killings, korapsyon, kainutilan ng pamahalaan sa kalamidad at kung ano-ano pa.
Kabilang ang mga ito sa mga dahilan kung bakit iniiwasan tayo ng investment site ng mga matitinong malalaking kompanya sa mundo para sana magkaroon ng trabaho na marami, kikita sa buwis ang pamahalaan at magkakaroon ang mga Filipino ng mga bagong kaalaman sa teknolohiya, siyensya, abanteng kaisipan sa agrikultura at marami pang ibang kapaki-pakinabang sa lahat.
Dahilan din ang mga masasamang balita na labis nating ikinasisikat sa buong mundo ang pangmamaliit ng mga dayuhan sa atin.
At dahilan din ito mismo ng hindi pag-angat ng ating ekonomiya at pagkabansot maging ng ipinagmamalaki nating demokrasya.
Ano-ano nga ba ang mga dapat na gawin upang mangibabaw ang mga magagandang balita at mabura ang napakapangit nating imahe sa loob at labas ng Pinas?
NASA GOV’T ANG BOLA
Kumbaga sa basketball, nasa pamahalaan ang pangunahing bola upang mabura o mabawasan man lang ang mga ikinasisikat nating mga pangyayari gaya ng media killings, korapsyon, kapabayaan at iba pa.
Kung hindi kikilos ang pamahalaan, mananatili tayong sikat pero notoryus sa krimen, kapabayaan at iba pang sumpa.
oOo
Anomang reklamo o puna ay maaaring iparating sa 09214303333.



