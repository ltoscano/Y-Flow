
PRANGKAHAN: Duterte: Huwag magyabang at mag-insulto sa China
By Ellen Tordesillas July 4, 2016
 Palpak naman talaga ang nangyari sa unang cabinet miting ni Pangulong Rodrigo Duterte kung saan pinag-usapan nila kung ano ang gagawin sa paglabas ng desisyon ng United Nations (UN) Arbitral Court sa kaso na isinampa ng pamahalaang Aquino laban sa China.
Ngunit maayos ang posisyon o estratehiya ni Duterte: Kung pabor sa Pilipinas ang desisyon, huwag magyabang, huwag mag-insulto.
Hindi na ‘yung mag-jetski sa isang isla sa Spratly at itusok ang bandila ng Pilipinas. Pang-aliw lang ‘yun noong kampanya. Ibang-iba ‘yan sa estratehiya ni Aquino na siraan at hiyain ang China sa buong mundo. Sinampahan ng Pilipinas ang China ng kaso sa UN Arbitral Tribunal at sa Hulyo 12 ang labas ng desisyon.
Kinumpara ni Aquino ang pangulo ng China na si Xi Jinping kay Hitler. Tinawag ni Foreign Secretary Albert del Rosario ang ambassador ng China na si Ma Keqing na “duplicitous”. Sa Tagalog and duplicitous ay madaya, taksil, hindi mapagkatiwalaan.
Akala kasi ni Aquino, kapag siniraan ang China, magiging kontrabida ang tingin ng marami sa mundo. Magiging mukhang inaapi ang Pilipinas at magagalit sa China ang mga Pilipino at susuportahan siya.

Magkakaroon ng simpatiya ang buong mundo sa Pilipinas.
Akala rin ni Aquino, dahil ayaw ng China mapahiya sa buong mundo, aalisin nila ang kanilang mga barko sa Scarborough Shoal at hindi na magiging agresibo sa Spratlys kung saan anim na bansa ang nag-aagawan ng parte ng malawak na South China Sea, dalawa roon ay Pilipinas at China. Ang iba ay Brunei, Malaysia, Vietnam at Taiwan.
Ang problema, lalong naiinis ang China kaya nag-reclaim sa paligid ng mga malalaking bato na kanilang inuokupa. Nagiging isla na kumpleto na may mga military facilities at airport. Wala namang magagawa ang Pilipinas dahil iilan lang ba ang barko at eroplanong pandigma ng Pilipinas?
Live ang unang cabinet miting ni Duterte noong Huwebes, pagkatapos ng kanyang panunumpa.
Maayos naman ang simula, nakakabagot lang. Inulit na naman ni Duterte ang mga dati ng sinasabi laban sa droga, ang perwisyo ng mabagal na aksyon ng pamahalaan at ang kalbaryo ng taumbayan sa traffic. Hanggang sa pagsalita na ni Foreign Secretary Perfecto Yasay, Jr. tungkol sa nalalapit na desisyun ng UN Arbitral Tribunal.

Sabi ni Duterte, inaasahan nilang dikit and desisyon. May mga isyu na kampi sa Pilipinas, meron din ibang isyu na hindi makuha ng Pilipinas ang hinihingi sa UN court.
Sabi ni Duterte, ““Dito, it’s a cliffhanger kasi if we decide right.

We may also find alleviation of some of the problems here. Eh kung sinobrahan natin it should be a soft-landing from everybody na kung meron man. We don’t really taunt or flaunt it.”
“We will study progressively kung paano natin magagamit ‘yun. Of course, it would be a moral victory but we can’t put the country in an awkward position.”
Kasi sinabi na ng China na hindi sila sumali sa kaso ng isinampa ng Pilipinas kaya wala silang obligasyong sundin ‘yun.

Paano naman ipatupad ng UN ‘yun, wala naman silang sandatahang lakas. Lalo naman ang Pilipinas.
Nagtanong si Yasay kug ano ang gagawin kung haharangin ulit ng mga Intsik ang mga mangingisdang Filipino sa Scarborough Shoal?
Dito naputol na ang live broadcast. May nakapansin ng palpak.
Ganyan lang talaga.

Bago pa lang eh.***



