Project Noah

ni Marjohara Tucay
Hindi ito tungkol sa pet website ng gobyerno ukol sa baha. Tungkol ito sa ibang proyekto. Oplan hanap-karelasyon a.k.a. Project Noah.
Nitong nagdaang linggo, naging patok ang biruan na sa sobrang lakas ng ulan, maaaring dumating si Noah sakay ng kanyang higanteng arko. Pero may catch: ang papasakayin lang daw ay ‘yung may mga karelasyon. Pares-pares. Kaya kailangan na talagang maghanap kung ayaw mong malunod.
Hindi ko alam kung binibiro ba ako ng panahon, dahil parang kasama kang inanod ng baha papunta sa ’kin. Sa lahat naman talaga ng oras na pwede kitang makilala, tumapat pa talaga sa panahon kung kailan suno-sunod ang delubyo.
Nagsimula ito isang makulimlim na araw sa Maynila. Doon kita pormal na nakilala, swerte na rin siguro at naimbitahan akong magsalita noong araw na iyon sa pagtitipon ng iyong organisasyon. Napukaw ako sa iyong mga mata. Hindi ko maalis sa isip ko kung paano ka tumitig. Tila ba nangungusap sila at nagbubukas ng pinto ng mga posibilidad. Na maaaring sa wakas, sa gitna ng laksa-laksang bagong taong nakikilala ko araw-araw, maaaring ikaw na nga. Sabi ko sa sarili ko, iba ‘to.
Bagaman Hulyo pa naganap ang unang pagkikitang iyon, noong nakaraang linggo lang talaga tayo nakapag-usap nang madalas. Sa gitna ng relief operations, habang abala ang lahat, maging ako at ikaw. Kaya ang mga usapan natin, nakasingit lang sa mga sandaling pagtigil upang huminga. Kadalasan nga, wala nang usapan. Kaunting titigan, kaunting ngitian.
Isang araw, niyaya mo akong magyosi break matapos ang isang mahabang araw ng relief operations. Hindi ko makakalimutan ang gabing iyon. Umuulan pa rin kaya kailangang magdala ng payong. Dala ko ang bago kong payong (na pink) at akmang bubuksan na nang kinuha mo iyon sa aking kamay.
Pinayungan mo ako.
Hindi ako sanay na may naghahawak ng payong para sa akin. Kadalasan, ako ang humahawak ng payong, dahil madalas, mas matangkad ako sa mga nakikisukob sa akin. Ikaw nga yata ang unang lalaking humawak ng payong para sa akin. Ang tangkad mo kasi. Gusto nga kitang pigilan sa tuwing manghihingi ka ng tawad dahil nababasa ako, o nasasanggi mo ako dahil madilim at makipot ang daan. Hindi mo kailangang humingi ng paumanhin, ako nga ang dapat magpasalamat para sa sandaling iyon.
Unti-unti, napapalagay na ang loob ko sa iyo. Noong una kasi, hindi ko alam kung paano kita lalapitan, kung paano ko sisimulan ang bawat pakikipag-uusap sa ‘yo. Masyado nga yata akong nag-iisip. Pero sa ilalim ng ulang dala ng Habagat, unti-unti kitang nakilala.
Hindi ko sinasadya pero, madalas na kitang pakaisipin. Hindi lang pala baha at walang katapusang ulan ang dala ng Habagat. Minsan, sa mga sandaling hindi inaasahan, doon dumarating ang pinakahihintay.
Mababaw lang naman ako, kaya’t ang mga saglit na pagkikita ay sapat na para mapangiti mo ako. Gusto kong magpasalamat dahil matapos ang mahabang araw ng paggampan sa gawain, lumulutang ka sa isip ko at napapawi ang pagod.
Ngunit ang lahat ay pawang mga posibilidad pa lamang. Walang kasiguruhan. Pero sana, ikaw na nga. Sana nga dito na magtapos ang aking paghahanap. Sana sa mga susunod na linggo, madeklara na nating tagumpay ang Project Noah.



