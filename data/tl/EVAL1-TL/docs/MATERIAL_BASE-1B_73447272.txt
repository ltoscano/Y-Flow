
SK INABANDONA NG KONGRESO

MISTULANG pinatay na ng Mataas at Mababang Kapulungan ng Kongreso ang karapatan ng mga kabataan na makapagpartisipa sa pagpapatakbo ng pamahalaan matapos itulak ng magkabilang kampo ang “no holdover” sa mga opisyal ng Sangguniang Kabataan sa mahigit 42,000 barangay sa bansa.
Ito ang nakikita nating kaganapan matapos kumambiyo ang Senado sa unang bersyon na itinutulak ni Senador Bongbong Marcos, pinuno ng local government committee sa Mataas na Kapulungan, na magkaroon ng holdover sa SK officials.
Nag-ugat ang pagkambiyo ng Senado nang ipilit nina Senador Vicente Sotto at Senate President Franklin Drilon, na ‘di dapat magkaroon ng holdover ang SK officials habang inaayos pa ang mga reporma sa naturang sektor.
Ganito rin ang bersyon ng Mababang Kapulungan pero mas malupit nga lamang ito dahil ang gusto ng mga kongresista ay tatlong taong mawala ang mga SK o kabataan sa sirkulasyon ng gobyerno dahil bukod sa walang holdover na sa kanila nag-ugat ay gusto rin nilang isabay sa national o barangay election sa 2016 ang SK polls.
Ito ngayon ang !!pasang krus ng mga kabataang nadamay lang sa persepsyon ng mga kumag na politiko na wala raw ginagawa ang SK at ito rin daw ang training grounds para sa korapsyon.
Sa ating paghalukay, wala namang pag-aaral na nagsasabing ang ang lahat ng SK ay kurakot gayong malinaw namang malaki ang naitutulong nito sa paghubog ng kaisipan ng kabataan sa pag-ukit ng pamahalaan.
Hindi natin masasabing lahat ng SK ay matitino pero malinaw naman na ang mga tao rin sa pangkalahatan ay mayroong baluktot at mali ang ginagawa pero marami pa rin ang nasa tuwid na gawi.
Para lamang iyang mga politiko sa pamahalaan sa ngayon dahil kung ganito ang pagkakakilala nila sa kasalukuyang SK ay dapat din silang buwagin at ireporma nang pangmalawakan dahil karaniwan sa kanila ay talaga namang salot sa bayan.
Mahirap ang gustong mangyari ng ating mga mambabatas sa usapin ng SK pero dahil sila rin ay mas masahol pa sa naka-pwestong kabataan sa ngayon ay marapat na rin nila sigurong buwagin ang kanilang hanay at magtakda ng bagong pamantayan at eleksyon sa mga “matitinong” public official.



