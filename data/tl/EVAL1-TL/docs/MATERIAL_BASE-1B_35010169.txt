Bulacan, may tatlong bagong Kinatawan sa Kongreso

May 11, 2016 Vinson F. Concepcion

LUNGSOD NG MALOLOS, Mayo 11 (PIA) -- May tatlong bagong kinatawan ang lalawigan ng Bulacan sa papasok na Kongreso. Nagwagi para sa unang distrito si Jose Antonio Sy-Alvarado na nakakuha ng botong 157,828 laban sa katunggaling si Bokal Michael Fermin na nakakuha ng 118,663 boto. Si Alvarado ang papalit sa binakantehan ng kanyang ina sa Kongreso na si Marivic Sy-Alvarado. Sakop nito ang mga bayan ng Calumpit, Hagonoy, Pulilan, Paombong, at Bulakan at lungsod ng Malolos. Nagwagi naman para sa ikatlong distrito ang nagbabalik na si Lorna Silverio matapos makuha ang panalo mula kay Joselito Mendoza na nasa ikatlo na sanang termino. Nakuha ni Silverio ang botong 119, 988 kumpara kay Mendoza na may 110,573. Binubuo ang ikatlong distrito ng mga bayan ng San Rafael, San Ildefonso, San Miguel, Angat, Norzagaray at Dona Remedios Trinidad. Sa lone district ng San Jose del Monte, nagwagi si Rida Robes na asawa ng kasalukuyang Kinatawan Arthur Robes na nanalo naman bilang alkalde ng nasabing lungsod. Samantala, napanatili ni Gavini Pancho at Linabelle Ruth Villarica ang posisyon sa ikalawa at ika-apat na distrito ayon sa pagkakasunod. Ang ikalawang distrito ay binubuo ng mga bayan ng Bustos, Baliwag, Plaridel, Guiguinto, Balagtas, Pandi at Bocaue. Obando, Marilao, Sta.

Maria at Lungsod ng Meycauayan naman ang bumubuo ng ikaapat na dsitrito. (CLJD /VFC-PIA 3)



