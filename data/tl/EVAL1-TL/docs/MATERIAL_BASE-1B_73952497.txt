Oryentasyon sa prebilihiyo ng Senior Citizens, isinasagawa sa OccMin

February 15, 2016

MAMBURAO, Occidental Mindoro, Peb 15 (PIA) – Ipagpapatuloy ng Provincial Social Welfare and Development Office (PSWDO) ang oryentasyon ng Expanded Senior Citizens (SC) Act of 2010 o Republic Act (RA) No. 9994 sa lahat ng barangay sa lalawigan. Kamakailan lamang ay pinulong ng PSWDO ang mga SC ng barangay Tabuk, Buenavista at Arellano ng bayan ng Sablayan, upang ipaliwanag ang mga nilalamang prebilihiyo para sa mga senior citizens. Kabilang dito ang 20 porsyentong diskwento sa mga bilihin at ibinibigay na serbisyo, Value Added Tax exemption at Medical Assistance. Ipinaliwanag ni Rosalina Lamoca, tagapamahala ng PSWDO, ang mga karagdagang benipisyong ibinibigay ng pamahalaang panlalawigan sa mga SC. Karamihan sa mga ito ay suporta sa Medical Assistance ng RA 9994. Ayon kay Lamoca, ang mga laboratory examinations para sa isang rehistradong SC, gaya ng citi scan, blood chemistry laboratory tests, ultrasound at iba pa ay binabayaran ng pamahalaang panlalawigan. Mayroon ding Burial/Funeral at Transportation Assistance. Base sa paliwanag ni Lamoca may mga pagkakataong kailangang lumuwas ng maynila ng isang SC upang magpatingin, at ito ay binibigyan ng pamahalaang panlalawigan ng suportang nagkakahalaga ng P3,000 hanggang P5,000. Ang mga SC na nais kumuha ng mga karagdagang benepisyo ay kailangang magsumite sa tanggapan ng PSWDO ng barangay certificate, medical certificate, social case study at letter of intent/request. Dagdag pa ng tagapamahala ng PSWDO, may nakalaan din na pondo para sa Livelihood Assistance. Ayon kay Michael Caponpon, Population Program Officer II at kawani ng PSWDO, maaring indibidwal o grupo (kooperatiba o asosasyon) ng SC ang maaring kumuha ng Livelihood Assistance. Kinakailangang nilang magsumite ng isang liham kung saan nakasaad ang layunin, halaga na hihiramin at uri ng negosyong nangangailangan ng tulong pinansyal. Matapos nito ay magsasagawa ng pagaaral ang PSWDO upang malaman kung kwalipikado ba ang isang indibidwal o grupo na makatanggap ng paluwag. Maaring humiram ang isang indibidwal mula P1,000 – P50, 000 na dapat mabayaran sa loob ng anim na buwan ng walang interes at P20,000 – P100,000 para sa grupo na dapat maibalik sa loob isang taon. Maaring humingi sa PSWDO ng checklist para sa mga karagdagang dukomento na kinakialangan. (VND/PIA 4B/Occ Min)



