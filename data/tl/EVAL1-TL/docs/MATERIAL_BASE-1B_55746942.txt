
SWAT ng Kidapawan binigyan ng armas, kagamitan

February 15, 2016

 KIDAPAWAN CITY, North Cotabato, Peb 15 (PIA) - Abot sa Php 3 milyon ang halaga ng mga armas at kagamitan ang ibinigay ng pamahalaang panglungsod ng Kidapawan sa City PNP Special Weapons and Tactics Unit kamakailan. Pinangunahan ni City Mayor Joseph Evangelista ang turn over ng mga armas at kagamitan noong ika-8 ng Pebrero. Aniya, bahagi ito sa Php10 milyon pondo ng lungsod nakalaan sa pagpapatatag ng kapabilidad ng kapulisan sa lungsod sa pagsawata ng mga krimen. Kabilang sa ibinigay sa PNP SWAT ang 10 bagong Bushmaster M4 5.56 assault rifles, kevlar helmets, rifle magazine carrying vests na may ballistic plates na kayang sumangga ng bala ng M14, gas masks, isang 5.56 sniper rifle na may spotter scope, isa pang M14 sniper rifle, pistol magazine pouches, uniporme, assorted goggles at knee pads, isang battering ram, Oakley guwantes, ilang aluminum ladders, lubid at carabiners at breaching tools. Ang mga bagong kagamitan ay inaasahang pupuno sa mga kinakailangan kagamitan ng Kidapawan City PNP lalung lalo na ang SWAT Unit nito. Dinaluhan ang turn over ceremony nina Police Regional Office 12 Director PCSupt Noel Armilla, Cotabato Police Provincial Head PSSupt Alexander Tagum, City PNP Chief PSupt. John Miridel Calinga at iba pang mga lungsod at mga opisyal ng barangay. Kasabay nito, hinamon ni Mayor Ebvangelisya ang 18 miyembro ng SWAT na patunayan ang kanilang kahalagahan bilang mga miyembro ng mga PNP SWAT. (KCSenillo-DevCom Intern/DEDoguiles-PIA 12)



