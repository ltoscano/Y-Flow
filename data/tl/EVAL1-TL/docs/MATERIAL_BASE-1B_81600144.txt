133 na mga dating MILF combatant magtatapos ng techvoc course

April 19, 2016 COTABATO CITY, Abr. 19 (PIA) \-- Nakatakdang magtapos sa kanilang napiling technical vocational course ang 133 dating mga combatant ng Moro Islamic Liberation Front. Ayon sa OPAPP ang naturang mga dating sundalo ng MILF ay kabilang sa 145 na MILF combatant na sumailalim sa “decommissioning process” noong Hunyo ng nakalipas na taon at nagdesisyon na sumailalim sa skills training na pinamamahalaan ng Technical Education and Skills Development Authority (TESDA). Kabilang sa mga kursong inihandog sa mga decommissioned MILF combatants ang sumusunod: bread and pastry production, driving, carpentry, cookery, motorcycle/small engine repair, dressmaking/tailoring, automotive servicing, electrical installation and maintenance, at entrepreneurial skills training. Habang sumasailalim sa techvoc training tumanggap din sila ng allowance sa ilalim ng cash-for-training program ng Department of Social Welfare and Development at Department of Education. Layunin ng programa na maihanda ang mga dating MILF combatant sa kanilang pamumuhay bilang mga sibilyan. Para kay Abdulaziz Andik isang mabiyayang pagkakataon ang kanyang pagtatapos sa kursong carpentry dahil sigurado itong kabuhayan para sa kanya at kanyang pamilya.

Nagsilbi si Andik bilang MILF fighter ng 39 na taon. Samantala, umaasa naman is Hadji Usman Akmad na makatutulong sa negosyong patahian ng kanyang anak ngayong nagtapos siya ng kursong dressmaking/tailoring. Si Akmad ay 73 taong gulang at unang naging miyembro ng Ansarul Islam in 1971, sumali sa grupong Black Shirts, at naging miyembro ng MILF ng 39 na taon. (DEDoguiles-PIA 12)



