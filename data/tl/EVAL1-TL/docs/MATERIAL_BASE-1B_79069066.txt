Procurement process ng LGU-Palawan, mas mapapabilis na

June 14, 2016 Orlan C. Jabagat

PUERTO PRINCESA, Palawan, Hunyo 14 (PIA) --- Inilunsad ng Pamahalaang Panlalawigan ang bagong computer system na magpapabilis sa proseso ng government procurement. Ang naturang sistema na tinaguriang ‘Calauit Safari’ ay inilunsad sa Victoriano J. Rodriguez Hall ng gusaling Kapitolyo kamakailan.

Isa itong electronic generator para sa government forms na palagiang hinihingi ng Department of Budget and Management (DBM) sa lahat ng ahensiya ng pamahalaan sa tuwing sila ay bibili ng kani-kanilang suplay at mga equipment sa opisina. Ang mga form ay kinabibilangan ng Project Procurement Management Plan (PPMP), Annual Procurement Plan (APP) at Agency Procurement Request (APR). Sa pamamagitan ng sistemang ito, madali nang mai-encode sa computer ang mga madalas na gamiting supplies ng isang opisina at kaagad-agad na maipapadala sa kinauukulang pipirma ng dokumento upang agad ding malaman ng Bids and Awards Committee (BAC) para sa kaukulang aksyon. Ang sistema ay maaaring gumana nang offline o online ngunit upang palaging ma-update ang pricelist ng mga produkto ng DBM, kinakailangang naka-online ang gumagamit.

Ilan sa mga features ng sistema ay mayroong itong user-friendly interface, product list, description database at budget dashboard. Ayon kay Assistant to the Governor Atty. Jefrie R. Sahagun, ang sistema ay tinaguriang Calauit Safari sapagkat ito ay gawa ng mga Palaweño o gawa sa lalawigan ng Palawan kung saan dito lamang matatagpuan ang Calauit Safari Park. Inaasahan na bago matapos ang ikatlong bahagi ng taon ay kompleto nang maipamamahagi ng libre ang sistema sa lahat ng ahensya ng gobyerno tulad ng local government unit, state colleges at universities, government owned and controlled corporations, national government agencies at government finance institutions na nakabase sa lalawigan at maging sa buong Pilipinas upang magkaroon ang mga ito ng pare-parehong tool sa paggawa at pagsumite ng mga nabanggit na form sa DBM. Ayon naman kay DBM Procument Service Depot Palawan Manager Jonathan Gerodias, ang naturang system ay nai-pilot test na sa mga bayan ng El Nido, Narra at Aborlan kung saan nakatanggap ito ng positibong feedback. (PIO/OCJ-PIA4B Palawan)



