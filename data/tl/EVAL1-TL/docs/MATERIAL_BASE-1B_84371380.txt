
LAMANG NAMAN SA TAPANG (2)

NOONG nagdaang araw ng Linggo, tinalakay natin sa kolum na ito ang tungkol sa artikulong lumabas sa The New York Times (NYT) na may pamagat na “A Game of Shark and Minnow.”
Ang buod ng nagdaang kolum ay ang malinaw na mga kadahilanan kung bakit dapat makibahagi ang bawat Filipino sa mga pangyayari sa West Philippine Sea.
Malinaw ang ikinikilos ng Tsina sa pagpapatibay at pagdaragdag pa nito sa mga pasilidad sa mga (dating) teritoryo ng Pilipinas.
Ngayo’y mga Tsino na ang nasa Mischief Reef, Subi Reef, at Scarborough Shoal at naipagkakait sa mga Filipino ang dapat sa kanila, ayon sa UNCLOS. Kung ibabase sa ulat ng NYT, kitang-kita ang pagkakaiba sa pagtrato ng pamahalaan ng dalawang bansa sa usapin sa teritoryo ng West Philippine Sea. Ang tanong: napabayaan o pinabayaan nga ba ng Pilipinas ang kanyang karapatan?
May mga banyagang manunulat na bihasa sa international law ang nagsasabi na pinabayaan ng Pilipinas ang kanyang karapatan. Ito ay kung pagbabasehan ang (hindi) pagpapatatag o pagpapatayo ng mga istrakturang magsisilbi sanang tirahan ng mga sundalo. Ito rin sana ang matibay na patunay ng ating pag-aari sa mga inaangking teritoryo ng Pilipinas. Ganito rin ang pananaw ng isang itinuturing na defense analyst na si Prof. Rommel Banlaoi base sa kawalan ng pagpapaunlad sa mga istraktura sa teritoryong okupado ng Pilipinas bago pa man inokupa ng Tsina ang Mischief Reef noong 1995.
Ayon naman sa pamahalaan ng Pilipinas, hindi ito nagpabaya. Katunayan, maraming mga diplomatic protests at note verbale na ang naipadala ng pamahalaan ng Pilipinas upang ireklamo ang mga paglabag ng Tsina sa mga napagkasunduang Code of Conduct. Gaya ng inaasahan, nag tengang kawali lamang ang nasabing bansa.
Sa pagitan ng dalawang magkasalungat na posisyong ito, naniniwala ang kolum na ito na mas matibay pa rin ang pag-angkin ng Pilipinas kung may nakatirik itong istraktura.
Matatandaan na ang Mischief Reef at Scarborough Shoal ay inokupa ng Tsina nang makalingat ang Pilipinas at saglit na lumisan ang mga nagpapatrulyang barko ng Philippine Navy.
Nang maokupa na ang mga ito ng mga Intsik, ‘di na nila ito nilisan. Bahagi ito ng tinatawag na “Cabbage Strategy” ni Major General Zhang Zhaozhong. Ito ang dahilan kung bakit nanggagalaiti ang Tsina sa barkong Sierra Madre na nakasadsad sa Ayungin Shoal.
Makasisiguro tayo na sa sandaling lisanin ito ng Marines isang gabi, okupado na ito ng mga Intsik bago pa man sumikat ang araw kinabukasan. Target ng mga Intsik ang Reed Bank na binabantayan din ng PN; at istratehiko ang lokasyon ng Ayungin Shoal para masakop nila ang Reed Bank na sinasabing nakaupo sa mayamang deposito ng enerhiya.
Huli na kung ngayon pa tayo magkukumahog na patibayin ang ating mga istraktura. Ito ang kasalukuyang reyalidad sa West Philippine Sea.
Hindi ito papayagan ng Tsina! Nagprotesta pa nga ang mga Intsik nang “mabalitaan” nila na diumano’y magdadala ang Pilipinas ng construction materials sa Ayungin Shoal.
Paano na lang kaya kung magtatayo pa tayo ngayon ng bagong istraktura sa inookupa nating teritoryo?
Sa kabila ng kanilang pagbabawal, patuloy naman ang Tsina sa pagpapaganda at pagpapalakas ng kanilang pasilidad doon.
Ang saklap! Nagagawa nila ito dahil alam nila na walang magagawa ang Pilipinas kundi diplomatic protest. Bahagi ng mga hakbangin ng Pilipinas ang pagsalang sa prosesong ligal.
Dinala ng bansa sa International Tribunal on the Law of the Sea (ITLOS) ang usapin. Ang ITLOS na ang magdedesisyon kung sino, sa pagitan ng Tsina at Pilipinas, ang may karapatan sa teritoryong pinag-aagawan. Malaki ang tsansa na paboran ng ITLOS ang paninindigan ng Pilipinas. Subali’t walang garantiya na susundin ng Tsina ang hatol lalo na’t ‘di ito sang-ayon sa hakbang ng Pilipinas.
(Para sa inyong mga reaksyon: edarevalo90@yahoo.com or tweet: @atty_edarevalo.)



