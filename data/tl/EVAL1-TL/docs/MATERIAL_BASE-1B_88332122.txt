
SI ERAP, SI PNOY AT ANG BAYAN

MAYOR lang ng lungsod ng Maynila si dating Pangulong Joseph Estrada aka ERAP ngayon. Ngunit malapangulo pa rin ang kanyang utak at kilos.
Tungkol ito sa kanyang hiling sa kanyang Konseho na magpasa ng resolusyon para humingi ng opisyal na tawad sa pamilya ng mga biktima sa kilalang “Luneta Hostage and Massacre”, tatlong taon na ang nakararaan.
Kung hindi man si Benigno Aquino III (BSA3), dapat ay noon pa ito ginawa ni dating Manila Mayor Alfredo Lim, ang humingi ng kapatawaran sa pamilya ng mga napatay at nasugatang turistang intsik mula sa Hong Kong.
Sa halip, patay na ang opisyal ng pulisya na hostage taker ay patuloy pa rin na sinisisi ni BSA3.
Mula nang maganap ang Luneta siege, marami tayong kababayang manggagawa (OFWs) sa Hong Kong ang naparusahan sa magkakaibang aspeto. Nandiyan na nilait, pinahirapan at tinanggal sila sa trabaho. Ni hindi man lamang sila (OFWs) naipagtanggol ng rehimeng pabaya sa lahat ng bagay.
Sana nga at magtagumpay si ERAP sa kanyang misyon. Madali lang kasi ang paghingi ng tawad, lalo na kung balot ito ng pagpapakumbaba at katapatan.
Hindi kabawasan sa isang lider ang humingi ng tawad lalo na kung ito ang solusyon sa isang problemang likha ng pagkakataon.
Mali na idiin ni PNoy na “sira-ulo” ang hostage taker. Kaya siya nagwala ay dahil sa paniniwalang inabuso ang kanyang pagkatao, bilang isang opisyal ng pulisya sa kaso na kanyang kinasangkutan. Kung matino si PNoy, dapat na lang niya ipinag-utos para mapakalma si Mendoza na rerebisahin ang kanyang kaso. Tapos sana agad at walang namatay.
Katulad ng kanyang nanay na si dating Pangulong Cory Aquino, halos walang ipinag-iba ang kanyang nararanasan ngayon at noon. Puro kamalasan sa buhay ng mga Filipino! Kabi-kabila ang delubyo’t kalamidad. Mayroon naman naitutulong ngunit hindi sapat at binabalot pa ng korapsyon sa distribusyon.
Sa rami ng mga bagyo, gulo at kaso ng pang-aabuso sa pera ng bayan, nakatuon lahat ang atensyon sa mga isyu. Ang tila hindi napapansin ng marami ay ang unti-unting pagbabago ng Maynila. Sinimulan ni ERAP ang disiplina sa transportasyon sa kanyang lung-sod. Ngayon naman ay disiplina sa mga kalsada na halos inari na ng mga sidewalk vendor lalo na ang Divisoria.
Sa totoo, isa ako sa nanawagan para siya ay mapatalsik noon bilang pangulo dahil sa sobrang pakikisama sa kanyang mga kaibigan na abusado.
Sobra siyang naging mabait sa kanyang mga kaibigan na sobra naman sa pagiging mapagsamantala at abusado. Ito ang dahilan ng kanyang pagbagsak.
Ang Bayan ay naghihintay pa rin ngunit naiinip na. May magagawa pa nga kaya si PNoy sa kanyang nalalabing tatlong taon bilang Pangulo ng bansa?
Ako ay duda. Walang duda. Wala na siyang magagawa pa maiangat ang buhay ng mga Filipino at ang ating bansa.
Si ERAP, patuloy na nagsusumikap ma maisaayos ang Maynila. Si PNoy, patuloy ang kapabayaan at paninisi ng iba sa kanyang mga pagkukulang. Ang BAYAN, naghahanda na para mapatalsik ang mga pabaya!



