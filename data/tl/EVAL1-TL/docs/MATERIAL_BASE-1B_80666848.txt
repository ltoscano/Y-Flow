Cloud seeding sa SOCCSKSARGEN Region sinimulan na

January 25, 2016

LUNGSOD NG KORONADAL, South Cotabato, Ene. 25 (PIA) -- Sinimulan na ng Department of Agriculture (DA) 12 at ng Bureau of Soil and Water Management (BSWD) ang pagsasagawa ng cloud seeding sa SOCCSKSARGEN Region. Nitong Sabado, Enero 23, tatlong beses na lumipad ang eroplanong binabayaran ng DA 12 upang magbuhos ng asin sa mga ulap. Nadagdagan pa ito ng tatlo pang beses kahapon. Layon nito ang makabuo ng ulan na inaasahang bubuhos ibaâ€™t ibang bahagi ng Rehiyon. Ito ay matapos dumating sa General Santos City Airport ang 900 sako ng asin nagagamit sa operasyon. Sa isang panayam, inihayag ni DA 12 Regional Executive Director Amalia Jayag-Datukan, na magpapatuloy ang dalawa hanggang tatlong beses na sortie araw-araw hanggang Marso, kung may mga ulap na maaring mabuhusan ng asin para makabuo ng ulan. Sakop ng cloud seeding ang mga lalawigan ng South Cotabato, North Cotabato, Sarangani at Sultan Kudarat, pati na rin ang karatig na mga bayan ng Magsaysay at Matanao sa Davao del Sur at ilang bayan sa Maguindanao na sakop ng Autonomous Region in Muslim Mindanao. Bawat paglipad ng eroplano ay nagkakahalaga ng Php45,000. Bago ang cloud seeding, nagsagawa ang Bureau of Soil and Water Management ng assessment.

Nagsanay rin ang DA 12 ng mga tinatawag na "cloud spotter" na tumutulong sa DA 12 na mag-ulat ng presensya ng mga ulap na maaaring buhusan ng asin upang makabuo ng ulan. Nitong nakalipas na linggo nag-deklara na ng state of calamity ang North Cotabato dahil umabot na sa halos Php238 milyon ang danyos na dulot ng tagtuyot. Sa South Cotabato, halos Php 89 milyon ang halaga na rin ang nasirang palay at mais dahil sa tagal ng panahong walang ulan. (DEDoguiles-PIA 12)



