
HUMINANG PIER SA SUBIC IPAGAWA SA AMERIKA

ISAMA dapat sa negosasyon sa pagitan ng Pilipinas at Amerika kaugnay ng pagpapalawig ng presensiya ng US Military sa bansa ang pagpapagawa ng mga pantalan o pier ng Subic Bay Freeport.
Ito Ang Totoo: hindi na kasing-tibay gaya ng dati ang naturang mga pier dahil sa tagal ng panahon buhat nang itayo ng mga Amerikano noong US Naval Base pa nila ang Subic.
Bumabaw na rin kumpara sa dati ang lalim ng tubig sa mga pier kaya para makadaong ang malalaking barko tulad noon na kahit Aircraft Carrier ay nakadidikit sa pier, kailangan ng “desilting to be on the safe side,” ayon nga sa isang Subic Bay Metropolitan Authority official na nakiusap na huwag nang mabanggit ang pangalan.
Daan-daan milyong dolyares ang kailangan para i-rehab ang mga pier pero walang pera ang SBMA para rito, baon pa sa utang at nitong 2012 lang nagsimulang kumita sa 20 taon nitong kasaysayan.
Hindi maiaasa sa kasalukuyang kita ng SBMA ang pagpapagawa sa mga pier at kung ipangungutang pa, tuluyang mababaon na ito talaga.
Hindi naman puwedeng tumunganga na lang hanggang hindi na mapakinabangan ang Freeport na ipinagmamalaki ng bayan.
Kaya nais din lang dalasan ng Amerika ang presensiya ng kanilang puwersa sa bansa, sa kanila na ipagawa o kunin ang pampagawa, kapalit, bukod sa iba pang kondisyones, ng pagpayag sa pagbisi-bisita ng US Navy nila.
Ito Ang Totoo: kung papayag ang Amerika sa panukala, maisasalba na ang mga pier ng Subic Freeport, mababantayan pa ang interes ng buong bansa laban sa pang-aagaw ng China sa mga teritoryo ng Pilipinas sa West Philippines Sea.
Wala namang problema, ayon kay SBMA Chairman Roberto V. Garcia, ang “joint use” o sabay na pagiging Freeport ng Subic at pagkakaroon ng “Philippine Military Base” na manaka-naka’y binibisita ng puwersa ng Amerika.
Makatutulong pa, aniya, sa negosyo at lokal na ekonomiya ang dagdag na aktibidad at presensiya ng mga Amerikano. Ito Ang Totoo!



