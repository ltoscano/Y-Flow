
Mga PWD sa N. Cotabato nabigyan ng tulong

February 10, 2016

LUNGSOD NG KIDAPAWAN, North Cotabato, Peb. 10 (PIA)â€” Ilang mga person with disabilities (PWD) dito sa lalawigan ang nakatanggap kamakailan ng mga assistive device mula sa pamahalaang panlalawigan sa pamamagitan ng Provincial Social Welfare and Development Office (PSWDO. Nabatid na abot sa 100 PWD ang nakatanggap ng wheelchair, 21 ang nabigyan ng saklay habang 16 naman ang napagkalooban ng tungkod. Ayon kay Marchita Capilitan, PSWDO Focal Person, ang pamamahagi ay sinimulan pa noong nakaraang taon at ipinagpapatuloy naman ngayong taon. Aniya, ang inisyatibong ito ni Governor Emmylou Mendoza ay may layuning matulungan ang mga may kapansanan na harapin ang hamon sa kani-kanilang buhay. Maliban sa pamamahagi ng mga assistive device, todo suporta ang pamahalaang panlalawigan sa anumang programa at proyekto ng Provincial Federation of Persons with Disabilities (PFPWD). Kaugnay nito, nagpasalamat si Teresita Poria, Focal Person ng PFPWD, sa pamahalaang panlalawigan sa pagbibigay atensyon sa kapakanan ng mga PWD. (SJDuerme-PIA12/ JSta.Cruz&RPatches- NorthCot Media Center)



