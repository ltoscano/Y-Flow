LP lumilikha ng krisis sa pulitika

Ni Butch Quejada

MANILA, Philippines - Nanawagan kahapon ang United Nationalist Alliance (UNA) sa mga lider ng Liberal Party (LP) na itigil ang paglikha ng mga senaryo na magbubunsod ng krisis sa Konstitusyon.
Hiniling din ni UNA Secretary-General Toby Tiangco sa mga miyembro ng Kongreso na ibasura ang anumang hakbang ng makaadministrasyong partido na maaaring magdulot ng krisis sa pulitka at ilagay sa gulo ang mga institusyon ng pamahalaan.
“Puro panglilihis ang mga usapan hinggil sa term extensions, impeachments at removals na naglalayong magbunsod ng krisis sa pulitika at presyurin ang Kongreso na aprubahan ang panukalang P2.265 trillion national budget para sa 2015 na lahat ay inilalaan para sa halalan sa 2016,” sabi pa ni Tiangco.
Ipinahiwatig niya na ang pag-iingay ng mga miyembro ng LP ay maaaring panlilinlang para takpan ang nakatagong perang panghalalan sa panukalang 2015 national budget at presyurin ang Supreme Court na maging mapagbigay sa mga kahilingan ng administrasyon.
“Merong isang paksyon sa LP na gagawin ang lahat para maipursige ang kanilang makasariling adyenda. May isang grupong nananawagan sa Pangulo na humingi ng bagong termino at ipagpatuloy ang masasaya nilang mga araw at nakikita naman ng iba ang mga pangyayaring ito bilang daan para makahingi ng pondo,” diin pa ni Tiangco.
Ayon pa kay Tiangco, ang hindi magkakatugmang posisyon nina Press Sec. Sonny Coloma, Presidential spokespersons Edwin Lacierda at Abigail Valte hinggil sa term extension ni President Aquino at bantang impeachment laban kay SC Chief Jusstice Sereno ay pagpapakita lang na merong mga hidwaan sa LP.

“Obviously, sintonado na ang mga tagapagsalita ng Palasyo. Si Lacierda at Valte na identified sa Balay group ay bukas sa term extension at pagtistis sa Konstitusyon habang sinasabi ni Coloma na walang plano ang Pangulo na magpalawig ng panunungkulan at bababa ito sa puwesto alinsunod sa Konstitusyon,” dagdag niya.



