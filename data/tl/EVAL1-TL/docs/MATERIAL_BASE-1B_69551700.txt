
CONFERENCE LIBANGAN NI RD

PAGOD na pagod na raw ang mga opisyal ng limang distrito ng Metro Manila sa palagiang pagpapatawag ng conference ng director ng National Capital Region Police Office na si Chief Supt. Marcelo Garbo Jr.
Ayon sa ilang opisyal, halos araw-araw na lang ay may conference silang dinadaluhan na patawag ni Garbo na umuubos lang naman ng kanilang oras sa halip na makagawa pa sila ng maganda para sa katahimikan at kaayusan ng kanilang nasasakupan.
Mas maganda, anang isang opisyal ng Manila Police District, na mabilis na aksyon ang isagot sa problema sa krimen at iligal na gawain na kinakaharap ng Philippine National Police kaysa puro daldalan at discussion ng mga programang imposible namang maipatupad.
Hirit pa ng opisyal na ginagawa na lang libangan ni RD ang conference na sila namang mga opisyal ang napapagod at nahihirapan.
Gayunman, kung hindi humahanga ang mga opisyal na napapagod na sa kapupunta sa kung saan-saang lugar na ginaganap ang conference, ang inyong lingkod, bagaman hindi kakilala si Garbo, ay saludo sapagkat madalas na ipaalala nito sa mga pulis ang pagiging tapat sa serbisyo at paninindigan sa “no take policy.”
Hindi pa nga lang sigurado ang PAKUROT kung totoo talaga ang programang ito na nais na ipatupad ni Garbo.
Hindi pa batid kung magtutuloy-tuloy ang prinsipyong ito ng hepe ng NCRPO o baka naman isa lang itong paraan upang itaas ang kanyang presyo.
Kaya nga let’s give him the benefit of the doubt. Dalangin na lang ng lahat na nawa’y magtuloy-tuloy na ang kanilang programa para sa “Tuwid na Daan” ni Presidente Benigno Aquino III.

Noong panahon ng namayapang si Jesse Robredo sa Department of Interior and Local Government, ang monthly operational expenses at iba pang supply tulad ng gasolina para sa PNP ay umaabot sa districts, other offices, stations at precincts at hanggang sa pinaka-mababang ranggo ay nakatitikim ng suplay.
Sa madaling salita, nakararaos ang lahat dahil dumadaloy ang biyaya.
Pero ngayon, balik na naman ang proseso na madalas walang suplay na gas at walang MOE para ipanggastos kaya napipilitang mag-abono ang mga pulis at sa bandang huli ay hinihingi na sa taumbayan ang dapat sana ay gastos ng pamahalaan.
Kaya nga dapat ay maging maayos na ang takbo ng pagbibigay ng alokasyon ng gasolina, MOE at iba pang pangangailangan ng PNP upang hindi ito magamit sa korapsyon.
Hindi naman kasi maitatanggi na nagagamit din ito ng ilang tiwaling pulis sa kanilang pangingikil sa mamamayan.
Pero ang totoo, iniuuwi nila sa kanila at ipinakakain sa kanilang pamilya bukod pa sa ipinagmamayabang sa kanyang mga kamag-anak at kapitbahay.



