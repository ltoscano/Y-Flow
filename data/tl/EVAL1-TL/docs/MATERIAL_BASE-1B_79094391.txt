
MAHINA NA BA ANG LP KAY PNOY?

HINDI man aminin ng Malakanyang ay tahasan naman nitong pinangangalandakan na ang mga tagapagsalita nito galing sa Liberal Party na kinabibilangan nina Edwin Lacierda, Abigail Valte at Ricky Carandang ay binalian nito ng pakpak.
Ito ang kaganapan ngayon sa kaharian ni PNoy kaya’t ang mga tao ay nag-iisip at nagtataka kung bakit nakuha ng Pangulo na tablahin ang mga tagapagsalitang galing ng LP gayong ito ang kanyang partido at ilang panahon niya rin itong sinandalan bilang kanyang sandigan sa larangan ng komunikasyon.
Marami tuloy ang napaiisip kung mahina na rin ba ang dating ng pinakamataas na opisyal ng LP na si Mar Roxas kay PNoy dahil ang pagbali sa pakpak nina Valte, Lacierda at Carandang ay parang kasingkahulugan na rin ng pagkawala ng Liberal Party sa bahay ng kapangyarihan ng bansa.
Mukhang may nangyayaring hindi alam ng mamamayan sa Palasyo dahil ang drastikong pagpapalit ng mandato at tiwala ng tagapagsalita at ibigay ito kay Sec. Hermino Coloma na kilalang nasa panig ng Samar group o ‘yung mga nasa puwestong nagtaguyod sa Noynoy at Binay o NoyBi noong 2010 election ay talaga namang kagulat-gulat.
Hindi ordinaryong galit ang ipinakita ni PNoy sa pagpapalit ng trangko sa tagapagsalita ng Malakanyang kaya’t dito lalong naglaro sa isip ng tao na lumalaki ang posibilidad na hindi si Roxas ang kanyang magiging standard bearer sa 2016.
Alam na siguro ni PNoy na ‘di niya kayang ipanalo si Roxas dahil ilang beses na rin niya itong binigyan ng break pero negatibo pa rin ang dating nito sa mamamayan.
Sa maikling salita, plan B na ang pinaiiral ni PNoy sa kasalukuyang sitwasyon at iyan ang dapat nating manmanan dahil tiyak na marami pang susunod na kaganapan.
Malay natin baka si VP Jojo Binay pa ang itaas ni PNoy sa 2016 masiguro lamang na hindi siya mag-aala-Gloria Arroyo na nagoyo dahil kalaban niya ang pumalit sa kanyang trono.



