
325 estudyante nakinabang sa programa ng SPES sa OrMin

June 17, 2016

CALAPAN, Oriental Mindoro, Hunyo 17 (PIA) – Umabot sa 325 ang kabuuang bilang ng mga natulungang mag-aaral ng pamahalaang panlalawigan sa ilalim ng Special Program for Employment of Students (SPES) ngayong 2016. Katuwang sa pagtataguyod ng SPES ay ang Department of Labor and Employment (DOLE). Dalawampu’t dalawang araw na nagtrabaho sa mga tanggapan ng kapitolyo, iba’t -ibang paaralan, national agencies at iba pang mga tanggapan ang mga SPES. Ayon kay Labor and Employment Assistant I Rhenejim A. Dela Cruz ng kapitolyo, ikinonsidera rin ng kanilang tanggapan ang lugar kung saan nakatira ang mga mag-aaral upang mas madali para sa kanila ang pagbyahe. Pinayagang ma-assign sa mga barangay hall sa buong lalawigan ang SPES beneficiaries. Inaasahan ng pamahalaang lokal sa mga benepisyaryo na gamitin sa wasto ang kanilang nakuhang suweldo mula sa SPES program. Tumanggap ng tig-P3,960 ang mga mag-aaral, 60 porsiyento nito ay mula sa pamahalaang panlalawigan samantalang 40 porsiyento ay mula naman sa pondo ng DOLE. (CPRSD/LTC/PIA-Mimaropa/Calapan)



