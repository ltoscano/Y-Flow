
DRILON, RESIGN!

DAPAT nang magbitiw bilang pinuno ng Mataas na Kapulungan ng Kongreso si Franklin Drilon.
Ito ang nararapat na gawin ni Mang Frank dahil hindi niya nagawa nang maayos ang kanyang trabaho lalo na sa pagsisiyasat at pagtuklas ng katotohanan.
Bukod sa naging sagabal siya sa paghahanap ng katarungan sa kinahinatnan ng pork barrel ng mga mambabatas ay nagiging pabigat na rin siya sa pamahalaan dahil hindi niya hinangad na matuklasan kung saan napunta ang pera ng mamamayan.
Malinaw naman kasi na may kanya-kanyang trabaho ang hudikatura katulad ng Ombudsman at Kongreso kaya’t naniniwala ang taong bayan na mayroong pagtatakip na ginagawa si Drilon.
Sa ngalan ng paghahanap ng katotohanan para makagawa ng angkop na batas na pipigil at magtutuldok para ‘wag nang maulit ang pang-aabuso sa PDAF o pork barrel ang layunin ng Senate Blue Ribbon Committee kaya’t malinaw naman na may punto sina Senador Chiz Escudero at TG Guingona.
In aid of legislation ang punto nina TG at Chiz sa pagpapatawag kay Janet Lim-Napoles pero dahil sa pagtatakip ni Drilon ay nahaharap tuloy siya sa walang panalong sitwasyon dahil bistado ng madla na mayroon siyang pinoproteksyunan sa hindi niya paglagda ng subpoena ng tinaguriang pork barrel queen ng bansa.
Ang mabigat kasi nito ay alam ng tao na hindi consistent si Drilon sa kanyang mga desisyon dahil ilang beses na ba nitong ginamit ang salitang “in aid of legislation” kapag gusto at pabor sa kanyang hangad ang kanyang pinupunto at pinaglalaban.

Mukhang mas lamang na mapatalsik si Laguna Gov. ER Ejercito sa pwesto?
Matibay kasi ang ebidensyang iniharap sa Comelec ng kanyang kalaban na si Egay San Luis.
Malinaw rin na nakatutok sa angkang Estrada o Ejercito ang kasalukuyang administrasyon kaya’t ginawang prayoridad ang kaso ni ER.
Kaya’t luminaw ang hinalang dudurugin ng PNoy administration ang angkan ni Erap.



