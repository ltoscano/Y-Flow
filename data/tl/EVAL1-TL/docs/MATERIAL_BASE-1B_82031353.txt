
MAY KATWIRAN SI REP. REGINA REYES

ILANG buwan na rin ang nakararaan matapos ‘ilaglag’ ng Korte Suprema si Marinduque Congresswoman Regina Reyes sa iniisyu sa mambabatas na siya umano’y hindi Filipino kundi isang American citizen.
Subalit ito’y maiinit na tema pa rin ng usapan at balitaktakan. Ang usapin ng pagkakadiskuwalipika ni Rep. Reyes sa mayorya ng Supreme Court ay ‘di maiwan-iwan sa talakayan, marahil dahil sa nasisilip na mga ‘butas’ sa desisyon.
Diniskwalipika ng Kataas-taasang Hukuman ang mambabatas base lamang sa isang blog sa internet ng ‘di kilalang ‘blogger’ at cerox copy ng Bureau of Immigration na nagsasabing siya’y U.S citizen.
Ang ipinupunto pa ni Rep. Reyes, siya’y ‘di nabigyan ng pagkakataon na magharap ng ebidensya, dahil bago pa man magparehistro ng certificate of candidacy ay nag-renounce na raw ito ng kanyang US citizenship.
Kung hihimayin mo nga naman ang mga nabanggit na kadahilanan, aba’y may katwiran ang pag-aalma ni Rep. Reyes, lalo’t ang nagsampa ng disqualification ay ang katunggali sa pulitika na si Lord Allan Velasco.
Si Lord Allan ay anak ni Associate Justice Presbitero Velasco kaya ‘di maaalis ang pagdududa sa pagkakalaglag ni Rep. Reyes sa desisyon ng SC.
Ang desisyon ay umani rin ng malaking question mark sa bagong liderato ni Chief Justice Maria Lourdes Sereno.
Pero kung naging dehado si Rep. Reyes sa mga nagtatangka sa kanyang puwesto na nakuha dahil sa suporta at tiwala ng mga taga-Marinduque noong nakaraang May 2013 election, pakiwari natin – siya’y ginabayan ng nasa ITAAS.
Kasi, bago pa man siya tuluyang maigupo ng mga kalaban, naitaas na ang kanyang kamay ng Commission on Elections at nakapanumpa na kay Speaker Sonny Belmonte bilang bagong miyembro ng Kamara.
Ang desisyon ng Kamara, siya ang nanalong Marinduque representative at ang usapin tungkol sa isyu ng kung sino ang dapat na kongresista ng probinsya ay pagpapasyahan ng House of Representatives Electoral Tribunal.
Pero ‘di pa rin daw kampante ang kampo ni Rep. Reyes dahil ang chairman ng HRET na dirinig sa sigalot nila ni Lord Allan Velasco ay ang ama ng huli na si Justice Presbitero Velasco.
Kaya abangan ang mga susunod na kabanata rito.



