
Caraga RDRRMC nanguna sa National Disaster Consciousness Month; siniguradong nakahanda ang gobyerno sa anumang kalamidad

July 04, 2016 Jennifer P. Gaitano

BUTUAN CITY, Hulyo 4 (PIA) - Kasabay sa pagbubukas ng obserbasyon sa National Disaster Consciousness Month (NDCM) sa buwan ng Hulyo sa Caraga region, sinigurado ng Regional Disaster Risk Reduction and Management Council (RDRRMC) na nakahanda sa anumang kalamidad ang mga lokal na pamahalaan sa rehiyon.
Ayon kay RDRRMC chairperson at Office of Civil Defense (OCD) Caraga regional director Manuel Luis Ochotorena, patuloy na pinaiigting ng RDRRMC ang kampanya sa paghahanda sa anumang sakuna o kalamidad na inaasahang maaapektuhan ang ibat-ibang probinsya ng rehiyon. Ayon kay Ochotorena, nagiging mas aktibo na ang kooperasyon at partisipasyon ng mga lokal na residente dahil na rin umano sa patuloy na pagbibigay-alam sa mga palatuntunin na may kinalaman sa kalamidad.
Sa buong buwan ng Hulyo, may ibat-ibang programa na inihanda ang RDRRMC Caraga kabilang na ang Disaster Risk Reduction - Climate Change Adaptation (DRR-CCA) awareness contests para sa elementary at high school students sa pamamagitan ng quiz bowl, essay writing contest, jingle and poster making contest. May gaganapin ring three-day joint advocacy on disaster preparedness na pangungunahan ng Department of Health (DOH) sa lungsod ng Butuan.
Pangungunahan rin ng Regional Public Safety Batallion ang isang Awareness Run for a Peaceful and Safer Butuan, at iba pang inter-agency activities sa rehiyon.
Binigyang-diin din ni director Ochotorena, na ang RDRRMC na binubuo ng ibat-ibang ahensya ng gobyerno kasama ang non-government organizations, civil society organizations, academe at media ay nagtitipon-tipon sa isang Pre-Disaster Risk Assessment (PDRA) ilang araw bago paman dumating o pumasok ang isang inaasahang bagyo sa Philippine area of responsibility, upang ma-strategize at ma-streamline umano ang plano ng gobyerno sa kanilang paghahanda at sa pagresponde sa anumang insidente.
Dagdag pa ni director Ochotorena na patuloy rin ang ginagawang capability training ng mga responders upang maging handa sa anumang operasyon. Parte rin daw ang Contingency Planning sa preparasyon ng mga local government units at may ginagawa ring emergency telecommunication simulation exercises upang matugunan din ang pangangailangan sa komunikasyon. (JPG/PIA-Caraga)



