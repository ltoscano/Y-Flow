Kaya Natin: Salamat Pangulong Noynoy Aquino!
By Harvey Keh June 24, 2016 Isang linggo na lang at bababa na sa puwesto si Pangulong Benigno ‘Noynoy’ Aquino III pagkalipas ng anim na taon na pamumuno sa ating bayan. Ayon sa mga malapit na kakilala ni PNoy, sabik na raw ito na makapagbakasyon at bumalik sa normal na pamumuhay.
Alam naman nating lahat na noong 2010 ay wala namang ambisyon si PNoy na tumakbo bilang Pangulo ng ating bansa pero dahil sa tawag ng panahon at sa pakikiusap ng madlang Pilipino ay tumaya ito para sa ating bayan.

Masasabi ba nating nagging tagumpay ang pamumuno niya? Para sa akin ay oo.

Hindi ito naging perpekto dahil marami pa ring mga problema pero ginawa niya ang kanyang makakaya sa binigay sa kanyang panahon.
Isa sa mga masasabi kong tagumpay ni PNoy ay ang kanyang nagging kampanya laban sa katiwalian. Tingnan na lamang natin ang Department of Public Works and Highways (DPWH) at ang Department of Education (DepEd), dati-rati ay itong dalawang malaking ahensya ng gobyerno ang kasama sa mga pinakamaruming ahensya dahil napakalawak ng korapsyon na nangyayari rito. Sa panahon ni PNoy, nalinis ang dalawang ahensyang ito at bibigyan din natin ng parangal ang kanilang mga pinuno na sina DPWH Sec. Rogelio Singson at si DepEd Sec. Bro. Armin Luistro. Isa pang tagumpay ni PNoy ay sa larangan ng kalusugan kung saan ay napalawak ng husto ang naging kasapi ng PhilHealth. Ngayon kapag ikaw ay miyembro ng 4Ps o ikaw ay isang senior citizen, awtomatiko nang miyembro ka ng PhilHealth at pwede ka nang makakuha ng libreng serbisyong pangkalusugan sa iba’t ibang mga ospital sa buong bansa.
Dati rati ay mauubos ang pera mo para ipagamot ang iyong sarili at iyong mahal sa buhay pero ngayon ay nandyan na ang PhilHealth para tumulong sa ating pagpapagamot.
Bukod pa rito, naging matagumpay din ang administrasyong Aquino sa panghihikayat ng mga turista sa ating bayan. Sa pamumuno ni Department of Tourism (DOT) Sec. Mon Jimenez ay nag doble ang dami ng mga turistang dumalaw sa atin mula sa iba’t ibang mga bansa.
Dahil sa paglago ng turismo ay dumami rin ang nagkaroon ng trabaho. Hindi na lamang Boracay ang sikat na pasyalan ngayon sa ating bansa, nandyan na rin ang Palawan, Davao at Cebu na malimit dalawin ng mga turista na nais makita ang ganda ng ating bansa.
Marami pang mga naging tagumpay si PNoy pero sa mga susunod na kolum ko na lamang isusulat ang mga ito. Ang nais ko lamang iparating sa ating Presidente ay maraming salamat po sa inyong pagbibigay ng maayos at tapat na serbisyo para sa bawat Pilipino!



