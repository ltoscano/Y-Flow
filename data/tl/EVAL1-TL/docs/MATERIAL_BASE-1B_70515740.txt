Hanggang sa tunay na tagumpay

Lagi’t laging nakaamba ang panganib na mabalewala ang mga inaning tagumpay ng mga kabataan sa kanilang pakikipaglaban para sa karapatan sa edukasyon.
Nariyang patuloy ang pagharang sa mga iginigiit nating reporma sa sistema ng edukasyon, ang pandarahas sa mga lider at organisasyong nagtataguyod ng ating karapatan, at ang pinakatuso, ngunit pinakaepektibo sa pagpapaatras ng ating laban—ang paghabi ng mga ilusyon ng pagbabago na magkukubli sa pangangailangang ipagpatuloy ang laban para sa ating demokratikong karapatan.
Kasalukuyang ginagamit ng administrasyong Aquino ang pagtaas ng pondo para sa edukasyong tersyaryo upang palabasing tinutugunan ng gobyerno ang pangangailangan ng mga state universities and colleges (SUCs). Subalit itinaas man ang nakalaang pondo sa P37.1 bilyon sa 2013 mula P25.8 bilyon ngayong taon, kapos pa rin ito upang tustusan ang kabuuang P54.6 bilyong kailangan ng mga SUCS sa susunod na taon.
Wala ring katiyakang magpapatuloy ang pagtaas ng badyet sa mga susunod na taon. Sa katunayan, pagsapit ng 2016, inaasahan ng Commission on Higher Education na kaya nang tustusan ng may 22 SUCs ang kalahati sa kanilang kabuuang gastusin gamit ang sariling kita mula sa matrikula at pakikipagtambal sa pribadong sektor.
Madaling pinasisinungalingan ng katayuan ng mga SUCs katulad ng Polytechnic University of the Philippines at UP ang pagpapanggap ng gobyerno. Sa PUP, binabalak na dagdagan ang bayarin ng mga estudyante upang dugtungan ang panloob nitong badyet sa susunod na taon. Samantala, ang pagtaas naman ng base tution sa UP mula P1000 kada yunit patungong P1500 kada yunit nitong semestre sa pamamagitan ng Bracket B certification ay signos ng umiigting komersyalisasyon sa unibersidad.
Sa ilaim ng pangunahing plataporma ni Aquino para sa mga SUCs, ang Roadmap to Public Higher Education Reform (RPHER), mananatiling nakaangkop ang edukasyong tersyaryo ayon sa pangangailangan ng pandaigdigang merkado. Tahasang pinupuntirya ng RPHER na ituring ang edukasyon bilang negosyong maaaring pagkakitaan. Nakabalangkas sa RPHER ang patuloy na paghuhubog sa kabataang Pilipino bilang bukal ng murang lakas-paggawa ng mga dayuhang kumpanya.
Ilan sa mga inaasahang duduluhan ng RPHER ang pagbabawas ng bilang ng mga SUCs sa bansa at ang patuloy na pagbabawas sa badyet ng mga SUCs, hanggang sa tuluyang abandonahin ng gobyerno ang pananagutan nitong gawing accessible ang edukasyon sa lahat ng antas.
Sa harap ng ganitong kalagayan, makatwiran ang pagpapatuloy ng laban. Hindi sapat ang postura, hindi sapat ang dagdag sa subsidyo kung mananatili itong kapos sa tunay na pangangailangan. Higit sa lahat, hindi kakanlungin ng mga kabataan ang isang sistemang nagsisilbi lamang sa iilan—mga negosyanteng pinagkakakitaan ang edukasyon at mga kumpanyang nanamantala ng murang lakas-paggawa.
Kaya ngayon, hinihimok tayong muling tumindig at tumutol. Simula ika-13 ng Setyembre, nakatakdang maglunsad ang iba’t ibang grupo ng kabataan ng mga kilos-protesta upang kundenahin ang mga palisiya ng gobyerno sa edukasyon at ipanawagan ang makabuluhang badyet na tunay na magsisilbi sa kabataan at sa bayan. Kasama rin ng iba pang sektor ng lipunan, muling dadagsa sa lansangan ang mga estudyante upang ipaglaban ang karapatan sa mga batayang serbisyong panlipunan.
Hindi bago sa ating pandinig ang hamong ito. Subalit ngayon, nagsusumigaw ang panawagang magsuri at magpatuloy. Kung hindi tayo magpapatuloy, maaaring mawalan ng saysay ang lahat ng ating sakripisyo—ang pagliban sa mga klase para magprotesta, ang pagpapatingkad ng panawagan para sa mas mataas na subsidyo sa edukasyon, ang pagpapalawak sa hanay ng mga estudyanteng nakikipagtunggali sa mga kalsada at sa Kongreso para igiit ang pagkakaloob ng dekalidad na edukasyon sa lahat.
Lahat ng ito’y mababaon na lamang sa mga pahina ng kasaysayan kung magpapabulag tayo sa mga postura ng pagbabagong ipinagmamalaki ng administrasyong Aquino.
Hindi natutuldukan ng pansamantalang tagumpay ang pangmatagalang laban ng kabataan para sa ating karapatan sa edukasyon. Bagaman tila natinag na ng ating mga panawagan ang pamahalaan, nananatiling salungat sa iginigiit nating pagbabago ang mga programa ng administrasyong Aquino para sa edukasyon.
Bilang sektor na magmamana ng mga pagbabagong ibubunga ng mga tagumpay sa kasalukuyan, at bilang isa sa mga puwersang mapagpasya sa pagwasak ng mga hadlang sa makabuluhang reporma, hinahamon tayo ng pangangailangang maging matalas, mapanuri, at mapanghamon.



