‘Conductor’ minaneho ang Chiefs By Elech Dawa July 20, 2016
Masama ang birada ni “The Bus Driver” Jio Jalalon kaya inako muna ni “Conductor” Kent Salado ang paghawak sa manibela upang ipasada ang Arellano University Chiefs sa 96-75 panalo kontra Mapua Cardinal kahapon sa 92nd NCAA senior men’s basketball tournament sa The Arena, San Juan City.
Rumagasa si Salado ng 20 points at siyam na rebounds para ilista ang 3-1 karta ng Arellano at manitili sa No. 4 sa team standings
Nangamote ang opensa ni Jalalon kung saan ay bokya siya sa unang tatlong quarters pero nakatulong pa rin ito kahit kulang ang kanyang boundary matapos ilista ang eight points, nine assists at seven rebounds para sa Chiefs. Nakalaro na si reigning MVP Allwell Oraeme para sa Mapua matapos siyang mabangko sa huli nilang laban pero siyam na puntos at 11 boards lang ang nai-ambag nito kaya nalasap nila ang unang kabiguan sa limang laro.
“Maganda depensa namin kay Oraeme,” ani Arellano coach Jerry Codiñera.
Kasalo ng Cardinals sa second spot ang defending champion Letran Knights na nagwagi laban sa San Sebastian College Stags, 90-77, sa unang laro.
Nagwala sa opensa si Rey Nambatac matapos tumuhog ng 40 points at 10 rebounds para sa Knights.
“He stepped up big for us,” wika ni Letran coach Jeff Napa kay Nambatac.
Kumana agad ng 20 puntos si 5-foot-11 Nambatac sa unang dalawang quarters upang itarak ang 43-38 bentahe papasok ng third period.
Kauna-unahang Letran player na umiskor ng 40 pts si Nambatac sapul ng irehistro ni former star Kevin Alas ang 43 noong Oktubre 13, 2012.
Bumakas si McJour Luib ng 12 points para sa Intramuros-based squad Letran.
Samantala, solo sa unahan ng team standings ang last year’s runner-up na San Beda College Red Lions matapos lapain ang Perpetual Help Altas, 88-70, sa pangatlong laro.
Nagtala ng 20 points at 10 rebounds si cameroonian import Donald Tankoua para sakmalin ng Red Lions ang 5-0 record.



