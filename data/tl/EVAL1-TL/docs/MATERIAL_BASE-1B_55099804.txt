PRANGKAHAN: Magmumulta na lang kaya si Mar Roxas kaysa magsinungaling sa kanyang SOCE?
By Ellen Tordesillas June 20, 2016 Ano ba ang mangyayari kapag hindi makapag-file si Mar Roxas, kandidato sa pagka-presidente ng Liberal Party (LP) noong nakaraan eleksyon ng kanyang Statement of Contributions and Expenditures (SOCE)?
Hindi siya nanalo kaya hindi naman siya matanggal sa puwesto katulad ng nangyari kay dating Laguna Governor Emilio Ramon ‘ER’ Ejercito na natanggal dahil may nagreklamo sa Commission on Elections (Comelec) at napatunayan na sumobra ang kanyang ginastos sa eleksyon noong 2013.
Ayon sa resolution na ipinalabas ng Comelec, bibigyan ang kandidato na nakapagsumite ng maayos na SOCE ng Certificate of Formal Compliance na siyang basehan ng kanyang pag-upo sa puwesto na kanyang napanalunan. Kung wala ng certificate na ‘yan, hindi na makaupo sa napanalunan mong puwesto. Hindi naman nanalo si Roxas, kaya walang mawawala sa kanya kung wala siyang Certificate of Compliance.
May multa ang mga hindi makapag-file ng SOCE, depende sa posisyon.

Mula P10,000 hanggang P60,000. Chicken lang ‘yan kay Mar Roxas.
Samantalang kung mag-file siya ng SOCE na mali-mali at hindi magtugma sa SOCE na ipa-file ng kanyang partido o ang ire-report ng kanyang mga kontobutor sa Bureau of Internal Revenue (BIR), baka makasuhan pa siya ng perjury o pagpasisinungaling o pagpalsipika ng doukumento. Mas malaking kasalanan ‘yun.
Sabi ng tagapagsalita ni Roxas noong kampanya na si Barry Gutierrez ang dami raw kasing mga resibo na kaialngan i-scan at isama sa kanilang pagsumite ng SOCE.
Pumayag ang Comelec sa hininging 14-na araw extension ng LP ngunit dadalhin daw ng PDP-Laban ang kaso sa Supreme Court (SC).
Hunyo 14, anim na araw pagkatapos ng deadline, nakapag-file ang LP Nakapag-file sa oras si Leni Robredo, ang nanalo sa pagka-bise president ngunit marami ang nababahala na baka maapektuhan siya sa kaso ng LP.
Ngunit sabi ng kanyang abogado na si Romulo Macalintal hindi maaring isantabi ang kagustuhan ng taumbayan “will of the people” dahil lang sa pagkukulang ng partido.

Maliban kay Leni manganganib din ang pag-upo ng limang senador ng LP na nanalo kasama na roon si dating Senate President Franklin Drilon, 115 na congressman at 39 na gobernador.
‘Yan siguro ang sinasabi ni James Jimenez na tagapagsalita ng Comelec nang dinedepensahan niya ang desisyon ng Comelec na pumayag sa extension na hiningi ng LP.
Hindi raw nila binaluktot ang batas para pagbigyan lang ang LP. May makikinabang din daw na hindi LP katulad ng mga kandidato na kasapi ng Pwersa ng Masang Pilipino at Aksyon Demokratiko.
Inisip daw nila ang “will of the people.”
O sige.



