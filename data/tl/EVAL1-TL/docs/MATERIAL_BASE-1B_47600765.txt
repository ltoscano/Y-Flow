South Cotabato hospital isinailalim sa Code White Alert dahil sa halalan

May 03, 2016

 LUNGSOD NG KORONADAL, South Cotabato, May 3 (PIA) \-- Nagdeklara ng Code White Alert ang pamunuan ng South Cotabato Provincial Hospital (SCPH) kaugnay sa halalan sa Mayo 9. Ibig sabihin nito, ayon kay Dr. Condrado Brana, hepe ng SCPH na nakahanda ang lahat ng hospital staff, lalung lalo na ang mga kawaning kailangang tumugon sa mga emergency cases. Sa lahat ng panahon, bukas ang mga linya ng kumuniskasyon ng mga tauhan ng ospital kahit na sila ay "off-duty" upang madaling makatugon kung kailangan ang kanilang serbisyo sa nga emergency na maaring mangyari sa panahon ng halalan, paliwanag ni Dr. Brana. Sa ilalim ng Code White Alert, nakahanda rin ang mga gamot at lahat ng kagamitan at pasilidad para sa mga emergency cases. Sa nakalipas pa linggo pa sana sinimulan ang pagdeklara ang Code White Alert sa pampublikong ospital subalit ipinagpaliban ito dahil sa nangyaring protesta ng mga magsasaka sa SOCCSKSARGEN Regional Center kamakailan. Kahapon, Mayo 2 tuluyan nang isinailalim sa Code White Alert ang South Cotabato Provincial Hospital.

Magpapatuloy ang Code White Alert isang linggo matapos ang national at local elections sa Mayo 9, dagdag ni Dr. Brana. (DEDoguiles-PIA 12)



