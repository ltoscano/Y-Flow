
Libreng fruit seeds, seedlings sa mga Nueva Vizcaya farmers

June 16, 2016

BAYOMBONG, Nueva Vizcaya, June 16 (PIA) – Libreng fruit seeds at seedlings ang kasalukuyang ibinibigay ngayon ng Provincial Agriculture Office (OpAg) sa mga magsasaka dito upang matulungan silang itaas ang kanilang kita. Ani Alexander Domingo, provincial agriculturist, ang tulong ay handog at pinondohan ng provincial government at Department of Agriculture (DA) sa mga magsasaka sa lalawigan. “Tulong ito para sa ating mga farmers upang mabigyan din sila ng ibang pagkakakitaan,” paliwanag ni Domingo. Ani Domingo, ang tulong ay hango mula sa High Value Crops Development Program (HVCDP) ng DA na naglalayong matulungan ang mga magsasaka na makapagtanim ng mga mamahaling prutas. Dagdag ni Domingo na angkop ang lupa ng lalawigan sa nasabing programa kung kaya’t umaasa itong lalago ang tulong pangkabuhayan na ibinibigay nila sa mga farmers lalo na sa mga kabundukang lugar. (ALM/BME/PIA 2-Nueva Vizcaya)



