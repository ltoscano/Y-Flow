
12th Mimaropa PESO Congress isinagawa sa Palawan

February 25, 2016

PUERTO PRINCESA, Palawan, Peb. 25 (PIA) --- Isinagawa sa Palawan, partikular sa Bayan ng El Nido ang 12th MIMAROPA Public Employment Service Office (PESO) Congress kamakailan. Mismong si Department of Labor and Employment (DOLE) Secretary Rosalinda D. Baldos ang naging panauhing pandangal at tagapagsalita sa nasabing dalawang araw na aktibidad. Kasama rin ni Sec. Baldoz sina Overseas Workers Welfare Administration (OWWA) Administrator Rebecca Calzado, at DOLE OIC Regional Director Atty. Alvin Villamor bilang mga speakers sa congress. Ilan sa mga tinalakay dito ay ang patuloy na pagsasagawa ng jobs fairs, local recruitment activity, awareness campaign laban sa illegal recruitment, employer-employees relationship, at general labor standard.

Dinaluhan ito ng nasa 100 partisipante na kinabibilangan ng mga PESO Managers mula sa rehiyon ng MIMAROPA at ilang mangagawa sa DOLE. Ayon kay Armando Batul, hepe ng PESO ng Pamahalaang Panlalawigan ng Palawan, ito ang ikatlong pagkakataon na ginanap sa Palawan ang PESO Congress. Dagdag pa ni Batul, layon ng PESO na makaahon mula sa kahirapan ang mga mamamayan sa pamamagitan ng pagtulong at pagkakaloob rito ng mga kinakailangang trabaho at iba pang tulong pangkabuhayan. Ang tema ng PESO Congress ngayong taon ay “ Pagdaloy ng Disenteng Trabaho at Maunlad a Negosyo Kaagapay ang PESO”. (OCJ/LBR/PIA4B-Palawan)



