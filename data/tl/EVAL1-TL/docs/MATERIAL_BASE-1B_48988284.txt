
LINDOL, YOLANDA AT ANG MGA POLITIKO

MAGKAKASUNOD na trahedya ang humahampas sa ating bansa.
Mula sa mga nagdaang bagyo at iba pang bigwas ng Inang Kalikasan, sumunod ang gawa ng tao na kalamidad, ang munting giyera sa Zamboanga City na dala ng Moro National Liberation Front (MNLF) ni Prof. Nur Misuari.
Hindi pa man nalulutas ang problema, bumayo naman ang 7.2 na malakas na lindol na sumira ng mga gusali’t bahay, pati na mga buhay ng tao sa Bohol, Cebu, Siquijor at maraming bayan sa rehiyon ng Visayas.
Itong huli, habang isinusulat natin ito, humagupit ang bagyong si Yolanda na sinasabing pinakamalakas na bagyong naitala sa kasaysayan ng mundo.
Ano pa kaya ang susunod? Sabi ng PAGASA, may namumuo na naman na isang bagyo?
Diyos ko, Diyos ko, pagpalain ninyo kaming mga Filipino.
Ayaw ko muna sanang magbigay ng puna o kritisismo laban sa mga namamahala sa atin, mga opisyal, lokal man o pambansa. Pero hindi ko mapigilan na sila – mga politiko’t opisyal na sundutin sa kanilang tagiliran.
Nakatutuwa na ilan na sa mga senador ang nagpasabi na tanggalin na ang kanilang taunang pondo na Priority Development Assistance Fund (PDAF) na mas simpleng tawaging pork barrel.
Pero ‘yun ay gagawin lamang sa susunod na taon.
Ibig sabihin, may alokasyon pa silang lahat na senador at kongresista sa taong ito.
Sana, kahit minsan lamang sa buhay ninyo, mga politiko, senador at kongresista ay makagawa kayo ng kabutihan sa ating mga kababayan.
Simple lang. Anoman ang nalalabi sa inyong pork barrel hanggang Disyembre 2013, ibigay na ninyo lahat sa mga nasalanta ng lindol, ng bagyong si Yolanda at sa mga iba pang biktima rin ng nagdaang mga kalamidad.
Sana ay mabuksan ang inyong isipan, maski ngayon lang.
Ipatigil din sana muna ni Noynoy Aquino III ang paglaspag, este, pagbibigay ng Conditional Cash Transfer (CCT) at ang kanyang Presidential Social Fund, Presidential Calamity Fund, Presidential Special Fund, Presidential Intelligence Fund, Presidential pork barrel at iba pang pondo, kasama ang nalalabi, kung mayroon pa, na pondo mula sa bilyon-bilyong pisong Malampaya Fund.
At kung pupuwede lamang, Mr. Aquino, puwede ba na huwag ninyong ipakikita ang inyong sarili sa camera na naroon kayo sa lugar ng mga nagdadalamhati na nakangiti pa kayo kung hindi man nakabungisngis?
Naiinsulto ang maraming tao na nawalan ng mahal sa buhay at mahahalagang kagamitan pati na tahanan.
Sana, lahat ng mga politiko, lalo na ang mga nagkamal ng sobrang yaman habang nakaupo sa tungkulin ay kumislap ang pagiging makatao.
Ilabas ang inyong mga pondo na “kinita” sa inyong mga puwesto at iparating, ibahagi, itulong sa lahat na naging biktima ng magkakasunod na kalamidad kahit ngayon lang.
Puwede ba mga lider ng bayan?
o0o
(Mag-text lang po kayo sa 09178548686 para sa inyong mga reaksiyon, opinyon at sumbong.)



