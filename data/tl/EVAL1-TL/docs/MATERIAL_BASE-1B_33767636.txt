Lady Maroons bigong makapasok sa Final Four

ni Hans Christian Marin
Ipinamalas ni Lady Maroons center Antonia Wong ang kaniyang tibay at lakas ng loob ngunit bitin pa rin ang kanyang 13 puntos at 12 rebounds upang akayin ang UP Lady Maroons sa tagumpay.
Napasuko ang UP sa De La Salle University Lady Archers, 64-71 sa huling sagupaan para sa ikalawang round ng University Athletics Association of the Philippines (UAAP) Women’s Basketball Season 76, ika-8 ng Setyembre sa Mall of Asia Arena.
Maghaharap sana ang Lady Maroons at University of Sto. Tomas Tigresses para sa huling bakante para sa Final Four kung nagwagi ang Maroons kontra sa Lady Archers.
Ibinuslo ni Archers guard Marie Scott ang isang makapigil-hiningang tres, isang minuto ang natitira sa sagupaan upang iangat pa lalo ang Archers sa iskor na 65-57 at maiselyo ang panalo.
Nag-alab sa unang half ang Maroons guard na si Bea Daez na kumana agad ng 13 puntos kabilang ang tatlong tres ngunit naging mapagpasya ang kanilang 13 turnovers kumpara sa 4 turnovers ng Archers upang mapag-iwanan sa pagtatapos ng half sa iskor na 29-35.
Isinagawa naman ng Maroons ang 10-0 run sa pamamagitan ng kanilang mala-kidlat na fastbreaks upang maipakita nila ang kanilang puso at umangat sa iskor na 39-35, may anim na minuto pa ang natitira sa ikatlong quarter.
Kumalabit ng tres si Archers guard Trisha Piatos sa pagwawakas ng ikatlong quarter upang maisakatuparan ang 18-6 run ng Archers sa iskor na 53-45 matapos posasan ang mga kamador ng Maroons lalo na ang nag-aalab na si Wong.
Hindi na nakaporma pa ang Maroons sa ikaapat na quarter matapos dominahan ni Archers center Ara Abaca ang frontline ng Maroons tungo sa kanilang ika-siyam na tagumpay.
“If we were just able to lessen our turnovers then we could have sustained our four point lead and could have won it,” ani ni Wong. “That was a must win game for us for our final four hopes but it didn’t go our way,” dagdag din niya.
Nag-ambag si Daez ng 15 puntos, 3 rebounds at 5 assists, guard Sheerose Luna ng 12 puntos, at center Patricia Tatel ng 8 puntos at 11 rebounds para sa Maroons.
Bumagsak ang panalo-talo kartada ng UP sa 5-8 upang magkasya na lamang sa ikalimang pwesto habang umangat naman ang sa La Salle sa 9-4.
Susunod na makakasagupa ng Maroons ang University of Sto. Tomas sa Setyembre 14, alas-nuwebe ng umaga sa Mall of Asia Arena.



