
PRANGKAHAN: Ang pagpili kay Gina Lopez bilang DENR secretary
By Ellen Tordesillas June 26, 2016  Hindi naman ako naniniwala sa theory ng isang tagasuporta ng susunod na pangulo ng Pilipinas na si Rodrigo Duterte, na kaya nilagay ni Duterte ang kontra-mina na si Gina Lopez sa Department of Environment and Natural Resources (DENR) ay dahil gusto niyang balikan ang ABS-CBN at naiinis na rin daw siya sa kakapeste sa kanya ni Gina.
Alam daw ni Duterte na mahihirapan si Gina Lopez sa DENR. Masisira ang ulo niya riyan, sabi ng iba.
Galit kasi si Duterte sa ABS-CBN na tingin nila ay maka-Mar Roxas dahil sila ang nagpalabas ng negative na TV ads gamit ang mga bata laban kay Duterte na pinagawa ni Sen.

Antonio Trillanes IV nu’ng mga huling linggo ng kampanya noong Mayo. Dahil doon, hindi siya nagpa-interview sa ABS-CBN nang manalo siya. Kay Jessica Soho siya ng GMA-7 nagpa-interview.
Ganyan daw kagaling si Duterte dumiskarte, sabi ng kanyang fan.Ewan.
Siguro naniniwala si Duterte na dahil environmentalist si Lopez, mapoprotektahan niya ang kapaligiran laban sa masamang epekto ng pagmimina.
Magandang pakinggan ang panawagan na “ihinto ang pagmimina”.
Sa mga sumisigaw niyan, dapat huwag silang gumamit ng mga bagay na galing sa pagmimina. Isa na roon ang cellphone. Maraming parte ng cellphone ay galing sa pagmimina.
Sabi ng isang pari na abogado, hindi ba naisip ni Gina nang makipagsagutan siya sa negosyanteng si Manny V. Pangilinan, presidente ng Philex Mining, na ang hawak niyang microphone ay gawa ng mga metal na galing sa pagmimina?
Halos lahat ng gamit nating pang-araw-araw ay galing sa pagmimina mula
sa kalan na ginagamit sa pagluluto, sa kaserola na nilulutuan, rice cooker, hanggang sa kutsara at tinidor.

Ang ating mga bahay (maliban na lang kung bahay kubo na gawa sa kawayan at nipa) ay hindi pwedeng tumayo kung walang semento, bakal, at yero. Hindi ‘yan magagawa na walang pako at paggamit ng martilyo. Lahat ‘yan ay mga materyales na nakuha sa pagmimina.
Mga gamit sa ospital at paaralan, halos lahat galing sa pagmimina.
Kaya malaking kaipokritahan ang magsisigaw ng “total ban on mining” kung ikaw ay sumasakay ng kotse, taxi o jeepney, tren o eroplano. Ang makina na ginamit sa pagtahi ng damit at sapatos na iyong sinusuot ay galing sa pagmimina. Kung ayaw mo ng pagmimina, dapat hubo’t hubad ka. Katulad ni Eva at Adan ay dahon lang ang saplot sa katawan.
Ang tanong: ngayon na siya ay DENR secretary, bubuksan ba ni Gina Lopez ang kanyang pananaw na hindi lahat na pagmimina ay iresponsable? Kaya ba niyang balansehin ang pag-aalaga ng kapaligiran at ang pagmimina? Dahil may mga iresponsableng nagmimina naman talaga at ‘yan ang dapat ipahinto.
Ngunit meron namang mining companies na responsable. Nakita ko ‘yun at alam kong isa roon ay kinakalaban ng grupo na suportado ni Gina Lopez.



