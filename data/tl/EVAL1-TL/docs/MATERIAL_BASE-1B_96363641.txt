CALAYAG, TINIYAK NA SAPAT ANG BIGAS SA BOHOL AT CEBU

MARAMING nagmamasid ang nagsasabi na tila may pahiwatig ang Diyos kung bakit tila dumaraan sa maraming mabibigat na pagsubok ang bansa.
Pagkatapos ng sunod-sunod na mga bagyo na nagresulta sa mga pagbaha at pagkamatay ng marami nating kababayan, isang 7.2 magnitude na lindol naman ang yumanig sa Visayas at Mindanao nitong Martes.
Base sa mga huling ulat umaabot na sa mahigit 70 katao ang nasawi at mahigit 200 naman ang nasugatan dahil sa nasabing pagyanig.
Dahil sa rami ng mga sakunang ito ay dapat mag-isip-isip na ang marami sa ating opisyal ng pamahalaan na kailangang ituwid na nila nang totoo ang dinaraanan nila.
Pero bagama’t may mga opisyal na talaga namang korap at kurakot, may ilan pa rin namang gaya ni NFA Administrator Orlan Calayag na talagang sinsero sa kanyang trabaho.
Ito’y sa kabila ng walang tigil na paninira at batikos na ginagawa laban sa kanya ng mga kritiko niya na naglalaway sa puwesto niya.
Kaya naman nang tumama ang lindol ay iniutos agad ni Calayag sa kanyang mga tauhan na tiyaking magigiging sapat ang ipinamamahagi nilang bigas sa mga apektadong lugar para maiwasan ang panic buying na maaaring magresulta naman sa mga kaguluhan.
“Alam natin na sa mga ganitong pagkakataon ay mabigat ang papel na ginagampanan ng mga ahensiya ng gobyerno, kabilang na ang NFA, para tiyakin sa ating mga mamamayan na nandito ang pamahalaan na handang tumulong at ibigay ang mga kinakailangan nilang serbisyo,” wika ni Calayag.
“Pinakamahalaga kasi na mabigyang katiyakan natin na walang magiging pagsasalat sa suplay ng bigas at iba pang mga pagkain, para nang sa ganoon ay maging mas magaan sa mga biktima ang gagawin nilang pagbangon mula sa naranasan nilang bangungot,” dagdag pa niya.
“Nais lang naming ipaalam sa ating mga kababayan na laging nandito ang NFA para tuparin ang mandato nito na tiyakin na sapat ang suplay ng bigas sa anomang pagkakataon at kahit sa anong sitwasyon,” paliwanag pa ni Administrator Calayag.
Wish ko lang na sana lahat ng lider ay gaya ni Calayag na walang ibang iniisip kundi ang kapakanan ng mga mamamayan at hindi ang pagpapayaman sa sarili nila sa pwesto.



