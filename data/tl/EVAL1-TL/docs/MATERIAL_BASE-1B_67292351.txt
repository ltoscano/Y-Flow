Huwad na Paggunita

ni Inah Anunciacion

Suot ang makulay na damit na burdado ng sining ng kanyang lahi, diretso ang tingin ng matandang babaeng katutubo sa lente ng kamera. Kung tititigan nang mainam ang maiitim niyang mga mata, panandaliang maaaninag ang kasaysayan ng kanyang tribo. Naka-ukit sa kaniyang kulukulubot na balat at sa mga linya ng ugat sa kanyang noo ang masalimuot na kasaysayan ng kanyang lahi.
Halos walang tao sa kwartong lulan ang photo eksibit na ito para sa Indigenous Peoples. Nakakulong pa rin sa frame ang imahen ng katutubo—pinagmamasdan—habang laganap sa bawat sulok ng Pilipinas ang lantarang pambubusabos sa mga karapatan ng mga katutubo.
Lupang Tinubuan
Matindi ang koneksiyon ng mga katutubo sa kanilang lupa’t teritoryo na halos kasingkahulugan na ng kanilang identidad.
“Kapag inalisan mo [kami] ng lupa, parang inalisan mo na rin [kami] ng lahi. Ang lupa ay buhay,” ani Aling Kakay, isang Dumagat.
Ang espasyong sosyal, ani isang Marxistang Pranses na si Henri Lefebvre, ay isang produkto ng lipunan. Bawat lipunan—at mga baryasyon nito—ay mayroong kanya-kanyang moda ng produksyion na lumilikha ng kaibang espasyo at sistema sa lipunang iyon lamang maaapuhap.
Bilang isang lipon ng tao, naiiba ang mga IP dahil sa pagkakaroon nila ng tribal system. Ito’y nagbibigay sa kanila hindi lamang ng karapatan pang-indibidwal kundi pati ng karapatan bilang isang kolektib na tribo.
Nais ng mga katutubo ng ekslusibong espasyo upang ilulan ang kanilang mayamang tradisyon. Sa mga hindi kabilang sa espasyong ito, kadalasa’y nagiging biktima ang mga katutubong ito lalo na ang mga kabataang katutubo, ng mga maling kuro-kuro mula sa labas ng kanilang teritoryo.
Biktima ng pagkamkam ng lupa, napipilitan ang mga kabataang katutubo na lumuwas sa espayong hindi lulan ang kanilang mga tradisyon ayon sa Katipunan ng mga Katutubong Mamamayn ng Pilipinas (KAMP). Madalas ay puntirya sila ng diskriminasyon sa kanilang sa komunidad at sa mga siyudad. Kamakailan lang ay pabirong binansagan ni Candy Pangilinan ang mga katutubong Igorot bilang mga taong “may buntot” na ikinagalit ng mga katutubong Igorot.
Isa sa mga porma ng diskriminasyon, ayon sa KAMP, ay ang diskriminasyon sa trabaho. Isang halimbawang naitala ng KAMP ay ang kaso ng dalagang katutubong hindi natanggap sa isang fast food chain dahil umano sa kanyang malalaking binting katangian ng kanyang tribo.
Sa ganitong lente, ang kanilang teritoryo ay maituturing hindi lamang ng pagkukunan ng pamumuhay kundi isang ligtas na kanlungan ng kanilang mga paniniwala’t kasarinlan. Sa patuloy na pagkamkam ng mga pribadong kumpanya sa mga lupain ng mga katutubo, lalong mawawalan ang mga kabataang katutubo ng kanilang pagkakakilanlan at karapatan.
Dulot ng Dahas
Mula sa diskriminasyon sa anyo’t pamumuhay, humahaharap sa mas matitinding pangaalipusta ang mga kabataang katutubo.
Biktima ng maraming human rights violations ang marami sa mga katutubong lumalaban para sa kanilang lupain. Isa na rito si Jordan Manda, 11 taong gulang na anak ng isang Subanen chieftain na si Lucenio Manda na tumanggi sa pagkamkam ng Toronto Ventures Inc. sa kanilang katutubong lupain sa Mindanao.
Sa kabila ng ganitong mga pambubusabos, lalo pa ring dinadagdagan ng administrasyong Aquino ang pasakit sa katutubo. Isinasagawa ang patuloy na militarisasyon sa mga katutubong lupaing may kakayahang maging project sites ng pampamahalaan. Isang malaking banta ito sa pangaraw-araw na pamumuhay ng mga kabataang katutubo mula sa sakahan hanggang sa paaralan, ani Kakay.
Sa mga Teduray ng Mindanao, 70 ang bilang ng mga estudyanteng nagsisiksikan sa isang silid aralan, ayon sa Manobong gurong si Melissa Comiso, na may kalayuan sa nayon ng kanilang tribo.
Dahil sa kakulangan ng suporta mula sa pamahalaan, tulung-tulong na nagtayo ang mga tribo ng Mindanao ng 87 na paaralan sa buong Mindanao. Mga miyembro ng mismong tribo ang nagsisilbing mga guro at hango sa pangangailangan ng tribo ang kurikulum ng mga eskwelahang ito.
Maliban sa kakulangan sa kalidad na edukasyon, patuloy ang banta ng dahas sa mga paaralan. Ilang sa mga paaralan rin ng mga katutubo sa Saranggani ay naipit sa matinding militarisasyon noong 2010 kung saan hinarrass ang mga guro’t estudyante.
Hindi mawawala ang pagtataka sa pagpipinansiya sa mga paaralang ito na kadalasa’y tinatatakan nila bilang “NPA-sponsored.” Sumasailalim sa interrogation process ang marami sa mga kabataang katutubo pinaghihinalaang mga kasapi ng NPA, dagdag ni Comiso.
Ilusyong Utopia
Sa tindi ng banta sa kaligtasan, edukasyon at lang grabbing, prayoridad pa rin ng administrasyong Aquino ang kanyang mga proyektong pagkukunan ng geothermal na enerhiya ayon sa kanyang nakaraang State of theNation Address ni Aquino.
Nakasunod na magsapratktika ng prayoridad na ito ni Aquino ang Chevron na makaaapekto ng tatlong probinsiya sa Cordillera. Sa malagim na kasaysayan ng madugong pakikibaka ng mga katutubo para sa Chico River mula sa pamahalaang Marcos, hindi na natuto ang pamahalaan na nagnanais ipatupad ang proyektong ito.
Kalakhan ng mga kabataang katutubo ay hindi pa mulat sa mga isyung kinakaharap ng kanilang lahi. Sa pagkawala ng kanilang teritoryo kasabay ng kawalan ng sapat na social services napipilitan ang mga kabataang katutubong makipagsapalaran sa mga lungsod upang maghanap ng bagong kabuhayan na dati’y kayang sustentuhan ng kanilang lupaing ngayo’y nakamkam na, ani Kakay .
Hindi rin mainam ang kundisyong hatid sa kanila ng lungsod. Dahil sa kawalan ng babalikang lupa’t lahi, malaki ang posibilidad ng paglimot ng mga kabataang katutubo, wika ni Kakay.
“Labanan,” ani isang magulang na Kankanaey nang tanungin kung ano ang tugon nila sa mga paparating na proyektong yayarok sa kanilang lupain.
“Handang magsakripisyo ang mga magulang para sa kanilang mga kabataang anak,” dagdag pa niya.
Gaano man karaming forum at mga kumperensiya ang ilaan sa mga kabataang katutubo, patuloy pa rin ang pag-iral ng mga pangunahing isyung kinakaharap ng mga katutubo.
Sa pagtatapos ng huwad selebrasyon ng pagpapakita ng pag-alala sa mga katutubo ngayong Agosto, nananatili pa ring estranghero ang mga kabataang katutubo sa kanilang sariling lahi. Sakop pa rin ang kanilang lupang tinubuan ng mga pribadong interes at ng isang pamahalaang walang pagmamalasakit sa sarili nitong mga katutubong.



