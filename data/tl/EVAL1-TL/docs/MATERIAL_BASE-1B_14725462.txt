MGA REKLAMO NG MGA KINAKALAMIDAD PAKINGGAN

NAGLABAS na ng hinanakit sa pamahalaan ang mga biktima ng kalamidad sa bagyo at baha.
Kabilang sa mga naghayag ng malaking tampo nito sa pamahaaan ang isang kongresman mula sa Nueva Ecija.
Tila nakalimutan na umano ng pambansang pamahalaan ang kalagayan ng mga nabagyo at nabaha.
Tanging ang mga biktima na lang umano ng lindol ang todong sinasaklolohan ng pamahalaan.
TAMA ANG KONGRESMAN
Tama ang kongresman ng Nueva Ecija.
At nakatitiyak tayo na marami ang katulad niya mula sa mga lalawigan ng Tarlac, Pampanga, Zambales at iba pang mga lugar na sinira ng bagyong Santi.
Sa totoo lang, matagal na nating sinasabi ang kapabayaan ng pamahalaan sa mga biktima sa mga lugar na ito.
Parang nauulit lamang sa mga biktima ang labis na kapabayaan ng pamahalaan.
Anak ng tokwa, dahil ba sa kakaunti lamang ang mahihitang pakinabang o pogi points ng pamahalaan dito?
DUMAPA, NAWASAK SA BAGYO
Ang mga lalawigan ng Nueva Ecija at Tarlac lalo na ay talaga namang nawasak at dumapa dahil sa bagyong Santi.
Sa bawat 100 bahay, ayon sa kuwento ng mga biktima, nasa 20 lang ang buo at maaaring nawasak o nasira ang nasa 80 porsyento.
Ganito rin ang mga punong inaanihan ng mga ito ng mangga, santol, langka, saging at iba pa.
Nawasakan at nasiraan din ang mga ito ng mga farm sa manok, baboy at iba pang hayop, kabilang na ang mga fishpond at alagaan ng mga yamang-dagat.
Pero ang palayan ang labis na nasalanta at ito pa naman ang pangunahing produkto ng mga nabanggit na lalawigan.
Alalahaning ang Central Luzon ang sinasabing rice granary ng mahal kong Pinas o pinagmumulan ng pinakamalaking suplay ng bigas sa bansa.
MAGALING SA LINDOL
Napakagagaling magkwenta ng mga nasa Kongreso at Palasyo ukol sa mga nasira ng lindol sa Bohol, Cebu, Siquijor at iba pa.
Alam na alam nila na bilyon-bilyong piso ang nasirang mga tahanan at ari-arian.
At panay ang pahayag ng mga ito na magbubuhos sila ng nasa P7 bilyon para sa mga nalindol.
Gagawin daw lahat ng mga nasa Palasyo at Kongreso para makabangon ang mga nalindol.
PAANO ANG MGA NABAHA
Sa reklamo ng mga taga-Luzon na nabaha, paano naman umano sila?
Bilyon-bilyong piso rin ang nasira nilang mga ari-arian at hanapbuhay.
Bakit hindi maringgan ang pamahalaan ng mga pangako para makabangon din ang mga ito sa matinding krisis at paghihirap?
Isa pa, marami rin ang namatay noong dumaan ang bagyong Santi at natatandaan kong mahigit sa 13 ang mga ito, bukod sa mga nasugatan.
Pero ang matindi talaga ay hindi mabilang sa daliri ang mga biktima ng bagyo at baha.
Kung paano nawalan ng pag-asa sa kinabukasan ang maraming biktima ng lindol, ganito rin ang naganap sa mga nabagyo.
At totoo ito.
Kung may 3.5 milyon na biktima ng lindol, higit na marami ang naging biktima ng bagyong Santi.
PANAWAGAN
Ngayon nga ay nananawagan ang mga nabagyo para sila tulungan ng pamahalaan.
Dapat naman talaga na silaâ€™y tulungan at hindi kalimutan dahil sa lindol.
Kung paano pinangangakuan ng langit ng pamahalaan ang mga nalindol, dapat na ganito rin ang gawin nito sa mga nabagyo.
PDAF AT DAP
Ipinangangako ng pamahalaan ang mga Priority Development Assistance Fund at Disbursement Acceleration Program sa mga nalindol. Bilyon-bilyong piso ang PDAF at DAP sa 2013.
Sinasabing may natitira pang nasa P13 bilyong PDAF at ito ang sakop ng temporary restraining order ng pamahalaan.
Mayroon ding P15 bilyong DAP para sa taong ito.
Kung nagagawang ipangako ang nasabing mga PDAF at DAP sa mga nalindol, dapat na ganito rin ang marinig ng mga nabagyo.
Ngunit walang naririnig ang mga taga-Luzon, lalo na ang mga biktima ni Santi.
HALALANG 2016
Nakatatakot isiping magaganap ang karma sa halalang 2016.
Kung mananatili ang matinding kapabayaan sa mga taga-Luzon, ang mga tinatamaan ng kalamidad mula sa bagyo at baha lalo na, malamang na hindi lilingunin at ganap na kalilimutan ng mga ito ang mukha maging ng mga taga-Palasyo.
Kaya huwag nang magtaka ang mga ito kung ngayon pa lang ay nagtatampo na ang nasabing mga biktima.
MAKINIG KAYO!
Kung sinoman ang may tainga sa mga nasa Kongreso at Palasyo, dapat silang makinig sa boses ng milyon-miyong biktima ng bagyo at baha.
Kung hindi nila gagawin ito, mag-antay na lang ang mga ito ng karma.
Kung hindi sa nalalapit na mga araw, marahil sa mga darating na panahon.
UNAHIN ANG GUTOM
Kung pupuntahan lang ng mga taga-Kongreso at Palasyo ang mga biktima ng bagyo, pangunahin nilang karaingan ang pagpawi ng malawakang gutom sa kanilang hanay.
Kakambal nito ang kahilingan nilang ayudahan sila ng pamahalaan na makabangon muli sa malawak na kasiraan.
Libo-libo naman ang umaasang maaayudahan din sila para sa pagtatayo muli kahit ng maliit na dampa na kanilang masisilungan.
O makinig kayo riyan!



