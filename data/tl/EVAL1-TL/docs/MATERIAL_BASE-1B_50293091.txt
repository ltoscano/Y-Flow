Kaso ng dengue sa South Cotabato tumaas

April 07, 2016

 LUNGSOD NG KORONADAL, South Cotabato, Abr. 7 (PIA) \-- Bagama't maigting ang tagtuyot dala ng El Nino, patuloy pa ring tumataas ang bilang ng nagkakasakit ng dengue sa South Cotabato. Kinumpirma ni Jose Barroquillo, mosquito-borne diseases focal person ng Integrated Provincial Health Office, mula Enero 1 hanggang Abril 2, umabot sa 825 ang naitalang kaso sa buong lalawigan. Mas mataas ito ng 55.4 porsiyento kung ikukumpara sa bilang ng kaso sa parehong panahon noong nakalipas na taon. Batay pa rin sa datos ng IPHO, anim na ang binawian ng buhay sa dengue ngayong taon -- tatlo sa Koronadal, dalawa sa Surallah at isa sa Banga. Pinakamarami ang mga kasong naitala sa lungsod ng Koronadal na umabot ng 206 na sinundan ng Surallah (153), Banga (101), Tupi (95), Polomolok (83), Tboli (47), Sto Nino (45), Tantangan (36), Norala (23), Lake Sebu (21) at Tampakan (15). Paliwanag ni Barroquillo ang patuloy na pagtaas ng kaso ng dengue sa kabila ng tagtuyot ay maaring dulot ng di tamang pag-iimbak ng tubig sa mga kabahayan. Dahil kasi sa kawalan ng tubig, kinailangan ng mga pamilya ang magimbak ng tubig subalit nakaligtaan nilang takpan ang mga water container. Paalala ng opisyal, upang makaiwas sa sakit ng dengue, ipagpapatuloy pa rin ang regular ng paglilinis ng lugar na maaring pangitlugan ng lamok na may dala ng virus ng dengue. Kabilang na rito ang palagiang pagpapalit ng tubig sa mga plorera at kalimitang pagllilinis at pagtatakip ng mga imbakan ng tubig. Dapat rin aniyang agad magpakonsulta kung nakakaranas ng mga sintomas ng sakit na dengue. (DEDoguiles-PIA 12)



