
LACSON FOR PRESIDENT

MUKHANG si dating Senador Ping Lacson lang ang masasabi nating matino sa lahat ng politiko sa bansa.
Ito ang nakikita ngayon ng publiko dahil naging consistent si Lacson sa hindi niya pagkuha ng pork maging ito man ay PDAF o DAP.
Iba kasi ang paniniwala ng dating senador sa pork barrel kaya’t never niya ginalaw ang kanyang PDAF magmula nang siya’y maluklok bilang miyembro ng lehislatura o Kongreso.
Maging sa panahon ng impeachment ni dating Chief Justice Renato Corona ay hindi natinag itong si Lacson sa kabila ng magandang offer ng Malakanyang na minamanduhan ni PNoy.
Kung bumoto man itong si Ping para sa impeachment ni Corona ay hindi dahil sa suhol ng Palasyo sa anyo ng PDAF o DAP kaya’t dito lalong napatunayan ng publiko na kakaibang nilalang itong si Lacson.
Dito rin umangat ang mambabatas na taga-Cavite sa pananaw ng madla dahil dito nakita ang kanyang paninindigan at prinsipyo lalo na sa usapin ng pangangalaga ng pera ng sambayanan.
Maging si dating Senador Joker Arroyo na anti-PDAF din ay bumigay rin sa tukso at ito ay malinaw sa pahayag ni DBM boss Butch Abad matapos nitong isiwalat na nakinabang din ang dating mambabatas mula sa Makati sa pork barrel.
Nagkakaso man itong si Mang Ping ay hindi dahil sa pera o salapi dahil malinaw naman na ang kanyang mga kaso ay may kaugnayan sa pagpapatino ng estado.
Dahil sa hindi pagtanggap ni Ping ng pork barrel ay lalong luminaw sa taumbayan na kakaiba itong si Ping sa lahat ng politiko sa bansa kaya’t lumabas na naman ang anggulo na Ping Lacson for President.
Hindi ito palutang na istorya dahil marami sa mga sektor ng ating lipunan ang nagtutulak muli kay Ping sa pampanguluhang halalan sa 2016 dahil hindi trapo si Lacson dahil wala itong sinisino maging ito man ay kanyang kaibigan o kapartido.
Basta’t mali ay mali dahil ito ang kanyang prinsipyo.
Medyo mabigat ang tatahaking landas na ito ni Ping pero sa itinatakbong ito ng mga pangyayari ay malinaw naman na hindi na maniniwala ang tao sa mga trapo at politiko dahil nakita na nila ang kasakiman ng mga ito.



