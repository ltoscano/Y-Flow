Mahigit 30,000 libro para sa K-12 ipinamahagi sa DepEd Pangasinan

July 01, 2016 Elsha Marie B. Soriano

LINGAYEN, Pangasinan, Hulyo 1 (PIA) – Mahigit 30, 000 libro ang ipinamahagi kamakailan ng lokal na pamahalaan ng Pangasinan sa Department of Education (DepEd) School Division ng Pangasinan I at II para magamit ng mga Senior High School students na kabilang sa K-12 program.
Ayon kay Carmina Gutierrez, information officer ng DepEd-Schools Division ng Pangasinan I, ang mga learning materials na ipinagkaloob sa kanila ay hiniling ng dalawang divisions sa pamamagitan ng kani-kanyang resolusyon na inaprubahan ng dating gobernador Amado Espino, Jr.
Ani Gutierrez ang mga aklat na ipinamahagi sa lahat ng mga paaralan sa ilalim ng nasabing school divisions ay nakahanay sa mga paksa na tinatalakay sa Grade 11.
Aniya magiging kapaki-pakinabang ang mga ito sa mahigit 130 paaralan sa Pangasinan I division maging sa mga eskwelahan na kinasasakupan ng Pangasinan II division.
Dagdag pa nito na ang distribusyon ng mga aklat ay ibabatay sa bilang ng enrollees sa bawat paaralan.
Kabilang sa mga aklat na ipinamahagi ay ang Reading and Writing Skills; Komunikasyon at Pananaliksik Sa Wika at Kulturang Pilipino; Pagbasa at Pagsusuri sa Iba’t-Ibang Teksto Tungo sa Pananaliksik; Filipino sa Piling Larangan; Statistics and Probability; Pre-Calculus; General Mathematics; Understanding Culture, Society and Politics; at Disaster Preparedness and Risk Reduction.

Samantala, ang pamamahagi ng aklat ay pinanguhan ni Espino noong Lunes kasabay ng kanyang huling flag-raising ceremony sa kapitolyo bilang gobernador ng lalawigan. (JNPD/EMBS/PIA-1, Pangasinan)



