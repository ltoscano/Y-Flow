Out Of Order: Traffic at emergency powers
By Raymond Burgos June 24, 2016 Si dating Pangulo at ngayo’y Pampanga Rep. Gloria Macapagal-Arroyo ang naunang maghain ng panukalang batas sa Kongreso na naglalayong magbigay ng emergency powers kay incoming President Rodrigo Duterte para resolbahin ang problema sa trapiko sa Metro Manila.
Maraming mga panukala si Gng. Arroyo sa kanyang “Metro Manila Traffic Crisis Act of 2016” na nakatuon sa pagpapagawa ng mga bagong kalsada sa ilalim ng Department of Public Works and Highways (DPWH) at ang reorganisasyon sa Metropolitan Manila Development Authority (MMDA).
Pero ang nakalimutan ni GMA sa kanyang panukalang batas ay kung papaano lilinisin ang mga kalsada sa Metro Manila sa mga nakabalandrang sasakyan na kung tutuusin ay illegal parking na lalo na sa mga major thoroughfares o yaong talagang rutang dinadaanan ng mga pampublikong sasakyan. Kahit anong dami kasi ng kalsada ang gawin ng DPWH ay tiyak na magiging parking area ito ng mga motorista, lalo na ang mga jeepney at tricycle driver na walang disiplina at walang pakilalam kung traffic obstruction man ang kanilang mga nakaparadang sasakyan.
Kung susuriin ang problema sa trapiko sa Metro Manila, malaking sanhi nito ang kawalan ng disiplina ng mga motorista lalu na ang mga driver ng jeepney, taxi, tricycle at bus na hindi marunong tumabi nang maayos para magsakay at magbaba ng mga pasahero.
At dahil walang mga garahe ang mga jeepney at tricycle ay sa mga gilid ng kalsada lang sila pumaparada at kadalasan pa nga ay ginagawang talyer kahit pa major thoroughfare ang mga kalye kung saan sila nakabaranda.
May kapangyarihan ang MMDA na magtanggal ng mga illegally-parked vehicles sa mga pangunahing lansangan sa Metro Manila at ito ay kanilang ginagawa tuwing panahon ng Kapaskuhan sa pamamagitan ng mga Mabuhay Lanes o Christmas Lanes.
Epektibo ang MMDA sa pag-tow ng mga iligal na makaparada at pagbaklas ng mga iligal na istruktura gaya ng mga basketball court, carinderia, billboards at kulungan ng mga alagang hayop pero tuwing Christmas season lang ito ipinapatupad ng MMDA.
Walang makapalag sa MMDA dahil suportado sila ng DPWH, Philippine National Police-Highway Patrol Group (PNP-HPG), Department of Interior and Local Government (DILG), Land Transportation Office (LTO) at mga local government units (LGUs).
Si dating kongresista at ngayo’y Senator-elect Sherwin Gatchalian ang unang nagpanukala sa MMDA na gawing permanente na ang mga Mabuhay Lanes nang sa gayon ay makatulong ito sa pagpapaluwag sa daloy ng trapiko sa Metro Manila.

Tama ang suhestiyong ito ng Gatchalian dahil ang masikip na mga secondary roads dahil sa mga illegall-parked vehicles at iba pang obstruction ang dahilan kung bakit napakasikip ng EDSA lalo na kung rush hour. Gustuhin man ng mga motorista na gumamit ng secondary roads, alam nilang mas lalo silang mata-traffic dito dahil sa mga obstruction at mga nakaparadang sasakyan sa magkabilang gilid ng kalsada.
Kaya nga may panukalang batas din si Gatchalian na naglalayong gawing rmandatory requirement ng LTO sa mga bibili ng sasakyan na magpakita ng katibayan na sila ay may garaheng paparadahan ng kanilang bagong sasakyan.
Suportado ng PNP-HPG ang “Proof of Parking Space Act” ni Gatchalian dahil kung maisasabatas ito at mahigpit na maipapatupad, malaking tulong ito para masolusyonan ang problema ng trapiko sa Metro Manila at karatig na mga probinsiya.
Kung kagyat na maisasabatas ang “Proof of Parking Space Act” ni Gatchalian ay tiyak na gaganda ang daloy ng trapiko sa Metro Manila at hindi na kakailanganin ang emergency powers ni President Rody. Dapat lang simulan ang disiplina sa hanay ng mga motorista lalu na ang mga jeepney at taxi driver.



