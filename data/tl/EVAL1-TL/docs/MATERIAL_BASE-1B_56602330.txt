
ESS AT CIIS BUWAGIN

ANG pagkakasibak sa puwesto ng tinawag na ‘three kings’ sa Bureau of Customs ay hudyat na seryoso ang pamahalaang Aquino na mareporma ang ahensya.
Pero sana, ‘di nagtatapos sa pagkakatanggal ng nasabing ‘tatlong hari’ ang ginagawang major revamp, bagkus ipagpatuloy ito at tamaan ang dapat tamaan.
Kasi, kahit na sinasabi natin na wala nang ‘three kings’ sa Aduana, may mga naiwan pa rin na ayaw paawat sa kanilang maling gawi.
Halimbawa ay ang pangongotong ng ilang tauhan ng Enforcement Security Service at Customs Intelligence and Investigation Service.
Dapat silipin nina Sec. Purisima at Comm. Biazon ang kalokohan ng dalawang opisina na ito na kinakatakutan ng mga negosyante riyan sa Bureau.
Sa isang banda, ang function ng ESS at CIIS ay duplication sa trabaho ng Intelligence Enforcement Group at Intelligence Group ng BOC.
Walang importers at brokers ang natutuwa sa ESS at CIIS dahil sa sobrang panghihingi raw ng mga ito ng tongpats, kahit ‘ligal’ ang importation.
Maraming ‘buwayang si Lolong’ daw sa nasabing units na walang kabusugan kung manghingi ng pitsa at tara sa mga importer at broker.
Ang siste, ang mga ito’y may lingguhang tinawag ng brokers at importers na ‘pakikisama’ grease money na pala, pero humihingi pa ng weekly ‘padulas’.
Saan na nga ba talaga kinukuha ng mga ito ang kakapalan ng mukha sa sobrang panghahalihaw para magkapera? Gen. Aliño, pakasilip, sir.
CORRUPT BFAR OFFICIAL
Speaking of corruption, isang opisyal ng Bureau of Fisheries and Aquatic Resources ang mahilig din daw mangotong sa mga mangingisda.
Tumataginting na P10K hanggang P20K ang hinihingi raw ng BFAR official na ito na tawagin na lang natin sa alyas ‘Roy’ sa bawat bangka na nahuhuli.
Ang style ni ‘Roy’, huhulihin ang mga ‘holbot’ o ‘buli-buli’ sa karagatan ng Manila Bay dahil sa paglabag sa sistema na ito ng pangingisda.
Ang order ni Dir. Asis Perez ng BFAR, ang mahuhuling hulbot o buli-buli ay isasailalim sa seminar, pero imbes na seminar, hinihingan ng pera ni ‘Roy’. Dapat sigurong silipin din ni Dir. Asis ang gawain na ito ni ‘Roy’.



