Paglagay sa Koronadal City sa state of calamity ipinanukala

March 04, 2016

LUNGSOD NG KORONADAL, South Cotabato, Mar. 4 (PIA) — Inirerekomenda ng City Disaster Risk Reduction and Management Council(CDRRMC) ang pagsasailalim sa Koronadal City sa state of calamity. Kinumpirma ni Cyrus Urbano, pinuno ng CDRRMC, na matapos ang ilang pagpupulong ng konseho, ipinanukala na nila sa Sagguniang Panlungsod ang pagdeklara ng state of calamity dahil sa mahabang tagtuyot. Batay sa datos na kanilang nakalap, mahigit PhP 40 milyon na ang naidulot na danyos ng mahabang tagtuyot, kabilang na rito ang kasiraan sa agrikultura at agro-forestry. Una rito, 11 sa 27 barangay sa Koronadal ang nagdeklara ng state of calamity.

Noong Pebrero, nagdeklara ng state of calamity ang mga barangay ng Cacub, Esperanza, Magsaysay, Mabini, Namnama at Carpenter Hill. Sa unang apat na araw ng Marso nagdeklara rin ng state of calamity ang mga barangay ng General Paulino Santos, San Jose, Assumption, Tapland, at Rotonda. Nauna na ring inulat ni Urbano na mahigit 60 ektarya na ng damuhan ang nasunog sa iba’t ibang bulubunduking bahagi ng lungsod dahil din sa tagtuyot.

Kasama ring nasira ng dry spell ang mga punong itinanim sa taunang Tree-Growing Festival ng lungsod,partikular ang mga itinanim noong nakalipas na taon. Umaasa si Urbano na agad magpupulong ang Sangguniang Panlungsod upang talakayin ang panukala. (DEDoguiles-PIA 12)



