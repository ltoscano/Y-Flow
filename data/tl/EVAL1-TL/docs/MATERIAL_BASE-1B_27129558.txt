MATINDING LABAN NG PSL ALL-STAR SQUAD SA MOA By Elech Dawa July 27, 2016
Matinding laban ang naghihintay sa Philippine Superliga (PSL) All-Stars squad pagsabak nila sa FIVB Women’s Club World Championship sa darating na Oktubre sa Mall of Asia Arena.
Lumanding ang PSL All-Stars sa Pool A kasama ang European champion Pomi Casalmaggiore ng Italy, South American powerhouse Rexona Ades ng Brazil at Eczacibasi Vitra Istanbul ng Turkey matapos ang drawing of lots nakaraan.
Makikilatis ang PSL stars sa Oktubre 18 laban sa Brazilians, pagkatapos ng one-day break haharapin naman ng Pinay netters ang Italians, huli ang Turkish. Sakaling katigan ng suwerte ang Filipinas ay makakalaro pa sila sa susunod na stage.
Nasa Pool B ang Asian powerhouse teams na Bangkok Glass, Hisamitsu Springs ng Japan, VakifBank Istanbul ng Turkey at Volero Zurich.
“Nothing will be easy. We have to work hard to give these giants a very good fight,” saad ni PSL president Ramon ‘Tats’ Suzara.
Ang anim sa pitong local players ng PSL All-Star team ay sina Rachel Anne Daquis at Jovelyn Gonzaga ng RC Cola-Army, Jaja Santiago ng Foton, Kim Fajardo ng F2 Logistics at Ces Molina at Jen Reyes ng Petron.
Pangangalanan ang isa pang miyembro bukas sa PSL games na gaganapin sa De La Salle Lipa Sentrum in Lipa City.
Makakasama ng PSL stars ang pitong foreign reinforcements para harapin ang matitikas ng teams sa buong mundo. “We have to form the best team possible,” ani Juico, former PSC chairman. “The goal is not only to put on a good show, but also expose our young players to world-class competitions, something which we will need in future major international tournaments.”



