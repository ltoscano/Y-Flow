P1B rehabilitasyon ng Bustos Dam, sisimulan na ngayong Mayo

April 15, 2016 Shane F. Velasco

BUSTOS, Bulacan, Abril 15 (PIA) -- Nagbigay na ng direktiba si Pangulong Benigno S. Aquino III na simulan na ngayong Mayo 2016 ang malawakang rehabilitasyon ng Bustos Dam o ang Angat Afterbay Regulator Dam upang mas matibayan ang istraktura nito lalo na kung malaki ang nakaimbak na tubig.

Mismong ang Pangulo ang naglunsad ng proyektong pinondohan ng Metropolitan Waterworks and Sewerage System sa halagang isang bilyong piso. Ang Bustos Dam ay kauna-unahang Rubber Dam sa Asya na nagkaroon ng malaking papel upang patubigan ang mga nireporma sa lupang mga sakahan sa Plaridel, sa pamamagitan ng National Irrigation Administration o NIA. Ayon kay NIA Administrator Florencio Padernal, 564.01 milyong piso ang inilaan sa rehabilitasyon ng dam.

Kasama ring pinondohan ang mga pasilidad at imprastraktura na nakakonekta sa Bustos Dam upang makarating ang patubig sa mga lupang sakahan. May tig 44.8 milyong piso sa Package 1 na magsasa-ayos sa North Main Canal na nasa bayan ng San Rafael at South Main Canal na nasa Bustos din bilang Package 2. Nilagyan din ng pondo ang Package 3 upang isaayos ang North Lateral Canal sa bayan ng Pulilan habang 43.9 milyong piso para sa South Lateral Canal na nasa Pandi.

May 34.2 milyong piso sa Package 5 o ang pagsasa-ayos ng Upper Maasim Canal.

34.8 milyong piso naman ang para sa Lower Maasim Canal na nasa bayan ng Candaba sa Pampanga habang 4.9 milyong piso ang para sa pagpapaganda ng pavilion sa parke ng Bustos Dam. Target namang matapos ang proyekto, partikular ang rehabilitasyon ng Bustos Dam, sa Agosto 2017. (CLJD/SFV-PIA 3)



