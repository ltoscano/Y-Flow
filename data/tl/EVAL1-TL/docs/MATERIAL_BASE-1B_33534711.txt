
MAJOR PRODUCTION NG MULTO

KAHIT karamihan sa atin ay mga Katoliko, marami pa rin ang sumusunod sa kaugalian ng Halloween na ngayon nga ay aktibong tinututulan ng simbahan.
Dati naman ay hindi kumikibo ang simbahan sa Halloween kahit na hindi naman talaga ito kulturang Pinoy. Pero ayon sa ibang pari na nakausap ko, lumalala na raw kasi ang mga gimik ‘pag ganitong araw ng patay.
Mga zombie, mga karima-rimarim na imahe ng mga gula-gulanit na bangkay, mga halos maysa-demonyo na raw at pwedeng maka-engganyo talaga ng masamang espiritu.
Nalilimutan na raw ang pag-alaala sa mga yumaong mahal natin sa buhay.
Ako naman ay hindi naniniwala na makalilimot tayo.
Likas sa ating mga Pinoy ang hindi makalimot sa mga namayapa nating mga mahal sa buhay.
Ang isa pa sa hindi nagbabago ay ang mga kwentuhan ng multo tuwing Undas.
Sa mga pahayagan nga ‘pag ganitong panahon, hindi pwedeng walang artikulo tungkol sa mga urban legend, mga kwentong multo.
Sikat na naman ang babae sa Balete drive, muli ay nabubuhay ang kwento ng babaeng nagpapakita sa daan na ito sa New Manila.
May kakilala akong taga-Olongapo na tigas na nagsasabi na hindi siya naniniwala sa multo pero minsan daw na pauwi siya nang ala-una ng umaga ay may nangyari.
Sa daan na kung tawagin ay Roosevelt papasok sa lungsod ng Olongapo ay hinarang siya ng mga tao na nagdi-direct ng traffic.
Parang may shooting, ang daming van, ang daming mga kleigh light, mga camera crane, ang daming mga paroon at parito na mga crew na patawid-tawid pa sa kalsada.
Bumagal ang traffic dahil sa major production na ‘yun at medyo naantala siya sa lugar bago nakauwi.
Kinabukasan, alas-5 ng umaga ay nagising siya sa tawag mula sa opisina na kailangan niyang bumalik sa Manila kaya napilitan siyang mag-drive ulit pabalik ng ala-sais ng umaga.
Nagulat siya pagdaan niya sa Roosevelt, tahimik, malinis, walang kaimik-imik ang kapaligiran.
Tumigil siya nang may makitang matandang lalaki at nagtanong – ‘di po ba may shooting dito kanina lang, tapos na?
Nagtakang tumitig ang matanda sa kanya.
“Taga-riyan lang ako sa likod, hija, wala namang shooting!



