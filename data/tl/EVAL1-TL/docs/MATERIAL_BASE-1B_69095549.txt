Panukalang pagtanggal sa Bracket B certification, ibinasura ng BOR

ni Mary Joy Capistrano
Ibinasura ng UP Board of Regents (BOR) ang mosyon ng student regent (SR) na itigil ang pagpapatupad ng patakarang Bracket B certification (BBC) sa Socialized Tuition and Financial Assistance Program (STFAP) na nagtatakda ng mas mataas na “default tuition” simula noong nakaraang semestre.
Sa pulong ng BOR noong Setyembre 20, iginiit ni SR Cleve Kevin Robert Arguelles na labag ang BBC sa probisyon ng UP Charter ukol sa demokratikong katangian ng edukasyon sa UP, ngunit hindi kinatigan ng mayorya ang nasabing mosyon.
“[W]ith the increase in income collected by the administration, as well as the fallacious reasoning that [the BBC] prevent[s] students from being dishonest, the BOR retain[ed] the Bracket B certification scheme,” ani Arguelles.
Unang ipinatupad ang STFAP noong 1989, ngunit nirepaso ito noong 2007 kasabay ng halos 300 porsyentong pagtaas ng base tuition mula P300 patungong P1,000 kada yunit. Ipinapangkat ng bagong STFAP ang mga estudyante sa limang bracket batay sa taunang kita ng pamilya, mga ari-arian at kagamitan sa bahay, at iba pang salik.
Epektibong itinaas pang muli ng BBC ang matrikula sa UP nang P500 kada yunit, ani Arguelles. Sa ilalim ng BBC, awtomatikong inilalagay sa Bracket A o P1,500 kada yunit ang mga estudyante. Maaari lamang mailipat ang isang aplikante ng STFAP sa Bracket B o sa mas mababang bracket, kung magpapasa siya ng mga patunay na hindi hihigit sa isang milyon ang kita ng kaniyang pamilya sa loob ng isang taon.
Upang suportahan ang panukala ni Arguelles, nagmartsa patungong Quezon Hall ang halos 300 estudyante ng UP Diliman, Manila, at Los Baños sa mismong araw ng pulong ng BOR. Binatikos ng mga estudyante ang pagbasura sa panukala ni Arguelles at ang pag-apruba sa mga bagong bayarin sa darating na semestre.
“We cannot imagine how the BOR decided to accept an illegal and unjust policy, [which not only affects] present students of UP, but [which also makes UP education] more inaccessible to all deserving students regardless of financial status,” ani Arguelles.
Ipinagpalibang bayarin
Samantala, ipinagpaliban ng BOR ang nakatakdang paniningil ng laboratory fees para sa ilang kurso sa College of Music (CM) at sa mga klase ng Physical Education (PE) courses upang muling mapag-aralan ang nasabing mga dagdag bayarin.
Bagaman inaprubahan ng BOR noong 2010 ang lab fees sa CM at College of Human Kinetics (CHK), na ilalaan sa pagbili ng mga bagong kagamitan at sa pagsasaayos ng mga pasilidad, kailangan pa itong muling pag-aralan at tiyaking dumaan sa tamang proseso ng konsultasyon, ani Arguelles.
Malaki man ang kakulangan sa pondo ng CHK, hindi pa rin sapat ang naging konsultasyon ng administrasyon sa mga estudyante hinggil sa panukalang PE fee, paliwanag ni Arguelles
UP Cebu lab fees
Inaprubahan naman ng BOR ang panukalang laboratory fee para sa kursong Management of Information Systems and Technology (MGT 186) na kabilang sa bagong kurikulum ng Management Cluster sa UP Cebu (UPC).
Matapos ang ginawang pagtalakay ng UPC Fiscal Policies and Operations Committee ukol sa bagong MGT lab fee, naglabas ng memorandum si UP Vice President for Administration Maragtas Amante upang tugunan ang oposisyon ng mga estudyante at tanggalin sa kalkulasyon ang bayad sa kuryente.
Ipinag-utos umanong tanggalin ang bayad sa kuryente dahil nagbabayad na ng energy fee ang mga estudyante. Isang uri lang umano ito ng pag-uulit ng bayarin, ani UPC SC 2nd year representative April Dyan Gumanao.
“The [proposal also] divided the total cost of instituting laborator[ies] to a section of only 15 students. In reality, the average number of students enrolled in [an MGT 186 class] is 60,” ani UPC Nagkahiusang Kusog sa Estudyante (NKE) Chair Ronald Baldo.
Hindi rin umano nagkaroon ng sapat na panahon upang iparating ng UPC Student Council (SC) ang oposisyon nito sa bagong bayarin, ani Gumanao.
Gayunman, ipapanawagan pa rin ng UPC SC na baliktarin ang nasabing desisyon ng BOR, sa pamamagitan ng pakikipag-usap sa mga estudyante at mga organisasyon.
“Huwag nating hayaan na maging madali para sa administrasyon ang pagpapasa ng mga dagdag na bayarin. Let us stay vigilant in fighting for a more accessible UP,” ani Baldo. ●
Sidebar
IBA PANG USAPING NATALAKAY SA PULONG NG BOR
Hatol kay Avila
Tinalakay din ng BOR ang halos isang taon nang nakabinbing mga administratibong kaso laban kina UPC Dean Enrique Avila, UPC Budget Officer Alsidry Sharif, at UP Los Banos (UPLB) Administrative Officer Florendo Sambrano.
Taliwas sa naunang panukala ni Pangulong Alfredo Pascual na tanggalin sa serbisyo ang nasabing mga opisyal ng UP, nagdesisyon ang BOR na suspindihin lamang ng anim na buwan si Avila at isang taon naman sina Sharif at Sambrano, ani Staff Regent Jossel Ebesate.
Kinaharap ni Avila, kasama sina Sharif at Pineda, ang kasong “grave misconduct and gross neglect of duty” dahil sa pagpasok sa kontrata kasama ang Greanpeak Construction Corporation, isang pribadong kumpanyang supplier ng panambak at garden soil para sa South Road Project sa UPC.
Kaugnay nito, nilabag umano ni Avila ang Government Procurement Act dahil sa ilegal na pagbuo ng Bids and Awards Committee (BAC) para sa nasabing proyekto.
Sa isang hiwalay na kaso, ginamit din umano ni Avila ang undergraduate tuition increment fund para sa pagbibigay ng bonuses sa mga kawani ng UPC.
“Length of service at good track record ang pinagbatayan ng commutation ng penalty. Taliwas [ito] sa ipinaglalaban natin, dahil ang mangyayari, kahit sino pwedeng [gumawa ng hindi magandang bagay] pero hindi siya matatanggal,” ani Ebesate.●
Dagdag benepisyo
Sa parehong pulong, inaprubahan din ng BOR ang karagdagang mga benepisyo para sa mga kawani ng UP sa ilalim ng Collective Negotiation Agreement.
Kabilang sa mga karagdagang benepisyong matatanggap ang isang sakong bigas, P2,000 special gorcery allowance, at P5,000 special merit incentive kada taon.●
Bagong iskedyul
Sa Nobyembre na muling magpupulong ang BOR matapos mapagpasyahan ng BOR na tuwing dalawang buwan na lamang magsagawa ng pulong, upang mabigyan ng sapat na panahon ang bawat komite na pag-usapan ang mga isyung nakahapag sa BOR, ani Pascual.
Marami ring mga rehenteng hindi regular na nakadadalo sa mga pulong, ani Arguelles. Sa nakaraang tatlong pulong ng BOR, hindi nakarating sina Aurora Rep. Juan Edgardo Angara at Sen. Edgardo Angara, pawang mga kinatawan ng Kongreso sa BOR.
Binatikos naman ni dating SR Ma. Kristina Conti ang bagong iskedyul ng pagpupulong ng BOR. “It would be best if [the BOR] can decide quickly on [urgent] matters and adjudicate promptly issues raised by every sector,” ani Conti.



