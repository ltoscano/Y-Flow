Balwarte ni GMA, bumigay sa Mar-Leni
March 17, 2016 SAN FERNANDO, Pampanga — Ipinangako ni Gov. Lilia Pineda ang all-out support sa kandidatura nina Liberal Party (LP) standard bearer Mar Roxas, running mate Leni Robredo at ang mga senatorial candidate ng LP sa May 9 elections.
“Lahat po ng mga Kapampangan, ipinapangako ko na susuportahan lahat ng inyong mga kandidato,” diin ni Pineda sa itinayong entablado sa harap ng kapitolyo ng Pampanga nang bumisita rito si Pangulong Benigno Aquino III kasama ang mga pambato ng LP.
Sinabi ni Pineda na ito ang maisusukli niya sa ibinigay na tulong ng administrasyon ni Pangulong Benigno Aquino III sa probinsiya, kahit na kilalang balwarte ito ni dating Pangulong Gloria Macapagal-Arroyo. Nagkaroon din ng pagkakataon makapagsalita si Roxas kung saan sinabi ng pambato ng LP na kung nagkaroon ng pagkukulang ang administrasyong Aquino sa pagbibigay ng serbisyo sa taumbayan, pupunuan niya ito sa kanyang termino.



