SPES program sa ARMM, bukas na para sa mga aplikante

February 29, 2016 LUNGSOD NG COTABATO, Peb 29 (PIA) â€“ Hinikayat ng Department of Labor and Employment (DOLE) ang mga mag-aaral na magbabakasyon sa paaralan at mga out-of-school youth sa Autonomous Region in Muslim Mindanao (ARMM) na makibahagi sa Special Program for Employment of Students (SPES). Kaugnay nito, maaari nang mag-apply ang mga interesadong kabataan na nagnanais maging benipisyaryo ng SPES sa ARMM simula bukas Marso 1 hanggang Marso 23, 2016. Sa ulat ng DOLE-ARMM, higit 2,000 studyante at out-of-school youth ang mabibigyan ng pagkakataong mapabilang sa benipisyaryo ng SPES para sa taong ito. Ayon kay DOLE-ARMM Supervising Labor and Employment Officer Norma Lidasan, naglaan ang kanilang ahensya ng 450 slots para sa limang probinsya ng ARMM at 293 naman para sa mga walk-in applicants. Kinakailangang isumite ng isang aplikante ng SPES ang mga dokumento tulad ng SPES application form, sertipiko ng kapanganakan, sertipikasyon mula sa school registrar/Form 138/orihinal na class card, kopya ng income tax return ng magulang o BIR certificate para sa mga exempted parents at sertipikasyon ng mabuting pag-uugali o good moral character mula sa barangay para sa mga out-of-school youth. Ang mga mapipiling benipisyaryo ay magtatrabaho mula Abril 11 hanggang Mayo 11. Abot sa P6.3 milyon ang pondong nakalaan inilaan ng DOLE-ARMM para sa SPES ngayong taon.

Ito ay gagamiting pambayad ng 40 porsiyento ng sahod ng mga benepisyaryo ng SPES. Ang nalalabing 60 ay babayaran ng mga ahensiya, lokal na pamahalaan at mga tanggapan kung saan sila nagtatrabaho. Nitong nakalipas na taon, abot sa 2,543 ang nagging benipisyaryo ng SPES sa ARMM. (ORVRivera-PIA12)



