Kauna-unahang BuB Summit ng DTI, isinagawa sa Nueva Ecija

February 01, 2016 Camille C. Nagaño

LUNGSOD NG CABANATUAN, Peb.1 (PIA) -- Tinipon kamakailan ng Department of Trade and Industry o DTI ang mga lokal na pamahalaan sa Nueva Ecija na benepisyaryo ng proyektong Bottom-Up Budgeting o BuB. Ayon kay DTI Provincial Director Brigida Pili, layunin ng aktibidad na pagsama-samahin ang bawat lokalidad na tumanggap at tatanggap pa lang ng BuB project mula sa tanggapan upang ipaunawa sa kanila ang mga panuntunan ng programa para sa kaagad na matugunan at maipatupad ang mga pangangailangan ng mga kababayan. Bukod aniya sa napatatatag ang ugnayan sa mga lokal na pamahalaan ay nabibigyang pagkakataon din na makapagpahayag sila ng karanasan sa pagpapatupad ng proyekto at kaagad na masolusyunan ang mga problema para sa tuloy-tuloy na implementasyon ng BuB project sa kani-kaniyang lugar. Itinampok sa maghapong pagpupulong ang pagbibigay paalala sa bawat munisipyo at lungsod ukol sa kanilang gampanin sa BuB gayundin ang pagsusuri sa kasalukuyang estado ng 2015 project pati na ang paghahanda ng mga benepisyaryo na tatanggap ngayong 2016.

Base sa tala ng DTI, nasa 15.36- milyong piso ang ipinagkaloob na BuB project sa lalawigan nitong nakaraang taon na kung saan ay tinanggap ng 11 na mga lokal na pamahalaan. Ito ay ang mga bayan ng Licab, Nampicuan, Talavera, Talugtug, Bongabon, Peñaranda, Jaen at San Leonardo kasama pa ang mga lungsod ng San Jose, Muñoz at Cabanatuan. Ayon kay Pili, kabilang sa mga napiling programa ng mga lokal na pamahalaan ay ang mga pagsasanay para sa pagsisimula ng pangkabuhayan, pagtatayo ng Pasalubong Center, Yaman Pinoy Program, at ang agapay sa mga kooperatiba na tumanggap ng Shared Service Facility. Ang kanyang panawagan na lamang ay maimulat at maging kabahagi ang lahat ng mga kababayan sa proyektong BuB ng pamahalaan dahil ito ay itinataguyod para sa kanilang kapakinabangan. Samantala ay pinuri naman ng Department of Interior and Local Government ang gawaing ito ng DTI na lalong natututukan ang implementasyon ng BuB. (CLJD/CCN-PIA 3)



