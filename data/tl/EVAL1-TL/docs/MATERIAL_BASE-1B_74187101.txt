
PA-BIRTHDAY KAY CHAIRMAN

SIGURO lingid sa kaalaman ng marami na ang Metro Manila Film Festival (MMFF) ay nababalot din ng kontrobersiya katulad ng maraming kontrobersiya na kinasasangkutan ng ilan sa ating mga politiko ngayon.
Oo, habang nag-e-enjoy tayo sa mga pelikulang Filipino tuwing Disyembre, may mga nakatagong hinagpis at hinaing din ang mga tao sa industriya ng paggawa ng pelikula tungkol mismo sa MMFF.
Na-audit din kasi ng Commission on Audit (COA) ang MMFF dahil ang perang kinikita tuwing Film Festival pag December ay maituturing na pera ng bayan na sadyang dapat na inilalaan sa industriya ng paggawa ng pelikulang Filipino.
Ang reklamo ng mga taga-industriya, hindi raw talaga napupunta sa movie industry ang taon-taong kinikita ng MMFF dahil hindi nasusunod ang totoong pakay na ang kita ay para nga sa pagpapaunlad at pagpapabuti ng pelikulang Pinoy.
Ano ba ang mga reklamo at pinagmumulan ng kontrobersiya?
Ayon sa report ng COA, ang karamihan ng pera mula sa MMFF ay hindi maayos na nagagamit.
Ilan sa halimbawa ng maling paggamit ng pera ng MMFF, ayon sa COA report, ay ang paggasta ng pondo sa mga bagay na hindi para sa intended beneficiaries nito na ang film industry nga; delayed daw ang pagbabayad ng mga sinehan ng buwis kaya delayed ang pagpasok ng pondo para sa beneficiaries ng MMFF; at minsan ay kumubra pa raw ang dating MMFF Chairman na si Bayani Fernando mula sa pondo ng halagang P1.6 million as “birthday gift.”
Nakalulungkot na kahit ang industriya ng paggawa ng pelikula ay nababahiran ng dumi at baho na parang talamak na ngayon.
Marami ang nagsasabi na hindi naman daw ito ngayon lang kundi noon pa nangyayari ang pang-aabuso o pagsasamantala sa kaban ng MMFF pero ngayon lang unti-unting nabubulgar.
Siguro ang pera ng MMFF ay maliit lang kumpara sa bilyones na pinagdedebatehan sa Supreme Court kung saan involved naman ang mga mambabatas pero hindi pwedeng balewalain.
Kailangan na matutukan din natin ito kung gusto natin na makapanood pa ng quality Filipino films tuwing magpa-Pasko.
Subaybayan.



