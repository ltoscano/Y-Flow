
MMSU kakatawan sa Pilipinas sa Enactus World Cup 2016

July 14, 2016

LUNGSOD NG BATAC, Hulyo 14 (PIA) – Pagkatapos ng masusing pagpili ng mga kilalang business leaders, hinirang ang Mariano Marcos State University (MMSU) Batac City campus bilang kampeon sa Enactus Philippines National finals na ginanap kamakailan sa SMX Convention Center in Mall of Asia. Bilang kampeon, ang MMSU ang kakatawan sa Pilipinas sa prestihiyosong Enactus World Cup sa Toronto, Canada mula Setyembre 28 hanggang Setyembre 30. Nagtagumpay ang MMSU na makuha ulit ang kampeonado mula ng mahawakan nila itong huli noong taong 2013. Ayon kay Patrick John Quitoriano, lider ng grupo at kumukuha ng kursong AB Communication, hindi nila inaasahan ang kanilang pagkapanalo sapagkat mabibigat na paaralan ang kanilang nakaharap sa national finals gaya ng University of the Philippines-Los Banos (UPLB) na nakamit ang unang puwesto.

“Isa lang siyang panaginip dati, pero ngayon ay totoo na. Nakaka-proud na ibabandera namin hindi lamang ang pangalan ng MMSU kundi ang buong Pilipinas,” ani Quitoriano. Ang Enactus na may kahulugang “Entrepreneurial Action for all of US” for a better world, ay isang samahang pandaigdig na nagbubuklod sa mga mag-aaral, akademiko at lider ng mga kalakalan na naglalayong tumulong at magbigay ng mga pagkakataong mapaunlad ang mga tao at komunidad. Sa kabuuan, ang Enactus Philippines ay may 13 satellite offices sa buong bansa kung saan ang MMSU Batac City campus ang tanging nakatalagang opisina sa lalawigan ng Ilocos Norte. Ang nagpanalo sa MMSU sa Enactus national finals ay mga proyektong nailunsad nila na kasalukuyan ay nagbibigay ng pangkabuhayan sa mga residente ng iba’t-ibang komunidad dito. Isa na dito ang Oyster Mushroom Propagation sa loob mismo ng Bureau of Jail and Management Penology (BJMP) sa lungsod ng Batac na pinapalago ng mga residente at opisyal ng BJMP. Sa kasalukuyan, umaabot na sa 69 kilos ng Oyster Mushroom ang naaani nila kada tatlo hanggang apat na buwan o katumbas ng 1,800 floating bags. Ang kinikita nila mula sa Oyster Mushroom ay ginagamit na pambili ng karagdagang pagkain at iba pang personal na pangngailangan ng mga residente. Isa din sa matagumpay na proyektong iprinisenta ng MMSU ay ang pagpaparami ng ‘Eutheuma’ o mas kilala sa Ilocano bilang kanut-kanot (uri ng halamang-dagat) na matatagpuan sa may baybaying bahagi ng La Virgen Milagrosa sa bayan Badoc. Katuwang nila sa proyektong ito ang mga mangingisda at mga residente sa komunidad na nabigyan ng libreng pagsasanay sa pagpapalaki ng kanut-kanot. Sa paggawa din ng ibat-ibang produkto mula sa nasabing halamang-dagat ay nagkakaroon sila ng karagdagang kita. Ayon naman kay Reindel Owen Salvador, isa sa mga tagapayo ng grupo, sa pamamagitan ng extension programs ng MMSU ay patuloy na binibigyan ng capacity building ang mga residente kabilang na ang pagsasanay sa kanila sa financial management para mas may kaalaman sila kung paano hawakan ang kanilang mga kita. Kabilang sa mga nagwaging paaralan sa kompetisyon ay ang kampeon noong nakaraang taon na Holy Trinity College of General Santos, ngayon ay nasa pangalawang puwesto at ang Sultan Kudarat State Univerity na nasa ikatlong pwesto. Ang MMSU Enactus ay binubuo ng mga miyembro na sina: Ma.Kathrina Antonio at Jazzerie Sales, mag-aaral sa kursong BA Sociology, Jhun Clayford Guillermo at James Gaddao, mag-aaral sa kursong BS Agricultural Technology kasama ang kanilang mga tagapayo na sina: Dr. Marivic Alimbuyugen, Bella Gervacio and Reindel Owen Salvado. (JNPD/CJDG, PIA1-Ilocos Norte)



