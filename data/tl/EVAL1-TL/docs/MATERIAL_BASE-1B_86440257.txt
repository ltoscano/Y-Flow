Fighting Maroons, ginahol kontra Red Warriors, 62-57

ni Hans Christian Marin
Nagpamalas ng UP Fighting Maroons ang kanilang tapang at tikas ngunit hindi ito sapat upang higitan ang University of the East (UE) Red Warriors, 62-57, sa sagupaan para sa University Athletics Association of the Philippines (UAAP) Men’s Basketball Season 76, ika-27 ng Hulyo sa Smart Araneta Coliseum.
Naging mapagpasya ang dalawang turnover ng Maroons sa huling minuto ng laro, kung saan napatawan ng 8-second violation ang guard na si Renzar Asilum habang dehado sa iskor na 57-58. Nakatapak naman sa labas ng linya ng court si Jason Ligad, sampung segundo ang nalalabi sa iskor na 57-60 pabor sa Warriors.
Nagpakitang-gilas agad ang 6’8” center Red Warrior na si Charles Mammie na nangibabaw sa gamit ang kanyang post moves upang magtala ng 6 puntos at buhatin ang Warriors, 17-10, sa unang quarter.
Umarangkada naman ang Warriors guard na si Lord Casajeros na kumana agad ng apat na puntos sa pag-uumpisa ng ikalawang quarter upang maisakatuparan ang pinakamalaki nilang kalamangan, 21-10 at manguna sa pagtatapos ng quarter, 29-20.
Bumangon mula sa pagkakabaon ang mga iskolar ng bayan bagaman nalubog sa iskor na 35-24 sa bisa ng layup ni Warriors forward John Noble.
Nagpaulan ng dalawang tres ang mga Maroons guard na sina Ligad at Moriah Gingerich. Tinuldukan naman ng tres ni Maroons forward Samuel Marata ang kinanang 18-9 run ng Maroons upang palapitin ang iskor sa pagtatapos ng ikatlong quarter, 42-44.
Gitgitan ang naging bakbakan ng dalawang koponan sa ikaapat na quarter kung saan naging tabla pa ang iskor sa 49-49 dahil sa tres ni Gingerich at 57-57 sa pamamagitan ng layup at foul play ni Maroons forward Joseph Gallarza. Bigo namang lumamang ang Maroons dahil namintis ni Gallarza ang kaniyang free-throw.
Hindi na nakaporma pa ang Maroons at nagwakas na ang labanan, 62-57, nang umiskor ng apat sa anim niyang free throws si Warriors guard Roi Sumang sa huling minuto ng laro.
“We were working hard. We started strong and finished strong. I’m very proud of my team. We need this experience,” sambit ni Maroons Center, Andre Paras. Ayon naman kay Maroons coach Ricky Dandan, gumawa sila ng ilang pag-aayos sa kanilang laro at nakita naman niyang ginawa ito ng kaniyang koponan.
Kumamada si Maroons Center Raul Soyud ng 10 puntos at 11 rebounds para sa kaniyang ikatlong double-double sa seaon at nakamit naman nina Gingerich at Gallarza ang kanilang career-high na 10 puntos para sa Maroons. Nalimitahan naman sa 3 puntos ang kanilang ace player na si Marata.
Bumagsak ang panalo-talo kartada ng UP sa 0-7 habang umangat naman ang sa UE, 4-3 taglay ang kanilang ikatlong sunod na panalo para sa unang round ng season.



