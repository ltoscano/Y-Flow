
SERBISYONG UNLI NI ALI

SA kabila ng pag-ipit sa kanya ng Konseho sa hindi pagbibigay ng komite o anopamang pondo, patuloy si Manila 5th District Councilor Ali Atienza sa paglilingkod sa kanyang constituents.
Mapalad ang Manilenyo dahil may isang Ali Atienza na walang inisip kundi ang kapakanan at kalusugan ng mamamayan, tulad ng amang si Buhay Partylist Representative Lito Atienza.
Nasa dugo na ang pagtulong, ika nga.
Sa halip mangunsumi sa kawalan ng komite sa Konseho, abala si Ali sa sariling public service projects.
Maraming senior citizen at may kapansanan mula sa Singalong at San Andres ang nagiginhawaan na dahil sa kaloob na wheelchair ng konsehal.
Nariyan din ang house to house ni Ali para sa anti-dengue campaign.
Personal niyang binibigyan ng impormasyon, kasabay ng mga fogging operation, ang mga residente upang makaiwas sa dengue.
Ang tuloy-tuloy na medical mission sa mga barangay at ang mistulang botika na tanggapan ni Ali sa City Hall dahil sa dami ng donasyong gamot mula sa mga pribadong kaibigan ay kanya rin namang ibinibigay sa mga nangangailangan.
Sabi nga ng ilang residente, “sa ospital daw me bayad ang gamot, sa opisina ni Ali, libre ang gamot.” Available ang mga gamot sa ubo, antibiotics, pain reliever, gamot para sa high blood, diabetes at pati herbal medicine ay mayroon.
Meron pa, nagkakaloob din si Ali ng libreng kabaong at free legal services.
‘Yung hindi kayang ipagtanggol ang kanilang mga kaso at yaong may mga suliraning ligal ay tinutulungan din ni Ali.
‘Yung mga barangay chairman nga na biktima ng “pambubukol” sa kanilang real property tax sa barangay ay isa rin sa tinutulungan ni Ali upang ipaglaban ang kanilang karapatan.
Nag-file si Ali sa Ombudsman at sa COA ng Letter for Investigation para maimbestigahan ang kasong ito.
Ang proyekto niya sa murang bigas (P20.00 per kilo) ay malaking tulong sa mga pamilyang maraming anak.
Malaking bagay ito sa mga pedicab driver na maliit lang ang kinikita.
Lahat ito, naipadarama ni Konsehal Ali kahit pinupulitika siya sa Konseho.
Wala siyang komite at pondo pero tuloy ang serbisyo publiko!



