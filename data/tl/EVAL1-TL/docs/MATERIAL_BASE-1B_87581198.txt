
WALA SANANG ZAMBO CRISIS

MAY dalawang pangyayari na siguro’y dapat pag-isipang mabuti ni PNoy, ni Philippine National Police Chief Director General Alan Purisima, ni Interior and Local Government Secretary Mar Roxas at ng ating mga mambabatas: ito ay ang magkaibang resulta ng ginawang pag-atake ng Moro National Liberation Front (MNLF) sa Zamboanga City at sa Lamitan City, Basilan.
Sa Zamboanga City, halos walang kahirap-hirap na napasok ng mga armadong miyembro ng MNLF ang ilang komunidad upang dito sila maghasik ng karahasan at walang kalaban-laban ang mga mamamayan dahil wala silang kahandaan sa ganitong uri ng sitwasyon. Walang mga armas at walang kakayahan ang mga mamamayan na ipagtanggol ang kanilang sarili lalo na ngayong mas pinagkakaitan ng pamahalaan ang ating mga mamamayan na magkaroon ng karapatang mag-armas upang maipagtanggol ang kanilang sarili at mga mahal sa buhay.
Sa Lamitan, nagtangka rin ang MNLF na pasukin ang naturang siyudad upang maghasik din ng karahasan.
Subalit laking gulat ng mga ito nang sila’y salubungin ng mga armadong mamamayan na nakahandang magbuwis ng buhay maipagtanggol lang ang kanilang mga pinaghirapang mga ari-arian at mga mahal sa buhay.
Nabahag ang buntot na nagsiatrasan ang mga MNLF.
Sa Zamboanga City, walang nagawa ang mga mamamayan kundi ang iwanan ang kanilang pinaghirapang maipundar na mga ari-arian at ang ilan pa ay naging bihag ng mga sumalakay na MNLF. Ang ilan ay walang awang pinaslang at ang iba ay pinahirapan pa diumano. Ang mas nakalulungkot ay napakaraming mga kabahayan ang naging abo dahil sa umaatikabong bakbakan sa pagitan ng MNLF at ng government security forces.
Kung handa ang mga mamamayan ng Zamboanga City gaya ng mga taga-Lamitan, hindi na siguro humantong ng ganitong kadugo na bakbakan sa naturang siyudad. At gaya ng mga magigiting na taga-Lamitan, kayang-kaya na maipagtanggol ng ating mga mamamayan ang kanilang mga ari-arian at mga mahal sa buhay kung ang bawat isa ay nakahanda at may kakayahang gawin ito at ang gobyerno ay hindi tayo sinisikil sa ating karapatang mag-armas para sa ating sariling proteksiyon.
Ang mga kriminal na walang ginawa kundi mamerwisyo sa ating mga kababayang tahimik at mapayapang namumuhay ay nagiging matapang lamang dahil batid nila na wala silang kakayahang manindigan at lumaban. Ngunit dahil sa ginawang paghihigpit ng pamahalaan sa karapatan ng mga mamamayang mag-armas, lalong naging madali sa mga kriminal ngayon ang maghasik ng karahasan. Ang ginawa nilang katarantaduhang ito bunsod na rin ng ipinasang Republic Act 10591 o Comprehensive Firearms and
Ammunition Regulation Act ay lalong nagpapalakas ng loob ngayon sa mga kriminal dahil alam nilang walang kalaban-laban ang ating mga kababayang takot na lumabag ng batas.
Ewan ko kung bobo o talagang manhid lang ang mga pinuno natin kaya hanggang ngayon ay hindi nila matanggap na hindi sapat ang kapangyarihan ng pamahalaan upang tayo ay maprotektahan.



