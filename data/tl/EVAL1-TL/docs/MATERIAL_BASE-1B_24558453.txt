
CONG. BUBOY SYJUCO VS FRANKLIN DRILON, KANINO KAYO?

NAGPALABAS ng press release ang mga kawani raw ng Technical Education and Skills Development Authority sa katauhan ng isang Annie Geron.
Nanawagan sila sa Sandiganbayan para raw bilisan ang paglilitis laban kay dating Iloilo Congressman Augusto “Buboy” Syjuco Jr. sa kasong korapsyon. Arya!
Hindi ko minamaliit si Ms. Annie Geron na General Secretary raw ng Public Services Labor Independent Confederation at dating pangulo ng Samahang Malaya ng Nagkakaisang Kawani ng TESDA (Samaka-TESDA).
Kalayaan niya iyon. Pero ang tanong natin, pagpapasya ba ng buong grupo nila iyon o isang utos lang ng isang mataas na opisyal ng TESDA?
Kung susuriin kasi, balido ang mga kaso na isinampa ni Cong. Buboy Syjuco laban kay Senate President Franklin Drilon. Una, ‘yung pagpapatayo ni Drilon ng Hall of Justice na halos isang bilyon ang halaga ng gusali pero binagyo at niyugyog lang ng kaunti ng lindol ay nawasak na kaagad? Iyon ay noong ang senador ay dating Justice Secretary pa lamang.
Gumastos din ng halos kasing-laki na halaga para sa isang road infrastructure project pero mula noon hanggang ngayon ay hindi napaki-kinabangan ang kalsada.
Isama pa ngayon ang matibay (ang mukha) na pagkampi ni Drilon sa iligal na Distribution Acceleration Program (DAP) na inabuso sa lahat ng anggulo. At, idagdag pa ang kaso ng kanyang kaibigan na si Janet Lim-Napoles. May maihahambing ba kina Syjuco at Drilon?
Hindi ko personal na kilala si Cong. Buboy kundi sa mga media-news forum lang. Nakapanayam ko rin siya sa aking mga programa sa radyo.
Madali mo namang makikilala ang isang tao sa pag-uusap. Makakapa mo ang totoo niyang personalidad ang asal sa pagganap sa trabaho o tungkulin. Korap nga ba si Syjuco at nagpayaman sa kanyang serbisyo sibil?
Nakainom na tayo ng Seven Up, Pepsi Cola at mga kahanay na produktong inumin. Bata pa ako, Syjuco na ang tatak ng mga pam-palamig na iyan. Ibig kong sabihin, si Cong. Buboy ay taal na mayaman noon pa man.
Kaya kung palalabasin siya na nagnakaw sa TESDA para magpa-yaman, alamin mabuti ang kanyang katauhan. Ang alam ko lang, masayahin siyang tao at mapagkumbaba sa kabila ng kanyang yamang natural.
Si Drilon, kailan ba siya yumaman? Magkano ang mga bahay niya, lalo na sa North Forbes Park na halos daan-daang milyon ang halaga ng kanyang bahay roon?
Magkano ang tinanggap niyang regalo kay PNoy noong iligal nilang sinipa si dating Supreme Court Chief Justice Renato Corona? At marami pang tanong.
Ang pagsasampa ng kaso ni Buboy Syjuco laban kay Drilon ay simple lang. Para sa mamamayan ng Iloilo at sa bansa.
Sa mga nabasa kong dokumento ng isinampang kaso, wala akong makita na personal niyang galit kundi totoo at nakasusulasok na paglaspag sa pera ng mamamayan. Magkano?



