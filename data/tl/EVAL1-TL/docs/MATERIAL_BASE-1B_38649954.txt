Maayos na pagboto ng mga katutubo sa Mindoro, itinataguyod ng Comelec

May 26, 2016

CALAPAN, Oriental Mindoro, Mayo 26 (PIA) – Matagumpay na naisagawa sa kauna-unahang pagkakataon ang makasaysayang hiwalay na pagboto ng mga katutubong Mangyan sa ilalim ng Indigenous People’s Voting (IPV) project sa Oriental Mindoro at Occidental Mindoro noong Mayo 9. Sa Paitan, Naujan na may 459 IP voters, maayos ang naging pagboto ng mga katutubo liban na rin sa pag-hang ng VCM na ayon sa Board of Election Inspector (BEI) ay ilang minuto lamang naman at hindi gaanong naantala ang isinagawang botohan. Sa Casillion Elementary School sa Baco maayos ding nakaboto ang mga katutubo. Dahil sa tagumpay ng pilot project na ito para sa mga katutubo, inaasahang maisasagawa rin ito sa iba pang panig ng bansa sa mga susunod na halalan. Tinatayang may 20,274 mga botanteng Mangyan sa isla. Sa bilang na ito, umaabot sa 1,413 katutubo ang kwalipikadong bumoto mula sa Oriental Mindoro at 1,470 sa Occidental Mindoro.

(CPRSD/LTC/PIA-Mimaropa/Calapan)



