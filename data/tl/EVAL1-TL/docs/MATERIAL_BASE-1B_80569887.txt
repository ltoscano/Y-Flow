
IBINENTA MO?

MASAYA ang report ng Commission on Elections (COMELEC) na naging mapayapa sa pangkalahatan ang katatapos lang na halalan sa barangay.
May ilang report ng karahasan na kailangan pang tukuyin kung may kinalaman nga sa halalan.
Pero ang pilit na umaangat sa mga balita tungkol sa halalan ay ang mga insidente ng bilihan ng boto.
Nagugulat ang marami, parang ngayon ay masyadong na-highlight sa mga kwento sa dyaryo, TV at radio ang bilihan ng boto sa barangay level.
At nakagugulat ang presyo!
May balita na mayroon daw P1,000 sa isang boto, may P800, P400 at P100.
Isipin na lang, sa pinakamaliit na barangay na kailangan lang ng kandidato ng 200 boto para manalo, kung bibilhin niya sa pinakamababang presyong P100 ay kailangan niya ng 20 libong piso para makapasok o manalo at maging isa sa pitong kagawad.
Napakalaki ng P20 thousand sa isang mahirap na barangay kaya nakagugulat na may ganitong bilihan sa ilan.
Isa pa, bawal ito!
Manalo man, may laging pangamba na ma-disqualify siya kapag nasilip ang ginawang paglabag sa batas ng halalan.
Mas lalong nakagugulat ang balita na P1,000 bawat isang boto ang bilihan sa isang barangay sa probinsya ng Mindanao. Tsk.
Ganito na lang palagi.
Ang ilan sa nakausap ko, nanindigan na hindi nila binenta ang kanilang boto.
Sa isa sa mga barangay sa aking Distrito sa QC, ang mga botante na kakilala ko ay bumoto dahil daw ang kandidato nila ay nalapitan na nila noon at nakapagbigay na sa kanila ng trabaho kahit papano.
Pero sa dami ng kwento tungkol sa vote-buying, nagiging ordinaryo na ang ganitong gawi.
Nakalulungkot.
Pero hindi ako naniniwala na walang gamot ang sakit na ito.
Ilang ulit ko nang ipinaabot sa COMELEC ang aking mungkahi na ayusin at higpitan ang proseso ng resident certificate para kahit papaano ay maiayos ang napakalaking “mali” na ito.
Huwag namang tanggapin na lang natin ito.
Sana may ilan sa mga nasa kapangyarihan ang maging seryoso sa pagtutuwid sa maling landas na ito tuwing eleksyon.



