Minsan sa may Kalilayan

ni Jiru Rada
Middle Kiosk, East Wing, Palma Hall – isa ito sa mga tinuri kong home address sa UP. Hindi bababa sa apat na oras ang biyahe pauwing probinsya kaya madalas sa Kalilayan ang inuuwian ko.
Kalilayan ang organisasyong nagbubuklod sa mga iskolar na galing sa probinsya ng Quezon. Dito nagsasama-sama ang mga malalalim mag-Tagalog, ang mga mahihilig sa pansit habhab at “langgonisa,” pati na rin ang ilang die-hard fans ni Ebe Dancel.
Nakatutuwang isipin na kahit halos isa’t kalahating dipa lang ang lapad ng tambayan, napuno ito ng mga samu’t saring alaala ng aming probinsya. Mula sa walang katapusang UPCAT reviews sa mga high school students taga-Quezon hanggang sa mga naglalakihang quiz bees at lecture seminars, walang humpay na nagsilbi ang Kalilayan sa kaniyang mga kababayan.
Naging saksi ang mga tambayang ito sa mga namuong pagkakaibigan at pag-iibigan, sa umpugan ng mga ideya at pananaw, maski sa pagbuo at pagkamit ng mga pangarap. Nakatanim sa dalawang dekada nitong kasaysayan sa Bulwagang Palma ang paglilingkod sa bayan. Kalakip ng mga taong inilagi nito sa tambayan ay ang mga alaalang bitbit namin kahit saan.
Ngunit sa mahigit 30 taon nitong pagkabuhay sa pamantasan, nabulabog ang Kalilayan sa pagkawala ng kaniyang tirahan sa Bulwagang Palma. Dito sa UP, hindi ko inakalang mawawalan ako ng tahanan.
Sa pagpatak ng taong 2011 nagsimulang lamunin ng anay ang mga haligi ng tambayan. Kinalawang na ang bubungan nito, unti-unting bumigay ang pundasyon at isa-isang nalaglag ang mga bahagi nito. Naging mapanganib na ang tumambay sapagkat nagbadya ang pagguho at tuluyang pagkawasak ng aming munting tirahan.
Pinilit namin itong ibalik sa dati at ipinaayos upang higit pang mapatibay. Naniwala kaming hindi ito mabubuwag ng mga anay, at ilang bagyo na rin ang nagpatunay sa katatagan nito. Ilang beses kaming nakipag-usap sa admin, at hiniling na muling mapaayos ang nasisirang tahanan.
Pagtagal, naramdaman namin ang hangganan ng aming paglaban. Hindi anay o ano mang peste ang sumira sa tambayan ― winasak ito ng bulok na patakaran.
Ang pagkasira ng aming tambayan ang naging dahilan upang tuluyan kaming mapaalis sa Bulwagang Palma. Hindi naging sapat ang anumang paggiit sa aming karapatan sa espasyong aming inalagaan. Para sa mga organisasyong tubong-Palma lang daw ang espasyo na kinatatayuan ng aming naaagnas na tambayan.
Matinding problema ng mga organisasyon sa unibersidad ang pagkakaroon ng tambayan. May ilang suwerte na nabigyan ng kubo sa ilang kolehiyo, air-conditioned room o ‘di kaya’y mga sulok ng gusali na hindi nadadaanan. Ngunit hindi kami kabilang doon.
Sa tinagal-tagal na panahon na namalagi ang tambayan sa Bulwagang Palma, malamang mas mahihigitan pa nito ang mga taong nagpaalis sa amin.
Higit pa ang pagkawala ng tambayan ang naranasan ng Kalilayan nang mapaalis kami sa Bulwagang Palma. Ngunit sa kahit anumang samahan, mabubuo ang tahanan kahit sa ilalim ng ibang bubungan.
B1, Cluster B, Tambayan Complex, Vinzons Hill – minsan sa may Palma namalagi ang Kalilayan. Ngunit mabilis lumipas ang kahapon, at ito na ang bagong tambayan ngayon.



