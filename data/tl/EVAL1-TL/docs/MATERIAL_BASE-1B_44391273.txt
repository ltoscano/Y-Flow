
Paglaya sa kahirapan ng mga magsasaka at mangingisda, tutukan-Senador Villar

June 12, 2016 Shane F. Velasco

LUNGSOD NG MALOLOS, Hunyo 12 (PIA) -- Pinatututukan ni Senador Cynthia Villar, tagapangulo ng Komite ng Pagsasaka sa Senado ng Pilipinas, sa papasok na administrasyon ni Halal na Pangulo Rodrigo Duterte ang mga proyekto at programa para sa ikaaangat pa ng antas ng pamumuhay ng mga magsasaka at mangingisda. Sa kanyang talumpati sa pagdiriwang ng Araw ng Kalayaan sa simbahan ng Barasoain, sinabi niya na iba’t ibang Kalayaan ang hangad ng bawat henerasyon ng mga Pilipino. Noong 1898, ang tanging hangad lamang ay lumaya sa pagkakaalipin sa mga Kastila subalit ngayon, mayroong malaking kalaban na patuloy na nilalabanan, ang kahirapan. Dapat aniyang tapusin na ang laban na ito at unang ipanalo ang laban sa kahirapan ng mga magsasaka at mangingisda.

Upang maganap ito, sunud-sunod na naipasa bilang ganap na mga batas ang mga inihain ni Villar na aniya’y kinakailangan ng matinding pagpapatupad upang maabot at makinabang ang may 11.8 milyong magsasaka at mangingisda sa buong bansa. Una na riyan ang Republic Act 10659 o ang Sugar Industry Development Act of 2015, na nagtitiyak ng ayuda sa bawat magtutubo at manggagawa sa sektor ng pag-aasukal gaya ng pagpaparami at pagpapalakas ng produksyon upang malabanan ang pagbaha ng murang inangkat na asukal sa merkado. Mas pinalawig naman ang Agricultural Competitiveness Enhancement Fund o ACEF hanggang taong 2022 bilang Republic Act 10848 na siyang nagkakaloob ng pondong ayuda sa mga lehitimong mga magsasaka at mangingisda upang madaling makasabay sa kumpetisyon ng lokal at pandaigdigang merkado. Sa ilalim ng batas na ito, 80 porsyento ng pondo ng ACEF ay ilalaan sa pautang na may napakababang interes.

Maari ring makapaglaan ng hanggang limang milyong piso kada isang kooperatiba at isang milyong piso kada isang magsasaka o mangingisda para makabili o makapagtayo ng mga makabagong pasilidad para sa mga produktong agrikultural mula sa produksyon, post-harvest facility, pagpoproseso, at makinarya sa pagsasaka. Nalagdaan na rin ni Pangulong Benigno S. Aquino III ang Republic Act 10816 o ang Farm Tourism Act of 2015 na naglalatag ng komprehensibong programa sa paglikha at pagsulong ng mga sakahang may potensyal sa Farm Tourism sa pamamagitan ng pagkakaloob ng tax incentives and exemptions sa mga magtataguyod at magpapatakbong akreditong tourism professionals and operators.

Napirmahan na rin ang Republic Act 10845 o Anti Large-Scale Agricultural Smuggling Act na nagdedeklara na isang krimen bilang sabotahe sa ekonomiya ang pagpupuslit ng mga produktong agrikultural tulad ng Asukal, Mais, karne ng Baboy at Manok, Sibuyas, Bawang, Karot, Isda at Gulay na iangkat o iluwas nang hindi nababayaran ang buwis. Sa Barasoain pinagtibay ang naging deklarasyon ng Kalayaan sa Kawit, Cavite noong ika-12 ng Hunyo 1898. Dito naganap ang sesyon ng Unang Kongreso, binalangkas ang kauna-unahang Saligang Batas, at inilunsad ang kauna-unahang republika. Sa makasaysayang pook rin nanumpa si Heneral Emilio Aguinaldo bilang kauna-unahang Pangulo ng bansa. Naka-angkla ang pagdiriwang ngayong taon sa temang “Kalayaan 2016: Pagkakaisa, Pagaambagan, Pagsulong.” (CLJD/SFV-PIA 3)



