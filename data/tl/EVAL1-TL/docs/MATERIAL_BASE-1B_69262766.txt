
LGU-Gensan tiwala sa bagong IPMR

January 29, 2016

LUNGSOD NG HENERAL SANTOS, Ene 30 (PIA)--- Tiwala ang lokal na pamahalaan ng Gensan na mas lalong maisulong pa ang kapakanan ng indigenous peoples community sa lungsod ngayon may bago ng hirang Indigenous Peoples Mandatory Representative (IPMR). Itinalaga ng lokal na pamahalaan si Juanito Kindat bilang IPMR. Si Kindat ay itinalaga bilang kapalit ni Fulong Mario Empal na sumakabilang-buhay noong nakaraang taon dahil sa sakit sa puso.
Kamakailan nanumpa si Kindat kay City Mayor Ronnel Rivera. Sya’y sinamahan ng kanyang pamilya bilang suporta sa bagong responsibilidad nito.
Naroon din sina city director Rochelle Sero ng Dept. of Interior and Local Government-Gensan at Myrna Garcia ng National Commission on Indigenous Peoples-Gensan.
Inaasahan naman ni Mayor Rivera na ipagpatuloy ni Kindat ang mga adbokasiya na naumpisahan ng dating IPMR.
Ang unang Blaan Day na idinaos noong nakaraang taon ay isa lamang sa mga inisyatibong pinangunahan ni Empal. Tiwala naman ang alkalde na magagampanan ni Kindat ang responsibilidad na kaakibat sa kanyang posisyon bilang IPMR na magtataguyod sa pangkalahatang kapakanan ng kanyang mga ka-tribung Blaan.
Layunin ng pagkakaroon ng IPMR ay ang maprotektahan at maisulong ang mga karapatan ng indigenous people community na naka-base sa syudad.
Ayon kay Rivera nahirang si Kindat bilang IPMR sa pamamagitan ng katutubong pagpili kung saan nagtipon ang mga tribal chieftains at bumubuo ito ng pinagkaisang desisyon.
Dagdag pa ni Rivera, si Kindat ang napili ng nakararami sa naturang pagtitipon at ito’s sinang-ayunan din ng iba pang mga lider ng Blaan.
Uukupahan ni Kindat ang labing-apat na upuan sa Sangguniang Panlungsod ng LGU-Gensan. (CTApelacio/PIA-12 General Santos City)



