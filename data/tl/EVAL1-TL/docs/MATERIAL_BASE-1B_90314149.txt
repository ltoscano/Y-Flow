
AMBISYOSO

EWAN ko kung sinong ungas ang nag-udyok dito kay Vice-President Jojo Binay na maglagay ng mga pampaepal na sticker sa kanyang dalang relief goods para sa mga sinalanta ng delubyong si Yolanda ngunit talaga namang mali ang ginawang ito ng ating Pangalawang Pangulo. ‘Yan tuloy, sumikat siya sa buong mundo dahil sa pagiging epalitiko.
Ngunit mali rin yata na ihambing itong si Binay kay Davao City Mayor Rodrigo Duterte na isa rin sa mga nag-aambisyong maging Pangulo sa 2016. Kahit saang anggulo mo tingnan ay malayong-malayo naman sa kalingkingan ni Binay itong si Duterte.
Kung talagang magaling na mayor itong si Duterte ay malayong-malayo na sana ang narating ng Davao bilang isang pangunahing siyudad sa Mindanao. Ngunit sa napakatagal na paghahari-harian ng mga Duterte sa Davao ay wala pa rin akong nakikitang pagbabago sa siyudad.
Mas mabilis pa nga ang pag-asenso ng mga bayan na gaya ng Tagum kung ikumpara mo ito sa Davao City na siyang pinakamalaking siyudad sa buong Pilipinas pagdating sa lawak ng lupaing sakop nito. By contrast, ang Makati na teritoryo ng mga Binay ay isa sa pinakamaliit na siyudad sa Metro Manila ngunit ito rin ang pinakamayaman sa buong bansa.
Sa totoo lang, marami lang talaga sa ating mga kababayan ang bumibilib sa pagiging barumbado nitong si Duterte dahil anila, mas kailangan daw ng bansa ang isang matapang na lider. Nagdadamo ba kayo, ha?
Magaling lang gumawa ng mga gimik itong si Duterte at marami naman sa ating mga kababayan ang nauuto.
Hindi niyo ba alam na karamihan sa mga pinapatay sa Davao City ay hindi naman mga kriminal kundi mga kritiko at mga kalaban sa pulitika nitong mga Duterte? Hanggang ngayon ay wala pa ring hustisya ang ginawang pagpaslang sa aking kaibigang brodkaster na si Fernando “Batman” Lintuan na ang tanging kasalanan ay batikusin ang korapsiyon sa ginawang parke sa Davao City. Aba’y maghunos-dili kayo.
At sa mga bilib na bilib dito kay Duterte, subukan ninyong pumunta sa labas ng First District at pumunta kayo sa mga liblib na sulok ng Davao City. Diyan n’yo makikita ang mga kababayan nating napagtampuhan na yata ng swerte dahil sa labis na hirap sa kanilang pamumuhay.
Diyan n’yo rin mapagtatanto na kahit nabansagan na isang siyudad ang Davao ay napakaraming mga komunidad dito ang kontrolado ng mga komunistang New People’s Army. Ito ay matibay na indikasyon na ang isang komunidad ay napapabayaan kaya’t nagagawang kontrolin ng mga armadong bandido.
‘Yan ang dahilan kung bakit ako natatawa na nagagawa pang ihambing itong si Duterte kay Binay dahil kung paglilingkod din lang ang pag-uusapan ay wala namang binatbat ang Davao City sa Makati City.



