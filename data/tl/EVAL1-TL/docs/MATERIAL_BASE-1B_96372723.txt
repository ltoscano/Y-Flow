233 mga kabataan sa Rehiyon Dose inaasahang maging kabahagi sa pagsulong ng kaunlaran

March 31, 2016

LUNGSOD NG KORONADAL, South Cotabato, Mar. 31 (PIA)- Abot sa 233 mga kabataan dito sa rehiyon ang nanumpa kahapon na maging kaisa sa pagsulong ng kaunlaran sa rehiyon sa pamamagitan ng pagboboluntaryo. Ang mga kabataang ito ay nagmula sa University of Southern Mindanao sa Kabacan, North Cotabato, Sultan Kudarat State University sa Isulan, Sultan Kudarat at Mindanao State University sa General Santos City. Sila ay mga miyembro ng SOCCSKSARGEN Youth Volunteer Program na itinatag noong huling kwarter ng taong 2015 sa layong linangin ang kakayahan ng mga kabataan sa pagsulong ng kaunlaran sa pamamagitan ng pagtulong sa mga nangangailangan. Ayon kay Retired Col. Celestino Desamito, Jr., na siyang bumuo ng SYVP, ang boluntarismo ang isa sa mga aspetong makatutulong sa pagtaguyod ng pangakalahatang kaunlaran. Sa pamamagitan nito, aniya, matuturuan ang kasalukuyang henerasyon ng mga kabataan ng tamang pamumuno at pagbibigay solusyon sa mga problemang kailangang tugunan. Sa kabilang banda, nagpahayag naman ng kanyang pagsaludo si Joselito De Vera, executive director ng Philippine National Volunteer Service Coordinating Agency, sa inisyatibo ng Rehiyon Dose sa pagkakaroon ng nabanggit na programa.

Aniya, ang SYVP ang pinakaunang programa sa bansa na maaaring ipatupad din sa ibang rehiyon dahil sa kagandahang maidudulot nito hindi lamang sa mga kabataan kundi maging sa buong komunidad. (SJDuerme-PIA12)



