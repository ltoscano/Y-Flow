7-5 win sa Senado ng LP
Duterte walang say
By Aries Cano June 17, 2016
Tahasang minaliit ni Sen. Tito Sotto ang PDP-Laban ni incoming President Rodrigo Duterte nang sabihin niya ayon sa boses ng taumbayan, 7 sa 12 nanalong senador noong nakaraang eleksyon ay mula sa Liberal Party (LP).
“Pag nakinig ka sa sinabi ng tao… 7 sa 12 nasa line-up ni Mar Roxas. No one from the line-up of PDP-Laban, siguro alam niya ‘yon,” ani Sotto.
Paliwanag pa ni Sotto, wala namang nanalong senador mula sa PDP-Laban kaya naman hindi na rin nakikialam sa isyu ng Senate Presidency si Duterte. Una ng sinabi ni Sotto na walong senador na kaalyado nito ang hindi pabor sa pagbibigay limitasyon sa paghawak sa mga senate committee na siyang gusto ni Sen. Alan Peter Cayetano sakaling ito ang maupong Senate President kaya naman umanib sila kay Sen. Koko Pimentel na nangako naman na mananatili sila sa majority at makukuha ang mga juicy posts.
Ani Sotto, partikular na tinututulan ni Cayetano na runningmate ni Duterte noong eleksyon na maupo sa makapangyarihang komite sa Senado ang mga kritiko ni Duterte ngunit ito naman ang isinusulong nila.
Nanindigan ang senador na ang public order committee chairmanship para kay Sen. Panfilo ‘Ping’ Lacson at Justice committee chairmanship na alok naman kay Sen. Leila de Lima ay akma lamang sa kanila dahil sa kanilang expertise sa nasabing larangan at hindi naman isyu rito kung kaalyado man o hindi ng susunod na administrasyon.



