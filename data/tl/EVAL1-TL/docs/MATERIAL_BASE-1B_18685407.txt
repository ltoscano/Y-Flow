3 PNP generals na sabit sa katiwalian, pangalanan! By Bernard Taguinod June 6, 2016 Hinamon ng ilang mambabatas sa Mababang Kapulungan ng Kongreso si President-elect Rodrigo Duterte na pangalanan ang tatlong heneral ng Philippine National Police (PNP) na kanyang pinagre-resign dahil sa pagkakasangkot sa iba’t ibang katiwalian gaya ng droga.
Sa magkakahiwalay na panayam ng Abante, sinabi ni Quezon City Rep. Winston Castelo na gusto niyang malaman kung ano ang atraso ng mga hindi pinangalanan PNP generals ni Duterte sa kanyang talumpati sa thanksgiving party sa Davao City kamakalawa ng gabi.
“Kailangan malaman ng publiko (kung sino ang tatlong generals). In fairness din sa lahat ng mga generals ngayon lahat ay subject, pag ‘di binanggit (ang kanilang pangalan),” sabi pa ng solon. Ganito din ang sinabi ni Magdalo Party-list Rep. Gary Alejano kaya tulad ng karamihan gusto niyang matukoy ang mga generals na ito.
“Yes, please (pangalanan),” ani Atienza sa hiwalay na panayam para malaman ang atraso ng mga ito.
Nasa gitna ng kanyang talumpati si Duterte ukol sa mga isyu ng droga na kanyang lalabanan umano kasama ang mga pulis na nasasangkot sa iligal na gawain tulad ng droga nang bitawan nito ang hamon sa tatlong general sa Crame na kailangang mag-resign dahil kung hindi ay ipapahiya ang mga ito.
Gayunman, hindi sang-ayon si Ako Bicol Party-list Rep. Rodel Batocabe na pangalanan at tukuyin ni Duterte ang tatlong general na ito. Mas mabuti umano na ipaubaya na lamang sa kanya (Duterte) ang aksyong gagawin nito sakaling hindi mag-resign ang mga nasabing opisyal.



