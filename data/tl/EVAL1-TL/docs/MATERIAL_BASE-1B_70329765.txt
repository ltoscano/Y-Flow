MGA BINULAG NI DUTERTE (2)

ANG lalakas magyabang nitong mga alipores ni Davao City Mayor Rodrigo Duterte na kesyo wala raw binatbat ang ibang lugar sa Pilipinas kung ito ay ikumpara sa Davao.
Ipinagmamalaki pa nila na mapayapa umano ang lungsod kung ikukumpara sa ibang mga lugar sa bansa kaya’t maging ang sarili nila ay binobola nila na may karapatan at kakayahan itong si Duterte na maging Pangulo ng bansa.
At dahil ang pagiging Pangulo ng bansa rin lang ang ating pinag-uusapan, magandang ikumpara natin itong si Duterte at itong si Vice-President Jojo Binay na nagsilbing mayor ng Makati. Kung tatakbo kasi itong ambisyosong mayor ng Davao, malamang, eh, maghaharap sila ni VP Binay.
Ang land area ng Davao City ay 2,444 square kilometers at ito ang pinakamalaking siyudad sa bansa kung laki ng sakop ang pinag-uusapan. Napakayaman sa mga produktong pang-agrikultura at dito nanggagaling ang napakaraming prutas na ibinebenta pa natin sa ibang bansa. Dinarayo rin ang mga lugar na panturismo sa naturang siyudad.
Ang Makati naman ay 27.36 square kilometers lamang ang laki at mas maliit pa sa ilang barangay o distrito ng Davao City. Wala itong anomang produkto at ang pangunahing pinagkakakitaan dito ay ang pagiging sentro nito ng komersiyo sa buong Metro Manila.
Ang Davao City, bilang sentro ng kalakalan at negosyo sa buong Kamindanawan ay mayaman sa likas na yaman. Noon ‘yan at hanggang ngayon.
Ang Makati noon ay puro talahiban at ngayon ay isa nang modernong siyudad.
Ipinagmamalaki ng mga alipores ni Duterte na isang modernong siyudad ang Davao City dahil meron na raw iyong mga CCTV sa bawat kanto, may sensor ang mga traffic light at kumpleto umano ang emergency response unit nito.
Sa Makati, matagal na silang meron nito at hindi lang iyan, ang itinayong opistal ng siyudad ay ang siyang pinakamalaking ospital na pinopondohan lamang ng isang local government unit. Sa Makati rin matatagpuan ang pinakamalaki at pinakamodernong unibersidad na pinapatakbo lamang ng isang LGU.
Sa Makati, libre ang pag-aaral sa mga pampublikong paaralan at lahat ng barangay na sakop nito ay may sariling mga eskwelahan mula prep school hanggang high school.
Kumpleto at moderno ang mga kagamitan ng mga paaralan nito na siya ring dahilan kung bakit kakaunti lamang sa mga kabataan sa Makati ang pumapasok sa private school.
Sa Davao City, kapag lumabas ka na sa sentro na siyang sumasakop sa unang distrito ay rito mo na makikita ang tunay na mukha ng siyudad.
Napakahirap ang buhay ng mga tao lalog-lalo na sa mga lugar na gaya ng Paquibato district na hanggang ngayon ay pugad ng mga komunistang rebelde. Dito rin nagmumula ang napakaraming mamamayan ng Davao City na nakikipagsapalaran sa Metro Manila upang maghanapbuhay.



