Sino si Algieri?

PRESS ROW Ni Nelson Beltran (Pilipino Star Ngayon) | Updated July 20, 2014 - 12:00am

Kasado na ang sunod na laban ni Manny Pacquiao.
At hindi ito kontra kina Amir Khan, Danny Garcia, Ruslan Provodnikov, Juan Manuel Marquez o Floyd Mayweather Jr.
Si Chris Algieri ang makakalaban ng ating pambato sa Nov. 23 sa Macau.
Sino nga ba si Algieri na parang kabute na bigla na lang sumulpot at nabigyan ng tsansa na makalaban ni Pacquiao.
Hindi ko kilala itong si Algieri. Ni hindi ko naririnig ang pangalan nito.
American citizen pero may dugong Italiano at Argentine.

Unang beses ko lang siyang nakita nang labanan niya si Provodnikov mahigit isang buwan na ang nakakalipas.
Tumumba ng dalawang beses si Algieri sa unang round pero nakahabol at nakasungkit ng panalo. Kinuha niya ang WBO junior welterweight title ni Provodnikov.
Dahil sa pagkapanalo ay bigla siyang naging kandidato para kay Pacquiao.
Matangkad si Algieri. Halos 5â€™11 at 30-anyos. Wala pang talo sa 20 laban. Sa papel, maganda ang record.
At kung kaya siyang patumbahin ni Provodnikov ay baka mas kaya ito ni Pacquiao
Malayo pa sa kalibre ni Pacquiao si Algieri. Ewan ko lang kung ano ang tsansa niya sa laban na may catchweight na 144 lb.
Mahirap sabihin kung bebenta ang laban sa pay-per-view. Kaya lang, eto na ang napili nila Bob Arum para kay Pacquiao.
Masakit man sabihin, kinuha nila si Algieri para durugin ni Pacquiao at makamit nito ang ikatlong sunod na panalo matapos ang dalawang dikit na talo.
Kailangan ni Pacquiao ang panalo lalu na kung knockout ang kalalabasan para lumakas ang pag-asa na matuloy na nga ang laban kay Mayweather sa 2015.
Mahirap ilagay si Pacquiao sa alanganing laban.
Kaya dun na muna sa sigurado. At si Algieri nga ang napili.
Puwera disgrasya.



