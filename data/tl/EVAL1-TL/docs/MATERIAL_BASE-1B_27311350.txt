
Sa Ibayong Dagat 15 pulis ng India, napatay ng mga gerilyang Maoista

ANG BAYAN
7 April 2012

Download PDF Labinlimang elemento ng Central Reserve Police Force (CRPF) ang napatay nang tambangan sila ng mga gerilyang Maoista sa estado ng Maharashtra noong Marso 27.

Dalawampu’t walong iba pa ang nasugatan. Ito ang pinakamatinding atake ng mga gerilya mula noong Hunyo 2010, ayon sa tagapagsalita ng CRPF.

Nangyari ang ambus bandang alas-11:30 ng umaga nang pasabugan ng mga gerilyang Maoista ang sinasakyang bus ng mga pulis.

Ang lugar ng pinakahuling labanan ay nasa distrito ng Gadchiroli na malapit sa hangganan ng estado ng Chhattisgarh, ang pinakasentro ng armadong pakikibaka ng mga Maoistang Indian.

Naganap ang pang-aatakeng ito sa kabila ng sinasabi ng reaksyunaryong gubyerno na nasa “taktikal na pag-atras” ang mga gerilyang Maoista. Nagsimula ang pakikibaka ng mga Maoista noon pang 1967. Noong 2009 ay naglunsad ang reaksyunaryong estado ng malaking opensibang tinaguriang “Operation Greenhunt” na nagbunga na sa malawakang paglabag sa karapatang-taon. Gayunpaman, nabigo itong lipulin ang mga Maoista.

Noong Enero nitong taon, 12 pulis ang napatay at nasugatan ang tatlong iba pa nang masabugan ng eksplosibo ang sasakyan ng kaaway sa isang magubat na lugar sa estado ng Jharkhand. Noon namang Hunyo 2010, dalawampu’t anim na upisyal ng pulis ang napatay nang tambangan sila sa Chhattisgarh, dalawang buwan matapos salakayin ng mga gerilya ang detatsment ng pulis sa pareho ring estado.



