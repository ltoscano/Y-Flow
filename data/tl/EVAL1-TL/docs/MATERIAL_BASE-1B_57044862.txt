Penitensya

AKSYON NGAYON Ni Al G. Pedroche | Updated March 31, 2012 - 12:00am

KUWARESMA na naman. Bantog ang Pilipinas sa buong daigdig dahil sa pagpepenitensya ng maraming deboto. May pinadurugo ang likod sa walang humpay na paghaplit ng pamalong may mga tibo. Mayroong nagpa!!pasan ng krus at nagpapapako tulad ng ginawa ng Panginoong Jesu-Cristo sa kalbaryo. Ang kaibhan nga lang, hindi sila namamatay at nabubuhay na muli gaya ng ginawa ng Panginoon.
Ang taunang pangyayaring ito ay isa sa mga tourist attractions ng bansa kapag Semana Santa. Only in the Philippines ito.
Naniniwala ang mga namamanata na mahuhugasan nila ang kanilang kasalanan kung pahihirapan ang sarili. May kalayaan ang lahat na paniwalaan ang gustong paniwalaan.
Ngunit mayroong iba na matapos magpenitensya ay balik sa dating masamang gawi at ito’y salungat sa sinasabi ng Salita ng Diyos:
Hebreo 10:26, kung tayo’y patuloy na nagkakasala matapos malaman ang katotohanan (sa Biblia), wala nang ibang sakripisyong magagawa ang tao.
Tutal Semana Santa kaya bayaan n’yo sana na magbahagi tayo ng kuntil-butil na kaalaman mula sa Biblia. Epeso 2:9 ay nagsasabing “Ang kaligtasan ay hindi pabuya na nakakamit sa pamamagitan ng mabuting gawa na puwedeng ipagmayabang.
Kaya kung magpa!!pasan ng krus o kahit magpapako hanggang mamatay, walang kabuluhan ito dahil ang kaligtasan ay nagmumula lamang sa pagtanggap natin kay Jesu-Cristo bilang Panginoon at Tagapagligtas.
Roma 6:23 Ang kabayaran ng kasalanan ay kamatayan ngunit ang libreng handog ng Diyos ay buhay na walang hanggan kay Cristo-Jesus.
Hindi ko sinasabing di dapat gumawa ng mabuti tulad ng pagtulong sa kapwa. Pero ginagawa natin ito hindi dahil inili-ligtas natin ang sarili kundi dahil tayo ay tumanggap na kay Cristo at bilang anak ng Diyos, katulad natin ang ating Ama na gumagawa ng mabuti.
Magbulay tayo sa Salita ng Diyos sa panahon ng Kuwaresma.



