Valdez sasalang na kontra UP By Robin Mendoza June 13, 2016
Sa pakikipagtuos ng Bali Pure ngayon kontra University of the Philippines, present na si Alyssa Valdez.
Magsasalpukan sa alas-sais ng hapon ang Bali Pure (2-1) at UP (1-2) sa pagpapatuloy ng Shakey’s V-League Season 13 Open Conference sa The Arena sa San Juan. Asahang mas magiging deadly ang opensa ng Purest Water Defenders sa pagdating ni Valdez na makaka-tandem ni Grethcel Soltones sa atake.
“Nandito na ako sure na akong makakalaro,” pangako ni Valdez na hindi nakasama sa unang tatlong laro ng Bali Pure dahil sa exhibition games nito sa Europe.
Kahit na malalakas na ang mga players ng Bali Pure sa pangunguna nina Valdez at Soltones ay naniniwala pa rin ang dating Ateneo star na kailangan nilang pagtrabahuhan ang kanilang panalo.
“Hopefully, we’re really praying na makukumpleto kami and magkaroon kami ng connection sa schedules namin,” saad niya.
“Hindi rin naman namin sinasadya na mangyari ang ganoon na hindi kami magkasama-sama sa training but hopefully magawan din namin ng paraan ang attendance namin,” dagdag niya.
Makakasamang muli ni Valdez ang kanyang dating mga teammates sa Ateneo na sina Denden Lazaro, Ella de Jesus, Jem Ferrer at Amy Ahomiro.
Samantala, sisikapin naman ng UP na sirain ang welcome party ni Valdez.

Sasandal ang Lady Maroons kina Nicole Tiamzon, Kathy Bersola at Isa Molde para tapatan ang star power ng Bali Pure.
Sa unang laro, magtutuos ang National University at Iriga sa 4:00 ng hapon.
Kapwa may tangan na 1-2 win-loss record ang Lady Bulldogs at Lady Uragons.
Susubukan ng NU na makabawi sa mapait na talo sa Bali Pure, 25-18, 18-25, 25-19, 19-25, 13-15, at ang Iriga naman ay kakatok sa pintuan ng swerte para patumbahin ang mas malakas na Lady Bulldogs.
Magtatapat sina Jaja Santiago, Jorelle Singh at Risa Sato ng NU kontra kina Shola Alvarez at Bicolanang si Grazielle Bombita ng Iriga.



