
PINAG-IINITAN PATI ANG NATITIRANG PORK BARREL

NOONG una ay pabor ako na ibigay sa mga biktima ng lindol ang natitirang pera mula sa Priority Development Assistance Fund (PDAF).
Pabor ako kung talaga ngang mapupunta ang paggastos ng pera para makabangon ang mga kababayan natin sa Bohol at Cebu.
Pero nang malaman ko na tila nanginginig si Sen. Franklin Drilon at ilang senador sa planong paggastos sa pondo sa pamamagitan ng paglalabas ng Senate Resolution na nagbibigay poder kay Pangulong Noynoy Aquino na ilipat sa Presidential Calamity Fund ang natitirang pork barrel, mukhang delikado.
Tayo po ay natatakot na baka kulimbatin na naman ng Malakanyang at mga politikong masisiba ang nasabing pera.
Kung gusto talagang itulong ang pondo sa mga biktima ng lindol, bakit kailangang paraanin pa sa kamay ni PNoy?
Wala na tayong katiwa-tiwala kay PNoy dahil sa na-kaiimpatsong presidential pork na Disbursement Acceleration Program (DAP) fund na hinati-hati niya sa mga kakamping senador at kongresista para lang pagkaisahang sipain sa Korte Suprema si Chief Justice Renato Corona.
Si Drilon ang may pinakamalaking nakuha sa DAP. Palihim na ginawa ang pamamahagi ng pera at kung hindi kay Sen. Jinggoy Estrada, hindi ito mabubunyag.
Ngayon, nagpapakana si Drilon para mailabas ang “savings” sa PDAF. Kung hindi pa sa inilabas na TRO ng Korte Suprema o kung hindi ito pinigil, said na ito sa mga buwaya.
Ginamit pa ng buwakananabits na ‘to ang kapakanan kuno ng mga biktima ng lindol.
Ang hilatsa ng mukha nina PNoy at Drilon ay hindi na dapat pagkatiwalaan kailanman. Nagkamali tayo na siya ay gawing Pangulo. Bantayan natin at huwag hayaang mapasakamay ng mga hinayupak na ‘yan ang pera ng bayan.
Sana nga ay tuluyan nang alisin ang pork barrel. At magdesisyon din sana ang Korte Suprema na ilIgal ang DAP.
Pondo ito na natitipid ng mga ahensiya na para sana sa pagpapabilis ng mga programa ng gobyerno pero pinagpipiyestahan ng mga magnanakaw.



