
Nichukueni ninoe chipukizi, Nandwa aomba Leopards
MKUFUNZI wa zamani wa klabu za Karuturi Sports, Tusker FC na AFC Leopards, James Nandwa, amedokeza kwamba yuko tayari kurejelea ukocha katika moja ya klabu zinazoshiriki Ligi Kuu (TPL) mwakani kwa minajili ya kuwanoa vijana na kuwapa malezi bora ya soka. 
Nandwa alitimuliwa na ‘Ingwe’ mapema mwaka huu kwa kile kilichotajwa na usimamizi wa klabu hiyo ‘msururu wa matokeo duni‘. Tangia kujiri kwa tukio hilo, Nandwa alipoteza kazi yake pia katika timu ya taifa, Harambee Stars.
Kocha huyo alisema kwamba amekuwa akijihusisha na masuala ya kibinafsi kwa kipindi hicho kizima na likizo imemhakikishia kwamba ametosha kurejea ugani kuifunza moja ya klabu zinazowania ubingwa wa TPL 2015.
“Nilijipa shughuli nyingi baada ya kupoteza kazi ya ukocha na kwa sasa nahisi ninayo kila hali ambayo itaniwezesha kufanikisha kampeni za klabu yoyote kwenye TPL. Sidhani nitashindwa kutimiza ndoto za kikosi chochote kwenye ligi hiyo inayozidi kushuhudia umaarufu na upinzani mkubwa“, alisema Nandwa.
Akieleza matumaini yake ya kurejelea ukufunzi, Nandwa alisema kwamba hakuna klabu yoyote ambayo imemsemeza kwa minajili ya kutaka huduma zake. Ingawa hivyo, alisisitiza kwamba huenda akahiari kurejea AFC Leopards kwa mara nyingine tena.
“Taaluma yangu ni muhali sana kutabirika. Naamini kwamba mimi ni kocha mzuri. Kazi ambayo nimeifanya na ufanisi wangu katika vipindi vya awali unatosha kufupisha kiwango cha uwezo nilionao. Nimehitimu na kufuzu kwa kazi hii na ninaamini ninachohitaji ni subira tu. Nayo fursa ikija, sitasita kuipokea kwa mikono miwili hata kama ni ya kunitaka kurejea Leopards“, alifafanua Nandwa.
Kocha huyo anaamini kwamba kutimuliwa kwake Ingwe ni jambo lililokuwa la kawaida na katu hakuona kuwa suala hilo lilikuwa ni uamuzi wa kimakusudi ulioafikiwa na usimamizi wa klabu hiyo kwa lengo la kumdhalilisha.
Nandwa alisema kwamba daima klabu yoyote inapokosa kusajili matokeo yanayoridhisha matamanio ya usimamizi na mashabiki wake basi aghalabu shinikizo huelekezwa kwa mkufunzi.
“Yote yaliyojiri katika klabu ya Leopards ni mambo ya kawaida katika msururu wa changamoto zinazonasibishwa na taaluma ya ukocha.


