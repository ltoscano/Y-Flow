Wajipanga kukwamisha Bajeti ya Nishati
May 22, 2013

WIZARA ya Nishati na Madini inatarajia kuwasilisha hotuba yake bajeti yake Jumatano hii, huku kukiwa na habari kwamba baadhi ya wabunge wamejipanga kutaka kuikwamisha. 

Taarifa zilizopatikana hapa zikiwakariri baadhi ya wabunge zinasema kwamba mkakati huo unaundwa na wabunge kadhaa ambao wengine walikuwa wajumbe wa Kamati ya Bunge ya Nishati na Madini iliyovunjwa na Spika Anne Makinda, mwaka jana. 
Aidha, taarifa zaidi zinasema tangu baada ya kuvunjwa kwa Kamati hiyo ya Bunge, baadhi ya waliokuwa wajumbe wa Kamati hawajapata kutulia na wamekuwa wakijaribu kutafuta njia za jinsi ya kuupatiliza uongozi wa wizara hiyo.
Kwa muda sasa uhusiano kati ya uongozi wa Wizara hiyo unaowajumuisha Waziri, Profesa Sospeter Muhongo, manaibu Waziri George Simbachawene na Masele na Katibu Mkuu Eliackim Maswi umekuwa hauivi vilivyo na baadhi ya wabunge hasa waliokuwa katika kamati iliyovunjwa na Spika Makinda.
“Dhahiri hapa kuna uhusiano mbaya kati ya baadhi ya wabunge na uongozi wa wizara. Kuna baadhi ya wabunge waliobaki na donge kutokana na hatua ya Spika Makinda kuvunja Kamati ile. Sasa wanataka kung’ang’ania kwamba maoni ya Ripoti ya Ngwilizi yafanyiwe kazi.
“Kwa hiyo utaona hapa hoja wala si nishati au madini, bali baadhi ya watu na hasa uongozi wa wizara. Hukio ndiko tulikofika, badala ya kujadili mambo ya msingi ya kuendelza nchi watu wanatafutana uchawi,” alisema mmoja wa wabunge kwa sharti la kutotajwa jina.

Bunge liliunda Kamati ya Ngwilizi kuchunguza tuhuma kwamba baadhi ya wabunge walishiriki kuomba rushwa wakati wa Bajeti ya Wizara ya Nishati na Madini mwaka jana.

Ukiacha hayo, Bajeti ya mwaka huu ya Wizara ya Nishati na Madini inatarajiwa kuzungumzia uwekezaji mkubwa katika miradi ya gesi katika Mikoa ya Lindi na Mtwara ambao unatarajiwa kufungua kwa kiwango kikubwa uchumi wa mikoa hiyo ya kusini mwa Tanzania.


