Kura ya Hapana itawezakana kweli?
Oct 16, 2014

KOSA jingine ambalo linakwenda kufanywa na wapinzani na watu wengine ambao walikubali mchakato wa Katiba mpya kufanyika hadi mwisho ni kuwa wanataka kujiandaa kufanya kampeni ya kura ya “Hapana”.
Siku chache zijazo itatangazwa tarehe ya kura ya maoni pamoja na swali ambalo Wa tanzania watatakiwa kulipigia kura hiyo. Kutoka hapo wale ambao wameonekana kukubali Katiba Inayopendekezwa watapita na kuendelea kuwashawishi watu wakubali Katiba Inayopendekezwa ili hatimaye ndiyo iwe Katiba mpya ya Tanzania.
Kibarua cha wanaotaka kura ya “Hapana” ni kigumu zaidi kuliko watu wanavyoweza kufikiria. Ni kigumu kwa sababu kubwa mbili. Ya kwanza ni kama ile iliyotokea kwenye Bunge la Katiba ambamo tuliona jinsi gani Chama cha Mapinduzi (CCM) na wajumbe wenye mrengo wa ki CCM walivyoweza kuteka, na hatimaye kuongoza mjadala mzima wa Katiba mpya.
Tuliona jinsi ambavyo CCM wakitumia Bunge la Muungano walivyopitisha Sheria ya Mabadiliko ya Katiba ambayo ilitengeneza mazingira ya wao kuwa ndio wadau wakuu wa mjadala wa Katiba mpya.
Tuliona jinsi Sheria ile ilivyowafanya wana CCM kuwa na wingi wa zaidi ya asilimia 80 kwenye Bunge la Katiba, wingi ambao uliwafanya wawe ndio waamuzi wa nani anakuwa Mwenyekiti; nani anakuwa Makamu, Wenyeviti wa Kamati mbalimbali n.k.
Matokeo ya Sheria ile yalionyesha mara moja – na wengine tulionya juu ya hili – jinsi gani Bunge hilo lingetawaliwa na UCCM dhidi ya Upinzani.
Hili ni jambo ambalo litaweza kutokea tena kabla ya kura ya maoni. Tukumbuke kuwa tayari tunajua msimamo wa Serikali na wa CCM. CCM ndicho kinachounda Serikali na ndicho ambacho kinatoa mwongozo wa kisiasa nchini.
Endapo CCM itaamua – na ninaamini itakuwa hivyo – kuweka mayai yake yote kwenye kikapu cha Kura ya Ndiyo sijui itakuwa ni kwa namna gani wenye kura ya “hapana” wataweza kushinda.
Rais Jakaya Kikwete ameshakabidhiwa Katiba Inayopendekezwa na alitumia nafasi hiyo kuanza kuinadi Katiba hiyo bila watu wengine kupewa nafasi hata ya dakika chache kupinga na hivyo kama ingekuwa ni mechi basi wakati wachezaji wengine wanakuja kati kuanza dimba yeye mwenzetu kashafika golini na kufunga goli la kwanza – na likahesabiwa!
Ni wazi kuwa mtu mwenye maslahi (stake) kubwa zaidi katika mchakato huu si CCM kama chama, bali ni Kikwete kama Rais. Ni yeye aliyeanzisha mchakato huu na ndiye yeye ambaye mchakato mzima umemzunguka.
Ana hamu ya kuona kuwa historia itamkumbuka kwa kuiachia Tanzania Katiba mpya na hivyo sioni ni kwa vipi anaweza kuishi na kutambua kuwa juhudi zake zimekataliwa kwa kura ya hapana.
Hii ndiyo sababu kubwa yay eye kuhakikisha kuwa anatumika vizuri kulainisha wapinzani pale ambapo mchakato ulijikuta unakwama kwama kiasi hata cha kuwazunguka.
Tumeshuhudia baadhi ya wapinzani waking’aka ati Kikwete amegeuka makubaliano yao – ambayo hayapo kimaandishi – ya kuahirisha upigaji wa kura ya maoni. Tuliona alivyowazunguka kwenye mjadala mzima toka mwanzo pale ambapo alitetea nafasi yake kama Rais kusimamia mchakato huo.
Ukweli huu unamfanya yeye kuwa ndiye mdau mkuu wa mchakato na hivyo kutokana na nafasi yake akiongoza Baraza la Mawaziri ambalo mawaziri wake wote walikuwa ni wajumbe wa Bunge la Katiba kuona kuwa kura ya “ndiyo” inapita tena kwa kishindo.
Jambo la pili ambalo litafanya kura ya “hapana” kuwa ngumu zaidi ni kuwa Sheria ile mbaya waliyoipitisha na ambayo itakuwa mtego kwenye kura ya maoni ni matakwa kwamba ili Katiba mpya ipite ni lazima ikubaliwe na zaidi ya asilimia 50 ya wapiga kura wa Bara na zaidi ya asilimia 50 ya wapiga kura wa Zanzibar.
Sasa hili wengine tuliliona mapema kama njia ya kijanja ya kupitisha Katiba mpya. Ikumbukwe kuwa kufanyia mabadiliko Katiba ya sasa kwenye Bunge la Muungano na kwenye Baraza la Wawakilishi inahitajika theluthi mbili tu ya wapiga kura yaani sawa na asilimia 66 hivi. Kimsingi kutaka theluthi mbili ikubali ni kulazimisha watu wazungumze, wajadaliane na kukubaliana.
Sote tunajua jinsi ilivyo ngumu kupata asilimia 66 Zanzibar kwani katika historia ya miaka 50 iliyopita hakuna chama Zanzibar ambacho kimewahi kushinda kura kwa asilimia karibu na hizo!
Kwa upande wa Tanzania Bara tunajua kuwa uchaguzi wa 2010 uliwatetemesha sana CCM kwani yule kiongozi mpendwa aliyekuja akiwa na ari mpya, kasi na nguvu mpya na ambaye alikopita watu walipiga kelele za furaha alipoteza umaarufu wake.
Alipoingia mara ya kwanza Rais Kikwete alishinda kwa zaidi ya asilimia 80 ya wapiga kura lakini miaka mitano baadaye huku Serikali yake ikigubikwa na kashfa mbalimbali alijikuta anashinda kwa zaidi kidogo tu ya asilimia 60 (asilimia 62.83). Yaani kama ingekuwa ni kigezo cha theluthi mbili, Kikwete hakufikia.
Sasa kama mtu maarufu kama Kikwete akiwa na Serikali yote mgongoni na akizunguka na kubebwa na vyombo mbalimbali vya habari hakuweza kufikia asilimia 66 – hii ni pamoja na zile tuhuma za kuchakachua; basi Katiba mpya itapata kibarua kigumu zaidi kama tungesema ili Katiba mpya ipitishwe angalau asilimia 66 (theluthi mbili) ya wapiga Kura wa Zanzibar na Bara wakubali.


