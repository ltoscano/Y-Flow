
Katiba: Wajumbe heshimuni dhamana hii
Feb 13, 2014

KWA dunia nyingine, nje na ya Tanzania, kuteuliwa kushika nafasi yoyote ya utumishi wa umma ni heshima kubwa sana kwa mteule husika.
Na hiyo ni kwa nafasi yoyote. Hata kama ni ndogo kama ya kusimamia wenzako katika mafunzo au kuwaongoza katika uendeshaji wa mkutano, washa au semina, uteuzi ambao hauambatani na mafao binafsi. Cha msingi hapa ni dhamana aliyokabidhiwa mtu kutokana na uteuzi huo.
Wiki iliyopita Rais Jakaya Kikwete ametangaza majina ya wajumbe aliowateua kuunda Bunge la Maalumu la Katiba mpya. Mengi yamezungumzwa kuhusu uteuzi huo. Na kwa hakika itakuwa ni kumuonea mno Mheshimiwa Rais tukikubali kwamba uteuzi huo ungemfurahisha kila Mtanzania! Haiwezekani.
Ni kweli kuna hoja kadhaa zinazoweza kuwa na mashiko kiasi kuhusu uteuzi huo. Zinahusu baadhi ya wajumbe kuwa ni walewale tuliowazoea miaka nenda rudi; wengine ni wanasiasa walewale, kuufanya uteuzi uonekane kuwa kama ulilenga wanasiasa zaidi; na mengine yanahusu vitu kama mafao.
Katika nchi masikini kama yetu, ambayo nafasi ya kufanya kazi ama serikalini au katika shirika, ama ya kutumwa na mamlaka yoyote huonekana kama chanzo cha hakika cha mapato, maposho yanayotajwa kulipwa kwa wajumbe wa Bunge la Katiba lazima yawe mjadala mrefu na mkubwa!
Sisi tusingependa kujadili nani kateuliwa? Kwa sababu gani? Ni mwanasiasa au la? Atapata shilingi ngapi katika muda wote wa kikao hiki maalumu? Amependekezwa na nani? Yote haya hayana maana sana.
Cha maana ni kwamba ameteuliwa kufanya kazi yenye umuhimu mkubwa sana kwa Tanzania na Wa tanzania wote. Kama alifikiri kazi hii ni ya mchezo mchezo; ni nafasi ya kupata mafao ambayo asingeota kuyapata; ni ya kutaka kujionyesha ni kiasi anakipenda sana chama chake cha siasa; anajenga hoja akiwaza itamfaidia kiasi gani binafsi, huyu hastahili kuwapo mkutanoni Dodoma.
Kama tunaweza kuruhusiwa kutumia maneno mazito kama uhaini; basi mjumbe wa Bunge Maalumu la Katiba ambaye atakwenda Dodoma, kuzungumzia maslahi yake binafsi, kuzungumzia maslahi ya uanasiasa wake na chama chake cha siasa, kulinda fadhila zake, akafumbia macho maslahi mapana ya Taifa la Tanzania, akashindwa kulinda utu, haki, uhuru na heshima ya Wa tanzania ambao wengi ni wanyonge, huyu atakuwa mhaini. Atakuwa msaliti.
Katiba inayotafutwa ndiyo njia pekee inayomhakikishia kila raia wa Tanzania ahueni ya maisha yake. Hii ni nafasi adimu, historia ya dunia, ya mataifa mbalimbali, inaonyesha kwamba si kila kizazi hupata fursa ya kushuhudia Katiba zikiandikwa.
Sisi, kizazi hiki, tumepata bahati hii adhimu ya ama kushuhudia Katiba ya Tanzania ikiandikwa upya au kushiriki kuiandika. Hii ni dhamana kubwa kwetu sote; washuhudiaji na watungaji. Na tuienzi.
Tunajua wabunge wa zamani, kwa maana ya wabunge walioko tayari katika Bunge na katika Baraza la Wawakilishi wana namna yao ya kupigana vikumbo wakirejea kambi zao za kiitikadi wanapojadili masuala yaliyoletwa mbele yao.
Hawa wote tunapenda kuwaambia kwamba hata mara moja wasilete masuala yao katika Katiba. Hii ni Katiba ya Wa tanzania wote, wengi ambao si wanachama wa vyama vya siasa vilivyopo, vilivyosajiliwa na ambavyo havijasajiliwa. Historia itawahukumu watakachezea dhamama hii.


