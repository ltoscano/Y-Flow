RC atilia shaka utekelezaji miradi ya maendeleo

Imeandikwa na Nakajumo James, Mwanga

Imechapishwa: 17 Septemba 2016

MKUU wa Mkoa wa Kilimanjaro, Said Mecky Sadiki ametilia shaka utekelezaji wa miradi ya maendeleo katika halmashauri za wilaya kutokana na kujengwa chini ya kiwango kwa sababu ya kukosa usimamizi makini. 

Sadiki alisema hayo wakati akikagua ujenzi wa vyumba viwili vya madarasa katika Shule ya Sekondari Kifaru na ujenzi wa mradi wa umwagiliaji katika Kambi ya Swala utakaohudumia wananchi zaidi ya 3,000 wa kijiji cha Kiria wilayani Mwanga.
Alisema ujenzi wa vyumba hivyo na matundu 24 ya vyoo, utatumia zaidi ya Sh milioni 86 kutoka Ofisi ya Tawala za Mikoa na Serikali za Mitaa (Tamisemi), una kasoro kadhaa zikiwamo za umaliziaji na sakafu kuwa na nyufa kabla ya matumizi.
"Mkurugenzi msimamie huyu mkandarasi, hakikisha zile fedha mnazobakisha kwa muda wa miezi mitatu ya matazamio ya mradi, zinatumika kuziba hizi nyufa ambazo zimeanza kujitokeza hata kabla wanafunzi kuanza kutumia madarasa haya," alisema.
Mkurugenzi Mtendaji wa Halmashauri hiyo, Golden Mgonzo na Kaimu Mwenyekiti wa Halmashauri, Rajab Kuria walimhakikishia Mkuu wa Mkoa kwamba madarasa hayo yanayojengwa na Kampuni ya Bama Construction, hayatapokelewa kama yatakuwa chini ya kiwango.
Alisema Tamisemi ilitenga Sh milioni 50 kwa ajili ya vyumba viwili vya madarasa na Sh milioni 36 kwa ajili ya ujenzi wa matundu 24 ya vyoo, kwani wanafunzi walikuwa wakitumia vyoo vya mabweni wakati wa muda wa madarasa jambo ambalo si salama.
Akizungumzia mradi wa kijiji cha Kiria, alisema umelenga kuhudumia wakulima, wafugaji na wananchi wa kawaida ambapo hadi sasa zimetumika Sh milioni 700 kutoka Shirika la Misaada na Maendeleo la Japan (JICA).


