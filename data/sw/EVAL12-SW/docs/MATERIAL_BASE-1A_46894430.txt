
Kiwanda kipya cha tumbaku kujengwa
Na ELISHA OTIENO
SERIKALI ya kaunti ya Migori imeidhinisha ombi la mwekezaji wa kigeni kujenga kiwanda cha tumbaku katika eneo hilo.
Gavana wa Migori, Okoth Obado alisema kampuni ya Star Tobacco kutoka Uturuki karibuni itajenga kiwanda cha kununua zao hilo linalokuzwa na wakulima zaidi ya 30,000. 
“Tunataka wakulima wetu wawe na masoko mengi ya kuuza zao lao na ndio sababu tumeidhinisha ombi la mwekezaji mpya. Hili litatua suala la malipo ya chini ambayo wakulima wamekuwa wakilipwa na kampuni za hapa nchini,” alisema Bw Obado alipozuru eneo la Suna Magharibi.
Gavana huyo alishtumu tabia ya kampuni shindani kuibiana zao hilo na kutaja tabia hivyo kama ukosefu wa maadili.
kujengwa Mapema juma hili, mwanamume anayehusishwa na kampuni ya Mastermind Tobacco Kenya alikamatwa Migori kuhusiana na kutoweka kwa tani 24 za tumbaku za kampuni ya Alliance One Tobacco (AOT).
Mwanamume huyo alikamatwa katika kituo cha kukusanya tumbaku cha Nyabohanse wilayani Kuria Magharibi. 
Lori lililokuwa limebeba zao hilo lenye thamani ya Sh10 milioni lilitoweka lakini zao hilo lilidaiwa baadaye kuonekana katika bohari za MTK za eneo hilo.
Tumbaku hiyo ilikuwa ikipelekwa katika kiwanda cha AOT mjini Thika kabla ya kuripotiwa kutoweka.
Lakini mshukiwa alikanusha dai hilo na kusema kuwa hana habari jinsi zao hilo lilivyoingizwa katika bohari lao.
Mkurugenzi wa AOT , Bw Patrick Kimani alisema wanapoteza mamilioni ya pesa kila mwaka kupitia wizi wa tumbaku


