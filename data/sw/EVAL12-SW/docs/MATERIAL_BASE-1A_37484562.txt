
Mokolo Nakokufa unanikumbusha ukiukwaji wa haki za wasanii
ubeti wa kwanza yalikuwa yakienda hivi; "Mokolo mosusu ngai nakanisi Naloti lokola ngai nakolala aah mama Mokolo nakokufa Mokolo nakokufa, nani akolela ngai ?
Nakoyeba te o tika namilela. Liwa ya zamba soki mpe liwa ya mboka Liwa ya mpasi soki mpe liwa ya mai O mama Mokolo nakokufa Kwa kifupi maana ya maneno haya ni; Siku moja niliona kama nimeota siku yangu L ya kufa, Siku ya kufa nani atanililia? Sijui labda nitabiri.
Ntafia porini au nyumbani? Kifo changu kitakuwa cha maumivu au kuzama majini?
Ahh siku yangu ya kufa." Kuna kitendawili kikubwa cha nani alitunga wimbo wa Mokolo Nakokufa kuna wanaosema ni wimbo uliotungwa na marehemu Wendo Kolosoy maarufu kama Papa Wendo na kuwa aliuimba mwaka 1966 kwenye msiba wa Paul Mwanga kule Kongo Brazzaville na aliyempigia gitaa siku hiyo alikuwa Honor√© Liengo.
Rochereau alikuweko siku hiyo na akamkaribisha Mzee Wendo auimbe wimbo huo katika bendi yake ya African Fiesta International, kwa kuwa Wendo alikuwa katika hali duni ya kimaisha wakati huo akakubali haraka na kujiunga na kundi hilo na Rochereau akamuahidi Wendo kuwa atampa haki zake zote za utunzi, lakini Tabu Ley alipourekodi wimbo huo hata jina la Wendo halikutajwa tena. 
Mpaka mwaka 1990, kila alipoulizwa ni utunzi wake gani alioupenda kuliko wote, Mzee Wendo daima alikuwa akijibu kuwa ni wimbo Mokolo Nakokufa. Sam Mangwana aliyekuweko katika kundi la African Fiesta International wakati mmoja na Wendo, aliwahi kuurekodi tena wimbo huo na kumtaja mtunzi kuwa Wendo Kolosoy. Lakini mwanamuziki mkubwa wa Kongo Mose Sengo Fan Fan alipinga habari yote hapo juu na aliniandikia eo nimeamka na wimbo wa Tabu Ley unaoitwa Mokolo Nakokufa, wimbo ambao aliuimba kwa lugha ya Kilingala, maneno ya binafsi maelezo kuwa mtunzi wa wimbo huo ni Faugus Izeyidi, ambaye alikuwa mpiga gitaa la `second solo' katika bendi ya African Fiesta International. Tabu Ley alifanya arangement na kuimba wimbo huo. Kwetu Tanzania wimbo huu ulichukuliwa na Kilwa Jazz Band na kuwekwa maneno ya Kiswahili na baadhi ya maneno yake ni; Napenda nipate lau nafasi, Nipate kusema nawe kidogo, Aa mama rohoni naumia, Hakika la kufanya bado sijaliona Nimeona leo bora nikuite Huenda kumbe roho yako ikadunda, Ikaja siku ukaja nipoza moyo, Rohoni naumia Hakika wengi tumepata furaha katika kusikiliza nyimbo hizi kwa miaka mingi, lakini unaweza kuandika kitabu kizima kuhusu matatizo ya hakimiliki yaliyotokana na mikanganyiko katika wimbo huu ukijumlisha na ukiukaji wa hakimiliki kwa kuweka maneno mapya kama ilivyofanya bendi ya Kilwa. Neno Hakimiliki limekuwa maarufu miaka ya karibuni, lakini hakika si wengi wanaofahamu kiundani namna inavyofanya kazi.
Kimsingi hakimiliki humpa mtunzi haki mbili kuu juu ya kazi zake. Haki ya kwanza ni Haki ya Kimaadili (Moral Right), ambayo inalazimishwa atambuliwe kuwa ndie mtunzi wa kazi husika. Kwa mfano kama ni mtunzi wa kitabu, kitendo cha kuandikwa jina la mtunzi juu ya jalada ni haki ya kimaadili, jina la mtunzi wa wimbo kutajwa juu ya santuri au kabla ya wimbo kupigwa ni haki za kimaadili, mlolongo wa majina ya washiriki wa filamu kutajwa baada ya filamu kwisha ni haki za kimaadili.
Haki ya pili ni kundi la haki za kibiashara (Economic Rights). Hizi ndizo haki zinazomfanya mtunzi aweze kupata fedha kutokana na matumizi mbalimbali ya kazi zake,yakiwemo kusambaza, kupiga katika maonyesho ya wazi, kurusha hewani kupitia vyombo vya utangazaji, kutafsiri, kubadili matumizi kama vile kutumia katika ringtone za simu au kutumia katika kutangaza biashara na kadhalika. Mtunzi akiratibu vizuri matumizi haya mbalimbali ya kazi zake ndipo hapo hujikuta akifaidi matunda ya tungo, pia humfanya mtunzi arithishe kipaji kwani kinakuwa ni kazi inayolipa na hivyo kuhifadhi na kuendeleza utamaduni.
Hakimiliki haimsaidii tu mtunzi bali inaweka mazingira ya watumiaji kupata kazi bora na endelevu, hakimiliki pia huhakikisha mtumiaji anapata kazi `original', na pia katika nchi yenye utaratibu bora wa ulinzi wa Hakimiliki, serikali hupata nafasi ya kuongeza nafasi za ajira na kupata mchango mkubwa wa pato la Serikali kutokana kodi ya mapato ya watunzi.
Ni mara chache sana kuona serikali ikiongea kama mdau muhimu katika Hakimiliki hili ni moja ya sababu kwanini ukiukaji wa hakimiliki ni mkubwa sana hapa kwetu Tanzania. Serikali haijioni kama nayo inapata hasara katika kuvunjwa kwa sheria za Hakimiliki. Labda nitoe mfano. Wilaya ya Kinondoni ina idadi ya watu zaidi ya Sh1.8 milioni kwa makadirio ya mwaka 2010. Tukikadiria kuwa ni asilimia kumi tu ya wakazi wa Kinondoni wanaweza kununua DVD, tutakuwa tunazungumzia watu 180,000. Na ikiwa kila mmoja wa watu hawa anaweza kununua DVD tano kwa mwaka mzima, idadi ya zitakazonunuliwa wilaya ya Kinondoni kwa mwaka mzima ni laki tisa.
Haichukui akili kubwa kuona kuwa ukiangalia picha hiyo kwa nchi nzima, utagundua ni mabilioni kiasi gani yanapatikana kwa mauzo ya kazi za muziki na filamu.
Ukubwa wa mapato haya ndio chanzo cha tatizo la ulinzi wa kazi hizi, wanaofaidi mapato haya wanafanya kila mbinu ili tasnia ionekane haina faida yoyote, waendelee kukwepa kodi na kukwepa kuwalipa wasanii stahili zao.


