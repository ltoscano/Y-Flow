
Ni rahisi kuanzisha kilimo cha kabeji
NA GRACE KARANJA
DEBORAH Nyambura anasikika akiuporomosha wimbo maarufu wa kiroho akipalilia mboga aina ya kabeji eneo la Mathaithi, Kangari katika kaunti ya Murang'a. Kwa umbali mboga zake zinaonekana zikinawiri vizuri sana.
Mama Njeri,kama anavyofahamika na wakaji wa eneo hili ni mkulima ambaye kwa miaka arobaini iliyopita ameweza kutilia maanani sana kilimo cha zao hili.
"Tangu niolewe hapa mwaka wa 1975, naenzi sana ukulima huu. Hata kama napanda aina zingine za mboga siwezi kuishi bila kabeji kwa sababu ndio maisha yangu," mama Njeri anaeleza akijawa na tabasamu tele usoni.
Mama Njeri anasema kwamba kutokana na mauzo ya kabichi, watoto wote watatu ambao wamejaliwa wamepata elimu hadi vyuo vikuu.
Sababu kuu iliyomfanya mama huyu kuanzisha kilimo hiki ni kwamba, aliona ni lazima watu wale na pia anaongeza kwamba wateja wa kabeji ni wengi sana.
"Ukiwa na mboga nyingi unaweza kuuza shuleni, hospitalini ikiwa, soko la kabichi ni kubwa sana pia ukipeleka mboga zako sokoni ni nadra sana kuona mteja ambaye amekuja kukopa," mama Njeri anasema. Pakiti moja tu ya mbegu Licha ya mumewe kuwa na kipande kikubwa cha shamba, Nyambura alianzisha ukulima wake kwa kutenga kipande kidogo tu cha shamba lake kisha akanunua pakiti moja tu ya mbegu za kabeji. Kwa sababu hakuwa na ujuzi hata kidogo, aliweza kumtembelea afisa wa kilimo katika eneo hilo ambaye alimpa mafunzo yaliyomsaidia sana.
"Mimi sikuwa nimewahi kulima hapo mbeleni kwa hivyo ilibidi nimtafute afisa wa kilimo ili anieleze kitaalamu vile ningepanda mbegu zangu," anasema mama Njeri.
Deborah, anaeleza aliitunza vizuri pakiti hiyo moja sana na kufuata maagizo ya upandaji na utunzaji mmea kama alivyonishauri na mtaalamu na alipouza mazao aliyovuna, alipata hela zilizomwezesha kuongeza kipande kingine cha shamba.
Kulingana na yeye, sio lazima mtu awe na kipande kikubwa cha ardhi bora tu wakati anapopanda kwanza afahamu msimu kabeji inapohitajika sana.
"Nikianza mimi nilichimba mashimo ambayo hayakuwa mapana sana ili nikiyanyunyizia maji mbegu zisifunikwe sana na mchanga zishindwe kumea," anaeleza Deborah.
Anaendelea kueleza, "kama hutaki kuweka mbegu zako katika mashimo unaweza kununua miche ambayo huuzwa moja kwa shilingi moja bora uzingatie kwamba shamba, unalonunua miche yako haina magonjwa ambayo yanaweza kuam bukiza mchanga wa shamba lako."
Baada ya wiki moja na nusu au majuma mawili, weka mbolea ya kawaida kutoka kwa mifugo kisha anza kupalilia mimea yako ukifunika ile mbolea ili mimea ipate nguvu ya kukua. 
"Unaweza tu kuchota mbolea kwa mikono ukiiweka. Mbolea hii ni muhimu kwa sababu haina kemikali ikizingatiwa kuwa kabeji hukua kati ya miezi miwili unusu hadi miezi mitatu, hivyo basi wateja wanapokula kabichi zako haziwadhuru kamwe," mama Njeri anaeleza.
Kama anavyoeleza Deborah, kabeji kama aina zingine za mboga, zinapoendelea kukua huvamiwa na aina za wadudu hivyo basi anasisitiza kwamba ni lazima mkulima anyunyizie dawa za kuua wadudu.
"Kama mimi hunyunyizia dawa nikimaliza tu kupalilia ili nisiwape nafasi wadudu kuziangamiza kabeji zangu. Kuna aina nyingi za dawa kwa hivyo mkulima lazima kwanza apate mafunzo kuhusu dawa inayofaa ili asiangamize mimea yake," mama Njeri anaonya.
Soko la mboga Miezi mitatu ikiisha kabeji huwa tayari kwa hivyo anasema kwamba mkulima aanze kutafuta soko la mboga zake zikifikisha miezi miwili unusu.
Deborah anasema kwamba wakati kuna soko nzuri ya kabeji yeye huuza kati ya Sh30 na Sh40 kwa moja na anaweza kuuza hadi Sh50,000 kwa siku wakati hakuna kabeji sehemu nyingine.


