
Waungana kutaka 200 waachiliwe
WANAWAKE nchini jana waliungana na wenzao kote ulimwenguni kushinikiza kuachiliwa kwa wasichana 200 wanaozuiliwa msituni nchini Nigeria.
Kupitia shirika la kutetea haki za wanawake barani Afrika (Femnet) wanawake hao waliandamana katika bustani ya Uhuru Park jijini Nairobi na baadaye wakatembea hadi ubalozi wa Nigeria kuwasilisha mwito wao.
Mbunge Maalumu wa chama cha URP), Bi Sunjeev Kaur Birdi, waliongoza maandamano hayo huku wakibeba mabango yaliyokuwa na ujumbe huo.
“Hakuna wanawake, au wasichana ambao watakubaliwa kukabiliwa na unyama kama huu. Ninajiunga na wasichana, raia wa ulimwengu wote, watu wengine wote wanaoshinikiza kuachiliwa kwa wasichana hao wasio na hatia,” akasema Bi Birdi.
200 waachiliwe Naye msemaji wa FEMNET, Bi Bebila Abdulmelik aliyataka mataifa ya Cameroon, Chad na Niger yashirikiane na Nigeria ili wanapofichwa wasichana hao pajulikane. 
“Ni zaidi ya mwezi tangu wasichana hao watekwe katika shule yao eneo la Chibok, Nigeria.Tunalaani uzembe wa serikali ya Nigeria katika kufuatilia wahusika katika utekeji nyara huo.
Tunataka watoto waachiliwe huru na wahalifu hao kuchukuliwa hatua za kisheria haraka ifaavyo,” akasema Bi Birdi.
Akipokea malalamishi yao, afisa wa ubalozi wa Nigeria Bw Ogochukwu Dan Obelle, aliwahakikishia waandamanaji kuwa mazungumzo na watekaji yatazaa matunda.
“Tuna matumaini kuwa majadiliano na kundi hilo la Boko Haram yatawezesha kuachiliwa kwa wasichana hao. Najua imechukua muda mrefu kutatua suala hili kwa sababu Nigeria ni taifa la Wakristo na Waislamu’’, akasema. 


