
Wakuzaji kahawa watimua viongozi wao kutoka afisini kufuatia ufisadi
WAKULIMA wa kahawa wa kiwanda cha Kaliluni FCS, waliwafurusha viongozi wa kiwanda chao kutoka afisini na wakateua kamati shikilizi kwa madai ya kukithiri kwa visa vya ufisadi. 
Wakulima hao walifika katika mkutano wa dharura ulioitishwa na mwenyekiti aliyeondoka wa kiwanda hicho, Joshua Musya, ili kujadili masuala ya kuboresha kilimo cha kahawa msimu huu na hata kuchagua viongozi wapya.
Hata hivyo, walipowasili, walikataa kuhutubiwa na mwenyekiti huyo pamoja na afisa wa vyama vya ushirika wa wilaya ya Kathiani, Bw David Nzomo. Waliwafurusha wanakamati hao na wakachagua kamati shikilizi.
Waliochaguliwa kushika hatamu za uongozi wa kiwanda hicho kwa muda wa siku tisini ni Edwin Mulomba (mwenyekiti) , Silvestre Samuel (mweka hazina) na Josphine Mwanae (katibu).
Wanakamati ni Julius Ngea, Anna Kingi na Munene Kising'u.


