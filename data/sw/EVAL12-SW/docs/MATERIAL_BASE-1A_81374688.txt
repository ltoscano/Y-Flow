
Tufahamishane maudhui ya Katiba ya Jamhuri ya Muungano ya mwaka 1977 May 30, 2012

KUMEKUWAPO na maoni kutoka kwa watu wengi kwamba Wa tanzania wengi hawayafahamu maudhui ya Katiba ya Jamhuri ya Muungano ya mwaka 1977. Ni dhahiri, kwa wananchi ambao hawana uelewa wa kutosha juu ya Katiba iliyopo, itawawia vigumu kutoa maoni yao katika mjadala wa kutafuta Katiba mpya. Hususan, kuhusu upungufu yaliyomo, ili waweze kutoa maoni yanayofaa ya kuondoa upungufu huo.
Mimi nilibahatika kushiriki kwa karibu katika mchakato wa kuandaa Katiba hii ya mwaka 1977. Madhumuni ya makala hii ni kutoa maelezo mafupi juu ya mambo yaliyomo katika Katiba hii, sura moja baada ya nyingine.
Maana ya Katiba ya nchi

Katiba ya nchi (yoyote) ndiyo sheria mama ya nchi inayohusika. Katiba ni Andiko la kisheria linaloweka vyombo vikuu vya utawala wa nchi hiyo, pamoja na kuainisha muundo wa vyombo hivyo. Katiba pia inaainisha madaraka ya kila moja ya vyombo hivyo, na uhusiano baina yake.
Katiba vile vile inaweka taratibu rasmi za jinsi viongozi wanaoingia katika mihimili hiyo watakavyopatikana, na jinsi wanavyoweza kuondolewa madarakani.
Kwa hiyo Katiba inatamka kuwapo kwa vyama vya siasa, pamoja na kuvipa vyama hivyo haki ya kuteua wagombea uchaguzi; inatamka haki ya watu ya kupiga kura katika uchaguzi wa viongozi wa serikali wa ngazi mbalimbali.
Lakini Katiba ya nchi haihusiki kwa namna yoyote ile na ushindani wa vyama vya siasa katika uchaguzi wa viongozi. Ushindani huo hutawaliwa na sheria za uchaguzi, ambazo ndizo zinapaswa kuweka uwanja ulio sawa kwa ajili ya mashindano hayo. Ni baada tu ya uchaguzi kumalizika, ndipo viongozi wa serikali wa Chama kilichoshinda wanapotakiwa kula kiapo cha “kuihifadhi, kuilinda, na kuitetea” Katiba ya nchi.
Kwa jumla, Katiba inaweka utaratibu mzima wa jinsi nchi itakavyotawaliwa. Kwa ajili hiyo. Ndiyo sababu Katiba inaweka vyombo vikuu vya utawala wa nchi, ambavyo vinajulikana kwa jina la ‘Mihimili ya Dola’. Kuna Mihimili mitatu ya Dola inayotajwa katika Katiba, ambayo ni: SERIKALI; BUNGE na MAHAKAMA.
Mihimili hiyo haiwezi kukosekana kuwamo katika Katiba ya nchi yoyote ile.
Maudhui ya Katiba ya Jamhuri ya Muungano wa Tanzania Katiba ya Jamhuri ya Muungano ina jumla ya ibara 152, (vifungu vya Katiba huitwa Ibara, tofauti na vile vya sheria za kawaida, ambavyo vinaitwa vifungu). Ibara hizo zimegawanyika katika sura 10. Aidha, Katiba inazo NYONGEZA mbili.
Sura ya kwanza

Sura ya kwanza imegawanyika katika sehemu tatu, zenye ibara 32. Sehemu yake ya kwanza ina jumla ya Ibara tano. Ibara hizo zinatamka kuwapo kwa Jamhuri ya Muungano na eneo lake. Zinatamka kwamba mfumo wetu wa siasa ni mfumo wa vyama vingi vya siasa; inatamka haki ya kupiga kura ya kila mtu aliyetimiza umri wa miaka 18, kulingana na sheria za uchaguzi zilizopo.
Pia sura hii inaeleza jinsi utekelezaji wa shughuli za nchi utakavyoendeshwa na serikali; na inatoa haki ya kupiga kura kwa kila raia wa Tanzania ambaye ametimiza umri wa miaka 18; kwa kufuata masharti yaliyowekwa na sheria za uchaguzi.
Sehemu yake ya pili ina Ibara kuanzia sita hadi 11. Ibara hizo zinazungumzia ‘malengo muhimu na ya msingi ya mwelekeo wa shughuli za serikali’. Yaliyomo katika sehemu hii ni pamoja na kwamba serikali yetu itakuwa ni ‘serikali ya watu’, kwa maana ya kwamba wananchi ndio msingi wa mamlaka yote, na kwamba serikali inapata mamlaka na madaraka yake yote kutoka kwa wananchi.
Kwa hiyo serikali inawajibika kwa wananchi. Inatoa maana pana ya neno
“serikali” kuwa maana yake ni Serikali ya Jamhuri ya Muungano, Serikali ya Mapinduzi ya Zanzibar, serikali za mitaa na pia mtu anayetekeleza madaraka au mamlaka yoyote kwa niaba ya serikali. 
Sehemu yake ya tatu ina Ibara kuanzia 12 hadi 32. Ibara hizo zinazungumzia mambo yafuatayo: suala la ‘Haki na Wajibu muhimu’ wa kila raia. Zinataja haki ya usawa wa binadamu, na usawa mbele ya sheria.
Pia zinazungumzia haki ya kuishi, au haki ya mtu kuwa hai; zinazungumzia haki ya uhuru wa mtu binafsi, hususan haki ya faragha na usalama wa mtu, na uhuru wa mtu wa kwenda atakako. Aidha, sehemu hii inazungumzia ‘haki ya uhuru wa mawazo’. Inatamka kuwapo kwa uhuru wa mtu kutoa maoni yake, uhuru wa mtu kuamini dini atakayo, na uhuru wake wa kushiriki katika shughuli za umma.
Baada ya hapo, sehemu hii inazungumzia ‘haki ya kufanya kazi’. Inataja haki ya kufanya kazi; haki ya kumiliki mali na haki ya kupata ujira wa haki kwa mfanyakazi. Lakini kwa kuwa hakuna haki bila wajibu; sehemu hii vile vile inaorodhesha wajibu wa kila raia; ambao ni pamoja na wajibu wa kutii sheria za nchi, wajibu wa kulinda mali ya umma na wajibu wa kushiriki katika ulinzi wa nchi.
Sura ya pili

Sura ya pili ya Katiba, ndiyo inayounda muhimili wa Dola unaoitwa Serikali ya Jamhuri ya Muungano. Sura hii ina sehemu tatu, zenye ibara kuanzia 33 hadi 61.
Sehemu yake ya kwanza ina ibara kuanzia 33 hadi 46B. Ibara hio zinaanzia kutaja kuwapo kwa Rais wa nchi, na kwamba atakuwa ni Rais Mtendaji. Baada ya hapo, sehemu hii inaeleza utaratibu wa kumchagua Rais huyo na sifa za mtu zinazomuwezesha kuchaguliwa kuwa Rais.
Inataja kiapo cha Rais baada ya kuchaguliwa na masharti ya kazi zake. Pia inafafanua mamlaka ya Rais na inaweka masharti ya utekelezaji wa mamlaka yake hayo. Mambo mengine yaliyomo katika sehemu hii, ni madaraka ya Rais ya kuteua watu wa kushika madaraka serikalini na katika vyombo vya umma, madaraka ya kutangaza vita, uwezo wa kutoa msamaha kwa wafungwa, inaweka kinga ya Rais ya kutokushitakiwa wakati akiwa madarakani. Lakini kuhusu suala hili la mashitaka dhidi ya Rais, sehemu hii inatoa mamlaka kwa Bunge ya kuweza kumuondoa Rais madarakani, kwa kuendesha mashtaka dhidi yake bungeni. Hayo yamo katika ibara za 46A na 46B.
Muundo wa Serikali mbili Sehemu hii ya pili ndiyo inayoweka muundo wa Serikali mbili katika Muungano wetu. Muundo huo umewekwa katika ibara ya 34 (1), ambayo inasomeka kama ifuatavyo:
“Kutakuwa na Serikali ya Jamhuri ya Muungano, ambayo itakuwa na mamlaka juu ya mambo yote ya Muungano katika Jamhuri (nzima) ya Muungano na pia juu ya mambo mengine yote yahusuyo Tanzania Bara.” Baada ya hapo, sehemu hii ya pili inazungumzia kuwapo kwa Makamu wa Rais.
Inatamka kwamba kutakuwa na makamu mmoja tu wa Rais. Halafu inaeleza wakati ambapo ataanza kushika madaraka yake, inataja kiapo cha Makamu wa Rais na muda wa makamu wa Rais wa kushika madaraka.
Historia ya jambo hili ni kwamba kuwapo kwa Makamu wa Rais mmoja tu kuliingizwa kwenye Katiba kwa mara ya kwanza katika mabadiliko makubwa ya saba ya Katiba ya nchi, yaliyofanywa mwaka 1984; ambayo yalifuta nafasi ya Makamu wa Rais wa upande wa Tanzania Bara, tukabaki na Waziri Mkuu asiyekuwa pia ni Makamu wa Rais; wakati Rais wa Zanzibar aliendelea kuwa pia ni Makamu wa Rais wa Jamhuri ya Muungano.
Mabadiliko ya 11 ya Katiba ya nchi yaliyofanywa katika mwaka wa 1999, ndiyo yaliyomuondoa Rais wa Zanzibar katika wadhifa wa kuwa vile vile ni Makamu wa Rais wa Jamhuri ya Muungano. Mabadiliko hayo ya 11 kwanza yaliweka utaratibu wa Makamu wa Rais kuwa ni mgombea mwenza wa mgombea Urais wa Jamhuri ya Muungano; lengo lake likiwa ni kutaka kuhakikisha kuwa Rais na Makamu wake wote watatoka katika kile kile chama cha siasa, ili kuondoa uwezekano wa kuwa na ‘serikali ya mseto’, ambapo Rais anatoka chama fulani, lakini Makamu wake anatoka chama kingine tofauti.
Kwa sababu hiyo ya kutaka Rais na Makamu wake watoke chama kimoja cha siasa, mabadiliko hayo yalimuondoa Rais wa Zanzibar katika wadhifa wa Makamu wa Rais wa Jamhuri ya Muungano kwa hofu kwamba kulikuwa na uwezekano wa Rais huyo wa Zanzibar kutoka chama tofauti na Rais wa Muungano.
Lakini kwa kipindi kirefu kabla ya hapo, Katiba yetu ilikuwa na Makamu wawili wa Rais, kuanzia Katiba ya Chama Kimoja ya mwaka 1965, ambayo ibara yake ya 13 ilikuwa kinasomeka kama ifuatavyo:
“Kutakuwa na Makamu wawili wa Rais wa Jamhuri ya Muungano, (ambao wataitwa Makamu wa Kwanza wa Rais, na Makamu wa Pili wa Rais). Mmoja wao atakuwa ndiye msaidizi mkuu wa Rais katika utekelezaji wa shughuli zake kwa upande wa Zanzibar, akiwa ndiye Rais wa Zanzibar na mwingine atakuwa ni msaidizi mkuu wa Rais wa Jamhuri katika utekelezaji wa shughuli zake kwa upande wa Tanganyika, na ndiye atakuwa Kiongozi wa shughuli za Serikali Bungeni.” Makala haya yamechapishwa kwa idhini ya Katibu wa Idara ya Itikadi na Uenezi wa Chama cha Mapinduzi (CCM), Nape Nnauye. Kwa maoni na ushauri wasiliana naye kwa baruapepe; uenezii@gmail.com; Mwandishi wa makala haya, Mzee Pius Msekwa ni kati ya walioshiriki kuandika Katiba ya sasa ya mwaka 1977 na ni Makamu Mwenyekiti wea CCM – Tanzania Bara.


