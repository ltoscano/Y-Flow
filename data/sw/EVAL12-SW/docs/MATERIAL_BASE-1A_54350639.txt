
Serikali yatambua yatima 900

Imeandikwa na Lucy Lyatuu

Imechapishwa: 13 Septemba 2016

WIZARA ya Afya, Maendeleo ya Jamii, Jinsia, Wazee na Watoto imesema hadi kufikia mwaka jana imewatambua watoto yatima 900 na wanaoishi katika mazingira magumu katika halmashauri 111 nchini.

Kaimu Kamishna wa Ustawi wa Jamii, Rabikira Mushi alisema hayo jana jijini Dar es Salaam na kuongeza kuwa kazi ya kuwatambua watoto hao ni endelevu, lengo likiwa ni kutafuta namna ya kuwasaidia kwa kupata mahitaji muhimu.
Mushi alisema baada ya kuwatambua watoto hao, zitaanzishwa kamati maalumu katika ngazi ya mtaa na kijiji kwa ajili ya kuwahudumia, zitambue zaidi mahitaji yao wakiwemo watoto yatima wenye magonjwa mbalimbali na wasiokuwa na msaada. 
Alisema katika mchakato huo wa kuwatambua watoto, wizara imebaini kuwepo kwa familia zinazosimamiwa na watoto wenyewe, hivyo kuundwa kwa kamati hiyo zitasaidia kuwafikia pamoja na mahitaji yao. Mushi alisema baada ya kazi ya kuwatambua, halmashauri zitapewa jukumu ili wale wasiojiweza kabisa waingie katika makazi ya kuwasaidia ili kuendelea kumudu mahitaji yao ya msingi kama ambavyo wangeishi na wazazi wao.
Alisema kazi ya kuwatambua ni endelevu, lengo likiwa ni kuanzisha mipango ya kuondokana nayo na kamati zitakazowatambua zitapatiwa mafunzo kwa kuwa watoto wana mahitaji tofauti.
Alisema uundaji wa kamati za kuongoza shughuli hiyo ya utekelezaji na usimamizi wa mipango yote ya kusaidia watoto yatima na watoto wanaoishi kwenye mazingira magumu ni muhimu kwani tathmini ya makubaliano ya shughuli zote itafanywa na jamii ambayo kamati zitakazoongoza zimechaguliwa miongoni mwa jamii hiyo. 
Alizitaja baadhi ya kazi ambazo watoto yatima na waishio katika mazingira magumu wamekuwa wakifanya kuwa ni pamoja na kujitafutia ajira na kufanya vibarua mijini na kwenye mashamba, kufanya biashara ndogo ndogo, watoto wa kike kuingia kwenye biashara ya mapenzi, kuwa ombaomba na kujilea wenyewe.
Akizungumzia ustawi watoto walio katika mahabusu, alisema kwa mahabusu ya watoto iliyoko Upanga jijini Dar es Salaam ina watoto 34 ambao ni wale waliokosa dhamana.
Alisema kupata dhamana kwa mtoto kunatokana na aina ya mashtaka aliyonayo jambo linaloweza kusababisha idadi ya watoto katika mahabusu kuongezeka ama kupungua.


