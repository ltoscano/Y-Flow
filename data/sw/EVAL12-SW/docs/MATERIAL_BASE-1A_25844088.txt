
Familia yala paka sababu ya njaa

Mwenye paka Bi Chepochegheh Todong’ira alisema kuwa aligundua kuwa kulikuwa na shida fulani pale mnyama huyo ilipopotea kwa njia isioeleweka.
“Tulimtafuta kila mahali lakini hatukumpata. Ni baada ya kuhoji familia hiyo ndipo tukagundua kuwa walikuwa wamemfanya paka wetu kitoweo. Hii inavunja moyo sana. Serikali yafaa itume chakula cha msaada katika eneo hili upesi,” alisema Bi Todong’ira.Yeye alipiga ripoti kuhusiana na tukio hilo katika afisi ya chifu wa eneo hilo.
Wenyeji walilalamika kuwa serikali ilikuwa ikipeana chakula tu katika maeneo ya mijini katika eneo hilo kama vile Chemolingot lakini hamna anayeshughulikia matakwa ya watu walioko sehemu za za mashinani ambao wako katika hatari ya kuangamia kutokana na njaa.
Ajuza wa miaka 80 alikuwa mnyonge sana na hakuwa akiamka kitandani pake huku wenyeji wakihofia kuwa ataaga dunia wakati wowote ikiwa hatapata chakula kwa haraka.
Naibu chifu wa kata ya Lokis, Bw Johnston Long’iro alikubali kuwa swala hilo liliripotiwa katika afisi yake ambapo alifika katika nyumba ya familia hiyo na kupata mabaki ya paka huyo aliyeliwa.
“Hali ya njaa ni mbaya sana. Wengi wa wenyeji wamehamia kaunti jirani kama vile Elgeyo-Marakwet na Pokot Magharibi wakitafuta chakula na lishe na maji kwa mifugo yao,” alisema Bw Long’iro.
Mwakilishi wa wadi ya Tirioko, Bw Stephen Maklap alidai kuwa mara ya mwisho chakula cha msaada kupelekwa katika eneo hilo ni mwaka uliopita ambapo shughuli hiyo iliongozwa na Shirika la World Food Programme (WFP) na akaomba serikali ishughulikie swala hilo upesi.
Alisema kuwa hali ya njaa imeathiri pakubwa elimu katika eneo hilo huku shule za msingi kama vile Korelech, Krezeek and Ng’aina zikiwa hazijafunguliwa muhula huu baada ya wanafunzi kuhamia kaunti jirani na wazazi wao kwa sababu ya njaa 


