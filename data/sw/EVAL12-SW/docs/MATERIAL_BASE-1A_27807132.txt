Nani mwenye good will Tanzania?
Apr 11, 2014

NOVEMBA 10, 2011 wakati Waziri Mkuu Mizengo Pinda akijibu maswali ya papo kwa papo kutoka kwa Wabunge, alisema kwamba CHADEMA hawana good will.
Alikuwa akijibu swali la Mbunge wa Ubungo, John Mnyika, aliyetaka kujua hatua zilizochukuliwa na serikali kumaliza mgogoro wa Arusha.
Alijibu Pinda: “Nyie CHADEMA hicho mnachokifanya huko Arusha hakionyeshi nia njema ya kisiasa ya kumaliza mgogoro huo, huu uanaharakati wa ‘Peoples Power’ wala hauna tija”.
Waziri Mkuu aliendelea kusisitiza kwamba misuguano ya kisiasa kule Arusha na kwingineko inahitaji good will kwa pande zote. Kwa maana kwamba Serikali iwe na good will, CCM wawe na good will na CHADEMA wawe na Good will.
Bahati mbaya alishindwa kuonyesha kwa mifano good will ya upande mwingine zaidi ya kukilaumu chama cha CHADEMA kwamba hakina good will.
Ningependa kusikia juu ya good will ya serikali na ya CCM. Hili ni muhimu maana yawezekana msamiati wenyewe una utata. Kile kinachoonekena kuwa nia njema upande mmoja, kinaweza kuonekana ni nia mbaya kwa upande mwingine.
Hivyo tunapojadili nia njema kwa Taifa, ni lazima tusitumie misamiati yenye utata. Kukubaliana au kutokukubaliana si neno, la msingi hapa ni kuweka msingi ambao utafafanua vizuri maana ya nia njema kwa Taifa.

Nimeamua kurudia haya ya good will kutokana na yale yanayoendelea kwenye Bunge Maalumu la katiba. Mvutano wa serikali mbili na serikali tatu, unafufua tena msamiati huu ambao CCM wanaupenda sana.
Tunasikia sasa kwamba wale wanaopendekeza mfumo wa serikali tatu hawana good will. Kwamba wale wenye mawazo tofauti na CCM ni wahuni na wanavuruga Bunge Maalumu la Katiba. Bahati mbaya au bahati nzuri wale wanaopendekeza mfumo wa serikali tatu ni pamoja na CHADEMA.
Hivyo dhambi ya chama hiki kutokuwa na good will inaendelea. Na CCM, inaendelea kuhodhi good will. Pamoja na ukweli kwamba hadi sasa hakuna mtu anayeweza kufafanua vizuri jinsi mfumo wa serikali mbili utakavyofanya kazi tukiwa na nchi mbili na serikali mbili.
Pamoja na ufafanuzi wa maana ya dola na serikali. Ufafanuzi tunaouheshimu, bado ukweli ni kwamba maisha ya siku kwa siku ni serikali mbili na nchi mbili. Hatuwezi kukwepa ukweli kwamba Tanganyika imevaa koti la Muungano.
CCM, wanataka tuamini kwamba wao wana good will, hivi haya yote tuliyoyashuhudia kipindi chote cha CCM kuwa madarakani yanaonyesha hiyo good will? Kwa kiasi kikubwa ufisadi unaongozwa na wanachama wa CCM, wanaoficha fedha nje ya nchi ni wanachama wa CCM.
Serikali inayoongozwa na CCM, imetuletea wawekezaji hewa, Serikali inayoongozwa na CCM inashindwa kudhibiti bidhaa bandia, inashindwa kukusanya kodi, inashindwa kulinda wanyama wetu, kiasi tembo wanaelekea kuisha, inashindwa kuyasimamia vizuri madini yetu kiasi kila mtu anakuja kuvuna na kuondoka. Hivi yote haya yanafanyika kwa nia njema?
Good will kwa Kiswahili ni nia njema. Najiuliza maswali mengi bila majibu. Nia njema ni mtu kuwa mjinga, kukaa kimya na kukubali kila kitu hata kama inamaanisha kupoteza maisha yako, ya familia yako, ya Taifa lako na maisha ya vizazi vijavyo?
Nia njema ni kuacha kufikiri na kushangilia kila linalopendekezwa na chama tawala? Kwa maana kwamba chama tawala hakifanyi makosa? Kwamba chama tawala kinaongozwa na malaika au kwamba chama tawala ndicho chenye msahafu wa Tanzania?
Kupinga malipo ya Dowans, ni kutokuwa na good will, kutaka demokrasia ya kweli, bila kutumia fedha kununua kura na shahada ni kutokuwa na good will? Kudai rasilimali za nchi ziwanufaishe Wa tanzania wote ni kutokuwa na good will?
Kutaka Wa tanzania wote kushiriki mjadala wa kuandika Katiba mpya ni kutokuwa na good will? Kupinga matumizi mabaya ya fedha za umma na uporwaji wa ardhi unaoendelea ni kutokuwa na good will? Au kupiga kelele kwamba sasa tunaanza kujenga usultani katika nchi ya kidemokrasia ni kutokuwa na good will?
Mtoto mbunge, baba waziri, shangazi mkuu wa mkoa, dada mkuu wa wilaya, mjomba balozi nchi za nje nk, familia moja nafasi nyeti katika taifa, hiyo ndiyo nia njema? Akitokea mtu akasema mfumo wa familia moja kuhodhi nafasi zote za uongozi katika taifa ni makosa au kutaka kuwa na katiba itakayozuia jambo kama hili kutokea, mtu huyo anakuwa hana nia njema?
Mtu mwenye good will ni lazima apende majadiliano na kutafuta muafaka. Mtu mwenye good will ni lazima atambue kwamba Tanzania ni yetu sote na vyama vyote vya siasa ni sawa. Mtu mwenye good will ni lazima atambue na kuheshimu mawazo ya wengine.


