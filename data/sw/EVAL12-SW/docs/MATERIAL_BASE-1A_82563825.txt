
RC Dedengo awatumbua maofisa wanne
Mary Sanyiwa,mwananchi msanyiwa@mwananchi.co.tz
Mtwara. Mkuu wa Mkoa wa Mtwara, Halima Dendego amewasimamisha kazi maofisa utumishi wanne wa halmashuri za Masasi na Nanyumbu kwa tuhuma za kuisababishia Serikali hasara ya Sh162.5 milioni.
Dendego alichukua hatua hiyo wakati wa maadhimisho ya Siku ya Wafanyakazi Duniani ambayo kimkoa ilifanyika Wilaya ya Nanyumbu. Alisema maofisa hao walitumia mfumo wa uajiri kwenye halmashauri zao kuingiza majina ya wafanyakazi hewa na kufanikisha kupata mkopo kutoka kwenye taasisi mbalimbali za fedha nchini. 
Dendego alisema fedha hizo zilizotumika kulipa watumishi hao hewa kama zingetumika vizuri zingesaidia kulipa mishahara ya watumishi waliopo kazini. “Maofisa utumishi hao tumewapa dhamana ya kushughulikia masilahi ya watumishi hadi kufikia jana (juzi) wakati naandaa ripoti yangu, Mkoa wa Mtwara una jumla ya watumishi hewa 107, kati ya hao, 20 wana vyeti vya kugushi ambao walikuwa wakilipwa mishahara hiyo Sh.300.9 milioni,” alisema Dendego.
Alimuagiza Kamanda wa Polisi Mkoa, kuwakamata wahusika hao ili hatua za kisheria zichukuliwe dhidi yao. 
Kwa upande mwingine, Dendego alitoa siku saba kwa waajiri kuhakikisha wanatoa mikaba kwa watumishi wao ili waweze kunufaika na stahili zinazopatikana katika ajira.
Pia, aliwataka wafanyakazi kuacha kufanyakazi kwa mazoea kwani hakuna haki bila wajibu, huku akisisitiza kubadilika.
Akisoma risala ya Shirikisho la Vyama vya Wafanyakazi Tanzania (Tucta) mkoani hapa, Katibu wa Chama cha Walimu nchini (CWT)
Mkoa, Fratern Kwahinga aliiomba Serikali ya mkoa ikomeshe wakala wa ajira kwa madai kuwa unawaumiza watu wa chini.


