Makachero waibua mapya
Oct 25, 2012

UCHUNGUZI unaoendelea wa mauaji ya aliyekuwa Kamanda wa Polisi wa Mkoa wa Mwanza (RPC) Liberatus Barlow sasa unaelekea katika dhana kwamba zipo sababu zaidi za mauaji hayo, Raia Mwema limeambiwa.
Taarifa zilizopatikana mwishoni mwa wiki hii zinasema kikosi cha uchunguzi kilichoko Mwanza kimekuwa kikifuatilia taarifa kwamba
Kamanda Barlow hakuuawa kwa sababu zinazohusiana na mapenzi tu.
Mpaka sasa kumekuwa na taarifa ambazo zimekuwa zinahusisha kifo cha Kamanda Barlow na uhusiano wa kimapenzi, na watu kadhaa wamekamatwa lakini habari za karibuni kabisa zinasema mapenzi inaweza kuwa njia moja ya kutaka kupotosha sababu za kweli za mauaji hayo.
Taarifa zaidi zinasema kwamba kikosi cha uchunguzi kimekuwa kikiangalia uwezekano wa mauaji hayo kuwa yamefanywa na vikundi vya kihalifu vya ndani ya Jeshi la Polisi kwa kushirikiana na mitandao ya kihalifu ya nje na ndani ya nchi.
Sababu inayotajwa ya makundi hayo kushiriki katika mauaji hayo ni kwamba kwa ngazi aliyokuwa
amefikia Kamanda Barlow alikwishakuyafahamu na hiyo haikuwa habari nzuri kwa makundi hayo ikizingatiwa kwamba, alikuwa karibu mno na uongozi wa juu wa Jeshi la Polisi.
Uchunguzi huo wa mwelekeo wa makundi ya kifisadi kushiriki katika mauaji hayo unatajwa kuwa unaweza kuibua siri kadhaa zinazoweza kuviweka vyombo vya dola njia panda. Ingawa tayari watu kadhaa wamekwishakukamatwa kuhusiana na tukio hilo, zimekuwapo taarifa kwamba kuna juhudi kubwa za kutaka kukwamisha mkondo mpya wa uchunguzi wa sababu za kifo hicho.
Taarifa zilizolifikia gazeti hili kutoka vyanzo mbalimbali ndani ya Jeshi la Polisi na timu maalumu ya uchunguzi
wa mauaji zinaeleza ya kuwa kwa jinsi tukio hilo lilivyotokea wahusika katika mpango huo wana utaalamu mkubwa katika uhalifu.
"Wachunguzi wanajitahidi kuchunguza kwa undani zaidi kuhakikisha wanapata uhakika wa wahusika ili hatua zikichukuliwe asionewe mtu wala isitokee mhalifu hata mmoja akasalimika. Kwa hiyo kazi ni nzito na kutakuwa na mshituko mkubwa watakapomaliza uchunguzi," kinaeleza chanzo ndani ya serikali.
Kwa mujibu wa taarifa za kikachero, uchunguzi wa kifo hicho unavuka hadi nje ya Jiji la Mwanza lilikotokea tukio hilo na kuingia hadi mikoa mingine, ikiwamo Dar es Salaam na hata nchi jirani.
"Marehemu Barlow ambaye alikuwa
akiaminiwa sana na viongozi wa juu wa polisi na hata vyombo vingine vya usalama, ameuwawa katika kipindi ambacho serikali ilikuwa ikihitaji mchango wake," anasema.
“Uchuguzi umekamilika kwa sehemu kubwa na tumefika mahali tumejiridhisha kuwatambua wanaohusika kwa namna moja ama nyingine na njama hizi, ndiyo maana unaona sasa hivi ni kama vile hali imetulia kwa sababu kimsingi watuhumiwa tayari wanajulikana kilichopo ni kutafuta namna nzuri ya kushughulika nao bila kusababisha taharuki kwa taifa”, kilieleza chanzo chetu.
Chanzo hicho kimeeleza kuwa hatua kubwa iliyofikiwa katika upelelezi huo ni pale ambapo mtoa habari mmoja muhimu alipopata taarifa za mauaji hayo na kuvijulisha vyombo vya
usalama.
“Wahusika wa mpango huo ni watu makini na walijua wanafanya nini na nini kitakuwa matokeo yake na waliamini kuwa wataendelea kuwa upande salama”, kilieleza chanzo hicho.
Tayari baadhi ya vikosi maalumu vya uchunguzi viivyotumwa kwenda Mwanza wakati mauaji yalipotokea, vimerejeshwa Dar es Salaam kufanya mawasiliano muhimu ya ndani na nje ya nchi kuhusiana na uchunguzi wao. Kutokana na uzito wa tukio hilo, baadhi ya maofisa upelelezi wametengwa katika upelelezi wa tukio hilo na kuwaachia watendaji wa Kikosi Kazi (Task Force) kutoka Dar es Salaam wanaohitimisha kazi yao
wiki hii.
“Wapo walioanza kushtukia na wengine bado, lakini hata wakijua kwa mikakati inayowekwa ni lazima watadhibitiwa tu, kwa sababu hata wakiamua kuchukua hatua sasa, watakuwa wanajichongea na kudhihirisha uhusika wao, wanachoweza kufanya sasa hivi ni kuomba Mungu wao na kujifanya hawahusiki,” kilifafanua chanzo hicho.
Kamanda Liberatus Barlow aliuawa usiku wa kuamkia Oktoba 13, mwaka huu.
Kamanda Barlow aliuawa eneo la Kitangiri jijini Mwanza alipokuwa akimrejesha nyumbani Mwalimu anayetajwa kwa jina la Doroth Moses, ambaye alikuwa naye katika kikao cha harusi.


