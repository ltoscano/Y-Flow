
Wawaniaji 6 wa nafasi ya uspika watajwa
Na HENRY NYARORA
NYAMIRA MAJINA sita kati ya watu 16 waliotoa maombi yao kuwania kiti cha uspika katika bunge la Kaunti ya Nyamira yametambuliwa. Kiti hicho kiliachwa wazi baada ya wajumbe wa bunge hilo kumwondoa spika wao Bw Peter King’oina kwa madai kuwa alihusika na utoaji zabuni tata ya bima bila kufuata sheria zilizowekwa. Mwanasheria wa bunge hilo Bw David Ombego ambaye pia kwa sasa anashikilia kiti cha katibu wa bunge hilo alisema wanne wa waliochaguliwa kung’ang’ania kiti hicho ni mawakili. Mawakili watakaotahiniwa kwa kiti hicho ni Mabw Job Nyasimi Momanyi, Naftali Masara Okwanyo, Denis Anyoka Moturi na Eric Omariba.
Wengine ni Dkt Grace Nyamongo na Eng Joash Nyamoko.
Bw Nyasimi, Dkt Nyamongo na Eng Nyamoko waling’ang’ania viti vya ugavana, Wawakilishi wa wanawake na kiti cha ubunge cha Borabu mtawalia bila mafanikio.
Kamati iliyowateua watahiniwa hao chini ya usimamizi wa Tume ya Uajiri wa bunge hilo ilikutana kwenye hoteli ya Loyal, mjini Kisumu wakati wa wikendi na kuwachagua hao sita.
“Walioteuliwa wamefahamishwa wafike mbele ya wabunge wa kaunti yetu kesho (leo) ili kujua hatima yao baada ya kupigiwa kura,” Bw Ombego alisema.


