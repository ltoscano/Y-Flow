
Kifo cha mwanahabari Veronica cha kujitakia? II Nov 14, 2014

WIKI moja baada ya makala ile kutoka katika gazeti la Sunday Independent, Veronica alivamiwa nyumbani kwake akiwa peke yake na mtu aliyeficha uso wake ili asitambulike. Mtu yule alimshurutisha Veronica apige magoti chini na alimuelekezea bastola kisogoni na kuashiria kuifyatua lakini alisita na kumpiga Veronica risasi ya mguuni kisha akatoweka.
Veronica alifanikiwa kujiburuza na kuifikia simu na kuwapigia polisi kuwajulisha kuhusu uvamizi ule, polisi walifika na kumkimbiza hospitalini.
Veronica alitoka mwenyewe hospitalini bila kuruhusiwa na daktari, kwa kuwa alikuwa hajapona vizuri kiasi cha kushindwa kuendesha gari, mumewe Graham Turley alimchukua na kupita naye kwenye maeneo ya wahalifu aliowatuhumu kuhusika na tukio la kuvamia nyumbani kwake ili kuwaonesha kwamba amepona na atarejea kazini kwake kama kawaida.
Ndani ya wiki moja tangu alipopigwa risasi, Veronica alirejea kwenye dawati lake la habari na kwenye toleo la gazeti la wiki iliyofuata aliandika kuhusu mkasa alioupata lakini aliwaonya maadui zake kwamba wasidhani ataacha kuandika habari zao.
Kwa maneno yake mwenyewe aliandika; “…nilisema na ninarudia tena, sidhani kama ninayo dhamira ya kuacha kuandika uozo wenu, ingawa bosi wangu amenipa chaguo la kubadilisha mwelekeo wa habari zangu, sitarajii kabisa kuacha na sitarajii kuanza kuandika habari za matamasha ya wanyange na ulimbwende au kuandika habari za namna ya kutengeneza na kutunza bustani za maua.” 

Kutokana na tishio hili, bosi wake alimuwekea walinzi wakati wote na pia polisi wa nchi hiyo walimuwekea polisi wa kuongozana naye katika mizunguko yake ya kutafuta habari, lakini katika hali ya kushangaza alikataa ulinzi huo kwa maelezo kwamba walinzi hao wanamzuia kufanya kazi yake kwa ufanisi.

Azidi kuhatarisha maisha yake Kipindi cha miezi tisa kilikuwa cha kuchapa kazi kama kawaida na katika kipindi hicho, aliweza kufichua kashfa kadhaa za rushwa na uhalifu zilizotamalaki katika Jiji la Dublin. Kutokana na kufichua uozo huo, Veronica alijitanabaisha kama adui namba moja aliyekuwa amejijengea maadui wengi miongoni mwa wahalifu wakubwa. Septemba, mwaka 1995 Veronica aliona huo ndio wakati muafaka wa kulivaa gwiji la uhalifu liitwalo John Gilligan ili amhoji maswali kadhaa.
Historia ilikuwa inamuonesha John Gilligan kama mhalifu mzoefu ambaye si chini ya miaka mitatu iliyopita ndiyo alikuwa ametoka jela, lakini kwa kipindi kifupi akawa amefungua mradi uliogharimu mamilioni ya dola. Veronica alitaka kujua amewezaje kufungua mradi mkubwa vile na kwa muda mfupi kiasi kile tangu alipotoka jela. Alikwenda kwa Gilligan bila taarifa na kwa mujibu wa maelezo yake, alipofika nyumbani kwa Gilligan alikutana naye mlangoni akiwa na vazi la kuogea.
Inasemekana Gilligan alikuwa mkali na alipomkaribia alimsukuma na kofi la uso na baadaye la kifuani huku akimwambia, “…kama ukiandika jambo lolote linalonihusu mimi, hakika nitakuua wewe, mumeo, mtoto wenu, familia yako na kila mtu anayekuhusu.” Alipomaliza kusema hivyo alimsukumia kwenye gari alilokuja nalo kisha akamchania nguo zake ili kuangalia kama (Veronica) alikuwa na mashine ya kunasa sauti ambayo hata hivyo hakuwa nayo. Baada ya kuhakikisha hakuwa na kinasa sauti alimuamuru aondoke pale haraka. Kwa vile lilikuwa shambulio la moja kwa moja, ukweli ni kwamba lilimtisha Veronica kushinda matukio mawili ya nyuma yaliyohusisha silaha.
Baada ya kuripoti tukio lile kwa bosi wake, ilibidi washauriane na mwanasheria wa gazeti na hatimaye walifungua kesi ya shambulio dhidi ya Gilligan. Kutokana na shambulio lile Veronica alianza kufikiria kuacha kazi ya uandishi wa kiuchunguzi, hasa baada ya kuona familia yake nayo iko hatarini kwa sababu ya kazi anayoifanya. Siku ya Jumanne, Juni 25, mwaka 1996 John Gilligan alifikishwa katika Mahakama ya Dublin akishitakiwa kwa kosa la shambulio la aibu dhidi ya Veronica Guerin.
Gilligan alikanusha mashitaka na kuachiwa kwa dhamana akisubiri kesi kusikilizwa rasmi Julai 9, 1996. Baada ya kesi hiyo kuahirishwa, Gilligan aliondoka mahakamani moja kwa moja na kuelekea uwanja wa ndege na kupanda ndege kuelekea Amsterdam, safari ambayo aliieleza kama ya kibiashara.
Gilligana alijua dhahiri angehusishwa na mauaji ya Veronica, hivyo kuwepo kwake nje ya Ireland alijua kungemsaidia kutohusishwa na mauaji yale.
Alipopigiwa simu na mwandishi wa gazeti la Daily Mail alijibu kwa mkato,
“…sijafanya jambo lolote baya na wala sina ushahidi wowote kuhusiana na mauaji hayo na ninadhani mauaji hayo yamepangwa na kutekelezwa ikiwa ni mpango maalumu ili nihusishwe.” Wakati Gilligan akiwa ni mtuhumiwa katika mauaji ya Veronica, polisi wa Dublin waliingia katika operesheni maalumu ya kuwasaka watuhumiwa wakubwa na waliokuwa kama miungu watu. Katika operesheni hiyo iliyohusisha wapelelezi maalumu wapatao 50, walifanikiwa kuwahoji washukiwa zaidi ya 1,000, miongoni mwao watuhumiwa 60 walitiwa nguvuni lakini hakuna aliyeshitakiwa kwa kosa la mauaji ya Veronica Guerin.
Hata hivyo polisi hao walifanikiwa kukamata fedha zenye thamani ya dola 200,000 na silaha zilizokuwa zikimilikiwa kinyume cha sheria.


