
Kufanya kosa si kosa, kuliendeleza kosa ni nini?
Apr 03, 2014

KATIKA makala zangu kadhaa sasa nimekuwa nikirudia hoja yangu ya awali kabisa kuwa mchakato wa Katiba ulikosewa toka mwanzo na sasa tunahangaika nao kwa sababu ya kosa hilo.
Kila tunapopata nafasi ya kuangalia kwa karibu kile kinachoendelea kwenye Bunge la Katiba tunaweza kuona kuwa kuna kitu hakiko sahihi.
Naomba kupendekeza kwa mpendwa msomaji kuwa kosa ambalo wamelifanya ni kosa kubwa na bado wanaliendeleza kosa hilo.
Yapo makosa mengi ambayo yamefanywa katika kuanzisha mchakato huu wa Katiba Mpya; makosa ambayo tayari nimeshayazungumza huko nyuma. Hata hivyo, makosa haya yawezekana yanaonekana kwa wachambuzi wa mambo ya kisiasa kama mimi lakini ni magumu kuonekana mbele ya wanasiasa.
Hili linaweza kuwa kweli zaidi kwa vile wanasiasa wenyewe ndio kiini cha makosa hayo na hivyo kwa wao kukubali makosa hayo ni sawasawa na kukata tawi ambalo wao wenyewe wamelikalia.
Hata hivyo, naomba kupendekeza kuyaangalia makosa makubwa mawili tu ambayo kama nilivyoonyesha huko nyuma yanaweza kabisa kusababisha mchakato wa Katiba mpya kuvunjika.
Kosa la kwanza ni kujaza wabunge kwenye Bunge la Katiba na kosa la pili kujaza wanasiasa kwenye Bunge hilo. Uamuzi wa kuwaweka Wabunge na Wawakilishi kuwa wajumbe wa Bunge la Katiba ni uamuzi wa kijinga (wa kutokujua) ambao watu waliuona wa maana sana. Sijui ni ‘genius’ gani huyo ambaye alifikiria kuwa kuwaondoa wabunge kwenye Bunge la kawaida na kuwalundika kwa karibu miezi mitatu kwenye Bunge la Katiba ni wazo zuri.

Sijui genius huyo alikuwa anafikiria nini wakati anapendekeza hili isipokuwa kama alifikiria namna ya kuwapa ulaji marafiki na jamaa zake – ambao tayari wana ulaji mwingine mwingi tu. Wiki iliyopita Waziri Mkuu Mizengo Kayanza Peter Pinda alidokeza tu – na wengine wanakubaliana naye – kuwa yawezekana Bunge la Katiba likasitishwa kwani kwa kadiri muda unavyokwenda linaondoa nafasi ya wabunge na wawakilishi kufanya shughuli nyingine hasa kwa vile wanatakiwa kujiandaa kwa masuala ya bajeti.
Hili ni kweli kwa sababu kwa kawaida kulikuwa na kikao cha Bunge mwezi Aprili hivi lakini kwa mtindo huu wa Bunge la Katiba sijui kama Bunge hilo linaweza kukutana. Si hivyotu, wabunge hawahawa ndio pia ni mawaziri!
Huyo genius wetu alifikiria sana na kuona ni wazo zuri kuwa mawaziri wawe wajumbe wa Bunge la Katiba na hivi sasa kama watu wamefuatilia utaona kuwa Rais Jakaya Kikwete amekwenda Uingereza na mawaziri ambao ni wajumbe wa Bunge la Katiba.
Hili tunaliona pia katika shughuli nyingine za kisiasa nchini ambao tunaona wabunge ambao wanatakiwa wawe kwenye Bunge la Katiba wameondoka na kwenda kwenye shughuli nyingine ama za vyama vyao au za kisiasa.

Matokeo yake haiwezekani kabisa kuwa na uwakilishi wa asilimia 100 wa wabunge kwenye Bunge la Katiba.
Hotuba ya Rais Kikwete ilijaza watu wengi lakini kwa mtu yeyote anayepata muda kutazama Bunge hilo ni rahisi kuona jinsi ambavyo watu wengi hawahudhurii bungeni.
Kosa la pili kama nilivyodokeza ni kuwajaza wanasiasa kwenye Bunge hilo.
Ukiondoa wanasiasa ambao ni wabunge Bunge la Katiba limejaza pia watu wengine ambao ni wanasiasa kwa fani na wao kama wabunge, wamekuwa ni sehemu ya tatizo.
Sijui lilikuwa wazo la nani tena – yawezekana ni genius huyo huyo kuwaingiza wanasiasa wa ziada kwenye chombo kilichojaa wanasiasa tayari!
Matokeo yake ni kuwa tunashuhudia siasa mbaya na chafu na zenye kuudhi labda kuliko hata zile zinazofanywa kwenye Bunge la kawaida. Wapo watu wanaoshangaza na kelele, malumbano, madongo na maneno ya kebehi; ati wengine wanataka waone Bunge lenye watu wenye kuheshimiana na uungwana? Kweli? Watatoka wapi wakati ni watu wale wale na ni wanasiasa wale wale ambao tunawajua siasa zao?
Yaani, ndani yumo Christopher Mtikila kama alivyo John Mnyika, ndani yumo Tundu Lissu kama vile alivyo Mwigulu Nchemba, au Livingstone Lusinde, kweli kutakuwa na usalama? Yaani Bunge lina Kingunge Ngombale Mwiru halafu lina Freeman Mbowe! Yaani humohumo yumo Ismael Jussa kama alivyo Godbless Lema?
Sasa ukiangalia unaweza kuona kuwa kundi lile la wajumbe 201 labda ndilo lilitakiwa kutoa viongozi wote wa Bunge la Katiba na si hawa wanasiasa! 

Bahati mbaya wanasiasa wengine ndio wameingilia mlango huohuo! Lakini kwa vile ni kosa ambalo tayari tumelikuba na linaendelea sijui namna ya kulisahihisha ukiondoa kuvunjika kwa Bunge lenyewe.
Njia nyingine ya kuweza kuokoa Bunge hili na kusahihisha kosa hili nikwenda kwenye Bunge la kawaida na kubadilisha ile Sheria ili iondoe wabunge na wawakilishi kuwa wajumbe na mchakato tofauti uanze wa kupata wa bunge wa Bunge hilo. Hilo linaweza kuwa jambo pekee sahihi kufanyika. Lakini, kweli kuna mbunge atakayepiga kura kujiondoa kwenye ulaji wa laki tatu kwa siku?
Sidhani.

Ndiyo maana naamini kuwa kutenda kosa ni kosa lakini kuliendeleza kosa lile lile wakati unajua tayari ni kosa ni kilele cha ujinga. Sijui kama kuna namna ya kuokoa Bunge hili kwani kama nilivyosema wiki iliyopita hatujaona mwisho wake bado. Hatujaona mwisho wa vituko vyake.
Labda swali ambalo inabidi tujiulize ni kuwa sisi tuliokubali mchakato huu na madudu yake ni watu wa namna gani? Wale ambao wanasubiri kweli Katiba “mpya” kutoka kundi hili wana madudu gani kichwani?
Siyo kwamba tumejipa matumaini ya kukinga mikono kuombea mvua jangwani!? Hivi kweli kabisa tunaamini kuwa kwa namna fulani hawa ndugu zetu wanaweza wakajadiliana kitu kwa maana wakamalizana tukasonga mbele?

Wa tanzania tukubali tu tumeliwa na imekula kwetu jumla!


