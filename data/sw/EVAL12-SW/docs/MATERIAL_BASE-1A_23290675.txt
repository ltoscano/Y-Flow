
Uongozi bora katika michezo husaidia sana kuistawisha
UONGOZI bora katika michezo ndio unaoweza kuinua hali ya michezo lakini michezo inaweza kuzorota ikiwa viongozi wanashikilia madaraka hayo kwa ajili ya kujinufaisha kwa maslahi yao ya kibinafsi.
Uongozi wa kandanda nchini ni muhimu uwe na uadilifu ili mchezo huo upate kuimarika nan chi iweze kutamba kwenye michezo na mashindano ya kimataifa.
Aliyekuwa Mwenyekiti wa klabu za Congo Boys na Kongowea FC, Hassan Aidarus Bafagih anadai kuwa soka mkoani Pwani na sehemu nyingine za nchi limeharibika kwa sababu ya uongozi duni.
"Kulikuwa na soka ya hali ya juu mkoani Pwani na sehemu zingine za nchi lakini kutokana na uongozi mbaya na kuwa na viongozi wenye kutaka kujinufaisha kibinafsi, hatuwezi kuendelea," akasema Bafagih.
Mkongwe huyo anawataka viongozi wa kandanda nchini wawe waadilifu na wenye kuupenda mchezo huo na wala wasiwe na uroho wa kutaka kunufaika kwa maslahi yao ya kibinafsi. "Tutaendelea ikiwa tutakuwa na viongozi wenye kupenda mendeleo ya mpira," akasema.
Bafagih aliyezaliwa mwaka 1961 anapendekeza kufufuliwa kwa kituo sawa na kile cha Youth Olympic Center mkoani Pwani ili chipukizi wapate kuteuliwa na kuunda kikosi imara kitakachoweza kucheza ligi za taifa na Ligi Kuu ya Kenya (KPL).
Jagina huyo anahuzunishwa na jinsi mchezo wa kandanda unavyopelekwa nchini na kuwa na wasiwasi kwamba kama hakutafanyika marekebisho ya haraka, utadidimia kabisa na kutumbukizwa kaburini.
Alisifu jinsi viongozi wa soka wa zamani walivyokuwa wakifanya mipangilio yaliyokuwa yakizalisha matunda na akataka maafisa wa kuongoza soka wenye kusimamia nyadhifa mbalimbali waangazie mipango mizuri ya kuinua hali ya mchezo huo.
"Ni aibu kubwa kwa sehemu yetu hii ya Pwani kuwa na timu kuistawisha moja pekee kwenye ligi kuu.
Zamani tulikuwa na timu nyingi zikiwemo Liverpool, Feisal, Lake Warriors, Western Stars na nyeginezo kwa msimum mmoja," akaeleza Bafagih.
Kiongozi huyo wa zamani anasema ni sharti klabu za Pwani zipate wadhamini ili kuhimili Ligi ya Taifa Daraja la Kwanza.
"Inahuzunisha sana kuona timu zetu zinakosa ufadhili na kuwa hatarini kujiondoa kwenye ligi hiyo," akasema Bafagih.
Mkongwe huyo anasema yeye alikuwa mmoja wa wale waliokubali kuchukua madaraka kwenye klabu za vijana chipukizi kwa nia ya kuziongoza kuhakikisha vijana wanapiga hatua ya maendeleo na wala hawakuongoza klabu kwa kujinufaisha.
Bafagih anapendekeza kuweko na mipango maalum kwa klabu za vijana wa umri chini ya miaka 12 hadi 16 ziwe zinafanyiwa mipango ya kusafiri hadi nchi za Norway, Denmark na Ufaransa ambapo ziwe zinashirikishwa kwenye mashindano ya vijana wa umri huo.
"Mashindano ya vijana yanasaidia kwa kiwango kikubwa kuinua vipaji vya chipukizi wetu.
Kwa nini hatuingizi timu zetu kwenye mashindano ya Danone Nations Cup, Dana Cup na mengineyo?" akauliza.
Anaamini ikiwa Serikali itazingatia umuhimu wa mchezo wa kandanda, bila shaka hali ya kandanda nchini itaimarika bora kuwe na ushirikiano baina ya viongozi wa ngazi mbalimbali pamoja na wale wa klabu.
Bafagih pia anaomba Serikali za kaunti mkoani Pwani zifanye taratibu za kujenga viwanja vya kuchezea mchezo wa soka kwani viwanja vikiwa vizuri, wachezaji wataweza kujiendeleza na hapo mashabiki wataanza kurudi tena viwanjani kushuhudia mechi zote hata za mashinani.
Na ABDULRAHMAN SHERIFF 


