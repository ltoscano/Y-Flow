
Kalonzo sasa aomba MCA waunge kura ya maaamuzi
ALIYEKUWA makamu wa Rais Kalonzo Musyoka, amewaomba wajumbe wa bunge la kaunti ya Kwale waunge mkono kura ya maoni.
Ombi hilo liliwasilishwa wakati ambapo viongozi kutoka upande wa serikali na upinzani wanatumia kila mbinu ili kuwashawishi wajumbe hao kuhusu swala hilo. 
Akiongea katika hafla ya ufunguzi wa tamasha za kitamaduni katika uwanja wa maonyesho wa Ukunda, Bw Kalonzo alisema kuwa, wajumbe hao ni muhimu sana katika swala hilo.
Aidha alidokeza kuwa wajumbe hao hawana budi bali ni lazima waunge mkono kura hiyo kwa manufaa ya wananchi waliowachagua.
“Nawaheshimu sana wajumbe wa bunge la kaunti hii kwa msimamo wao ila ni lazima wawe makini mno kwa sababu kwa hivi sasa hata wasio wajali watajifanya wanajali yote hayo ikiwa ni hila ili muiunge mkono kura ya maoni,” akasema Bw Kalonzo.
Bw Kalonzo alieleza kuwa, ugatuzi utaimarika na kufanikiwa punde tu wananchi watakaposimama kidete na kuulinda.
Aliongeza kuwa, wananchi ni lazima wawe na utamaduni wa kutetea haki zao wala sio kunyamaza kimya wakati haki zao zinapokandamizwa.
“Kwa sababu tumeamua kuwa wapinzani basi tutakuwa wapinzani wa kweli huku tukihakikisha kuwa yaliyo mbele yetu ni mambo mema kwa wananchi kwani hatuwezi kulala chini na kupiga magoti huku nchi ikiendelea kudidimia na kuzidi kuporwa,” akasema Bw Kalonzo.
Na FAROUK MWABEGE


