Wadhamini wa Tundu Lissu waonywa

Imeandikwa na Flora Mwakasala

Imechapishwa: 21 Septemba 2016

MAHAKAMA ya Hakimu Mkazi Kisutu jijini Dar es Salaam inamsubiri Mbunge wa Singida Mashariki, Tundu Lissu (Chadema) anayekabiliwa na kesi ya uchochezi, arudi kutoka Ujerumani ili ajieleze kwa nini hakufika mahakamani bila kutoa taarifa. 

Mahakama hiyo pia imewaonya wadhamani wa Lissu na kuwataka wahakikishe mshitakiwa anafika mahakamani kesi inapotajwa, wasipofanya hivyo watalipa dhamana au kufungwa jela.
Hakimu Mkazi Mkuu, Thomas Simba amesema hayo leo wakati kesi hiyo ilipotajwa kwa ajili ya Lissu kujieleza kwa nini asifutiwe dhamana kwa sababu ya kutofika mahakamani bila kutoa taarifa.
Pamoja na kutakiwa kufika mahakamani kujieleza, Lissu hakufika, lakini wadhamini wake Ibrahim Ahmed na Robert Katula walifika na kueleza kuwa mshitakiwa amekwenda nchini Ujeramani kwa ajili ya matibabu.
Hakimu alipowataka wajieleze kwanini wasifungwe kwa kushindwa kutekeleza majukumu yao, wadhamini hao walidai walipewa taarifa kuwa Lissu amefika mahakamani juzi, lakini alipata dharura na kusafiri, pia waliiomba mahakama iwape muda ili wamfikishe Lissu mahakamani siku itakayopangwa.
Wakili Mwandamizi wa Serikali, Mutalemwa Kishenyi alidai wadhamini hawakuwa na taarifa za mshitakiwa kwasababu hawakuzitoa juzi, pia alitarajia Lissu kama afisa wa mahakama angefuata utaratibu lakini kama ataendelea hivyo, awasilishe hati yake ya kusafiria na asisafiri bila kibali cha mahakama.
Wakili wa Lissu, Peter Kibatala alidai wadhamini wametekeleza wajibu wao kwa kutoa taarifa kwa wakati, na kuahidi jambo hilo halitajitokeza tena, hivyo aliomba wasubiri mshitakiwa arudi na kuthibitisha safari hiyo pamoja na ripoti ya matibabu.
Hakimu Simba alisema “alichofanya mshitakiwa siyo mara ya kwanza, wakati mwingine kesi imeshaanza yeye anatoka alipokuwa na siku nyingine hafiki” Kuhusu kufutwa kwa dhamana, Hakimu Simba alisema hawezi kusema lolote kwasababu mshitakiwa hayupo, “tunamsubiri, tumpe nafasi ya kujieleza na wakili wake atamtetea” Aliongeza kuwa kila mtu anaweza kupata dharura, lakini jambo la muhimu ni kutoa taarifa na kwasababu ya kilichotokea, wanaweza kuongeza masharti ya dhamana kwa kumtaka awasilishe mahakamani hati yake ya kusafiria .


