

NA ELIYA MBONEA, ARUSHA
KIWANGO cha uzalishaji wa mbogamboga na matunda nchini kinatarajia kuongezeka zaidi baada ya wakulima wa bustani kuanza kutumia Teknolojia ya Umeme wa Jua kumwagilia mazao yao.
Teknolojia hiyo imekuwapo nchini kwa miaka mingi sasa, japo ilijielekeza kujibu changamoto za ukosefu wa mwanga kwenye makazi ya watu wasiounganishwa kwenye umeme wa Gridi ya Taifa.
Kutumika kwa umme huo, hakukuwa kwa waliopo vijijini tu, bali umeme huo umeendelea kutumika maeneo ya mijini kama kinga ya kukatika kwa umeme lakini pia gharama zake zikitajwa kuwa ni nafuu.
Mbali na matumizi na unafuu wake, teknolojia hiyo imeendelea kuimarika kwa kuibuka kampuni mbalimbali zinazotengeneza bidhaa zitumiazo umeme wa jua kama ambavyo zingeweza kutumia umeme unaotengenezwa na Shirika la Umeme nchini (Tanesco).
Katika mabadiliko hayo, leo tunashuhudia au kununua bidhaa zinazotumia umeme wa jua kama redio, luninga, jokofu yakiwapo pia matumizi ya kuchemshia maji, kuchaji simu na mambo mengine mengi. 
Kujibiwa kwa mahitaji ya mwanga na bidhaa zinazotumia umeme wa jua, sasa kupitia teknolojia hiyo kumeanza kujibu changamoto zinazowakabili wakulima wa bustani.
Kama ilivyo kwa watu waliohitaji mwanga usiku, ndivyo ilivyo kwa wakulima wengi wanaoendelea kutumia muda, fedha na nguvu nyingi kuhamisha maji eneo moja hadi ulipo mmea kwa ajili ya kuumwagilia.
Changamoto hii si tu imewagharimu wakulima huko vijijini, bali pia imewalazimisha kulima maeneo wanayoweza kuyahudumia hasa kwenye umwagiliaji na mambo mengine ya shambani.
Kwa mfano, wakulima wa mazao ya bustani Kijijini Mtule, Wilaya ya Kusini, Mkoa wa Kusini Unguja wao wamechimba visima na hupandisha maji kwenye tenki kwa kutumia jenerata ili baadaye yaelekezwe ulipo mmea kupitia mirija yenye matundu (Drip Irrigation).
Mkulima wa nyanya kijijini hapo, Issa Kamata, anasema kupandisha maji kwenye tanki kwa kutumia jenereta kunatumia gharama kubwa kiasi cha kuwafanya washindwe kufikia malengo waliyojiwekea.
“Tunaiomba Serikali na wadau wengine watufungie umeme ili tuutumie pia kumwagilia mazao yetu, kwa sasa tunatumia gharama kubwa kununua mafuta ya petroli,” anasema Kamata.
Iddi Hassan mkulima wa tikiti maji eneo la Kiembeni Kitongani, yeye anasema huvuta maji kwa mpira kutoka kisimani kisha kuyahifadhi kwenye tanki mbadala alilotengeneza kwa miti na mifuko ya plastiki.
Changamoto haiishi kuhifadhi maji bali anasema huendelea kutumia muda mwingi na nguvu za kuchota maji kwenye tanki na kuyapeleka ulipo mimea.
“Natumia nguvu na muda mwingi ndiyo maana nimelima eneo ambalo halitanizidi nguvu kwenye umwagiliaji. Kama ningepata msaada wa kujengewa tanki la juu naamini lingenisaidia zaidi,” anasema Hassan.
Wakati wakulima hao wakionyesha kiu ya kupata nishati itakayosaidia kusukuma maji shambani, hali hiyo ni tofauti na mkulima aliyepo katika Kijiji cha Umbuji, Wilaya ya Kati Mkoa wa Kusini, Visiwani Zanzibar.
Mkulima Fakh Hanaf anayelima pilipili hoho, tikiti maji, matango na bamia, anasema Asasi Kilele ya Kilimo cha Bustani nchini (TAHA) imemwezesha kupiga hatua zaidi.
Anasema kitendo cha kufungiwa umeme Jua ‘Solar Panel’ na pampu ya kupandisha maji kwenye tanki kisha kuyashusha shambani kupitia mirija kumeongeza kasi ya uzalishaji na kumpunguzia gharama alizozitumia awali.


