
Ashtakiwa kwa kumdunga kisu chifu na kumjeruhi
MWANAUME mmoja wa umri wa makamo amefikishwa katika mahakama ya Mwingi kwa kumchoma kisu chifu wa eneo la Itoloni.
Francis Kimanzi alikamatwa Jumamosi baada ya kumchoma kisu kifuani afisa wa utawala wa mkoa katika hali ya kutatanisha.
Inadaiwa kuwa mshtakiwa alimpigia simu chifu wa eneo hilo Bw Jackson Mulonzya na kumwambia wakutane sokoni kwa mazungumzo.
Maafisa wa polisi katika kituo cha Migwani walisema chifu alieleza kuwa hawakuwa wamezozana na mshtakiwa kabla ya tukio hilo.
Kimanzi pia alishtakiwa na kosa la kumchoma kisu Bw Justus Ndoo ambaye alikuja kumsaidia chifu wakati wa tukio hilo.
Wawili hao walipelekwa katika hospitali ya Muthale ili kupata matibabu huku mshtakiwa akifunguliwa mashtaka.
Na EVELYNE MUSAMBI 


