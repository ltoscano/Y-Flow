
Kampuni ya magurudumu kuwekeza Sh1b Machakos
SHIRIKA la Remapol linalojihusisha na utengenezaji wa tairi linapanga kujenga kiwanda kwa gharama ya Sh1 bilioni katika kaunti ya Machakos kuanzia mwezi ujao.
Kiwanda hicho kitatumika kutumia upya chembechembe za tairi kuukuu kwa kuzibadilisha kuwa bidhaa za aina mbalimbali zitakazolenga masoko ya humu nchini na kimataifa.
“Kiwanda hicho kitaunda nafasi za kazi, kuziba pengo la kuagizia bidhaa kutoka nje na kusafisha mazingira kutokana na masazo ya tairi kuukuu,” alisema mwenyekiti wa Shirika la Kitaifa la Kenya la Biashara na Viwanda (KNCCI), Bw Kiprono Kittony wakati wa mkutano na Gavana wa Machakos, Bw Alfred Mutua.
Bw Kittony alisema mji wa Machakos ulifaa kwa kiwanda hicho kwa sababu ya kuwa karibu na Nairobi.
Alisema KNCCI imetwikwa jukumu la kuwezesha wawekezaji kufahamu kuhusu miradi ya uwekezaji nchini.
Kulingana na Bw Mutua, kaunti yake kufikia sasa imekusanya Sh1.5 trilioni za riba ya uwekezaji. 
“Tunataka biashara za kuimarisha eneo hili. Wawekezaji hapa wana mwezi mmoja kuweka ua kwenye ardhi ya biashara zao, na muda wa miezi 18 wa kuanzisha awamu ya kwanza ya viwanda vyao,” alisema Dkt Mutua.
NA LILIAN OCHIENG


