Tujifunze kwa wakongwe
Nov 14, 2013

KATIKA wiki hizi chache nimekuwa nikijadili suala pana la diplomasia yetu na jinsi nchi yetu inavyowiana na nchi nyingine, nikionyesha kwamba tumewahi kuendesha diplomasia ya hali ya juu katika mazingira magumu, na kwamba tunatakiwa kujifunza kutokana na uzoefu tuliojijengea sisi wenyewe.

Ni bahati mbaya kwamba tumejenga utamaduni wa kutotaka kujifunza, hata pale mafunzo tunayotakiwa kujifunza ni yale yaliyotokana na kile tulichokifanya huko nyuma. Nimeuliza iwapo kuna wanadiplomasia wetu wa zamani ambao wanaitwa na kuombwa kutoa mihadhara na midahalo katika chuo chetu kinachofundisha diplomasia ili waweze kueneza uzoefu wao kwa vijana wapya. Nimeambiwa hilo linafanyika lakini linategemea ni mhadhiri gani anafundisha nini na matakwa yake ni nini.

Kwa wenzetu walioendelea hivyo sivyo, kwani wanadiplomasia wa zamani, wastaafu, wanachukuliwa kama hazina kubwa ambayo kutoka kwayo huchotwa mara kwa mara maarifa ambayo yanasaidia kuelezea matatizo ya kidiplomasia na utatuzi wake. Hii ina mantiki yake kwani wale waliotutangulia ni sehemu ya uzoefu wetu lakini uzoefu huo hatuwezi kunufaika nao iwapo hatutaki kuwaita na kuwaomba watugawie na sisi angalau kidogo.

Lau kama tungekuwa tumejenga utamaduni wa kuandika (na kusoma) hawa wanadiplomasia wa zamani, ambao baadhi yao bado tungali nao, wangetiwa shime waandike ili wahifadhi kumbukumu zao ndani ya vitabu vinavyogeuka kuwa hazina ya ujuzi, uzoefu na weledi. Hivyo ndivyo wafanyavyo wanadiplomasia ( na wajuzi wengine katika maeneo mengine) wa nchi za wenzetu.

Hatujachelewa bali tumepoteza muda mwingi, bado tunaweza kuwahimiza wanadiplomasia wetu ili watuandikie na tuwe na kumbukumbu zao. Balozi Salim Ahmed Salim hawezi kuachiwa aondoke duniani bila kuwaachia Wa tanzania yale aliyoyapitia katika diplomasia, akiwa kijana mdogo hadi alipokuwa kinara wa diplomasia ya dunia.

Wapo wengine pia, baadhi wakiwa bado hai na wengine wakiwa wametutangulia mbele ya haki. Lakini hata wale waliotangulia, na ambao kwa maana hiyo hawawezi kuandika wenyewe, bado upo uwezekano wa watu wengine kuandika kuhusu maisha yao na kazi zao, iwapo tunayo nia ya kweli ya kujifunza kutoka kwao.

Huko nyuma niliwataja baadhi ya wanadiplomasia wa nchi hii walioiletea sifa Tanzania kwa kazi waliyoifanya kwa weledi mkubwa. Wengine ni Balozi Gertrude Mongella, aliyefanya kazi kubwa kama kiongozi wa wanawake duniani na kiongozi wa diplomasia barani Afrika; Anna Tibaijuka, msimamizi wa asasi muhimu ya Umoja wa Mataifa; Asha-Rose Migiro wa Umoja wa Mataifa pia; Joseph Rwegasira, balozi na waziri wa diplomasia; Richard Mariki, Ed Mtango, Herman Mkwizu, balozi wa kwanza baada ya ukombozi wa Uganda; Paulo Bomani, balozi wa Nyerere Washington; Edwin Mtei wa Afrika Mashariki, Ami Mpungwe, balozi wa kwanza kwa Mandela; Hassan Ngwilizi, gavana wa Ushelisheli; na wengine kadhaa.

Mimi naamini kwamba ni ubadhirifu usiosameheka kuwa na hazina kama hii na kutoitumia; ni sawa na mtu mwenye ubongo lakini anakataa kufikiri; ama mtu mwenye miguu lakini hataki kutembea; ama mtu mwenye macho lakini siku zote ameyafumba. Ni ubadhirifu wa hazina ambao maana yake katika masafa marefu ni kwamba nchi yetu itashindwa kujifunza kutokana na yaliyopita na kwa jinsi hiyo itakuwa ni nchi ya watu wa kuanza upya (tabula rasa) siku zote.

Baadhi ya matokeo ya hali hii isiyoridhisha ni haya tunayoyashuhudia hivi leo. Kama nilivyoandika majuzi, sote tunajua kwamba jukumu kuu la diplomasia ni kuongeza marafiki na urafiki na kupunguza uhasama na mahasimu kwa kiasi kinachowezekana. Ikionekama kama vile nchi imeongeza uhasama na mahasimu inajulikana kwamba diplomasia ya nchi hiyo imeshindwa; kinyume chake, iwapo imefanikiwa kuongeza marafiki na kukuza urafiki, maana yake ni kwamba diplomasia yake imefaulu.

Ninapoitafakari hali ya nchi yetu leo, ninachoona ni kushindwa kwa diplomasia yetu. Nimemsikiliza Rais Jakaya Kikwete wiki iliyopita akieleza matatizo anayokumbana nayo ndani ya Jumuiya ya Afrika Mashariki. Pamoja na maelezo yake yote, ambayo aliyatoa kwa ufasaha mkubwa, maana ya hali aliyoieleza ni kwamba diplomasia yetu imeshindwa kufanya hicho nilichokieleza: kuongeza marafiki na urafiki, na kupunguza uhasama na mahasimu.


