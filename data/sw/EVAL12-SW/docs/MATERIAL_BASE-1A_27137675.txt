
Buda awaka kujua bintiye ni kinyozi
Na KIMANI wa NJUGUNA
MZEE mmoja kutoka hapa alizua sokomoko kwa kumcharaza binti yake kwa mjeledi alipomfumania kazini akiwanyoa wanaume.
Inasemekana kwamba mzee huyo anayefanya kazi mjini na idara moja ya serikali alikuwa ameenda kunyolewa alipozua kisanga hicho.
Ameoa na amejaliwa watoto watatu ambao ni watu wazima," akasema mdokezi.
Kwa upande wake binti yake, ambaye ni kitinda mimba, alimaliza kidato cha nne miaka mitatu iliyopita na hakuweza kuendelea na masomo kwa sababu hakupata alama ambazo zingemwezesha kujiunga na chuo chochote. Badala yake alijifunza kazi ya ususi ili aweze kusukuma gurudumu la maisha.
"Baada ya kumaliza kozi hiyo, mwanadada huyo aliajiriwa katika mji huu na mama anayemiliki saluni kadha. Isitoshe, mama huyo mfanyabiashara huwa anawanyoa wanaume," akaeleza mdokezi.
Siku ya tukio, baba yake hakuenda kazini kama ilivyokuwa desturi kila Jumamosi. Ni kwa sababu hiyo ilipofika mwendo wa saa nane, aliamua kunyosha miguu ili akutane na wazee wengine mtaani. Lakini kabla ya kujiunga nao, aliamua kushughulikia kichwa chake kwa kunyolewa nywele zake.
Ni kwa sababu hiyo alijitoma kwenye duka lililotoa huduma za "kunyoa" ili ahudumiwe. Inasemekana kuwa nusura mzee huyo azirai alipoingia katika duka hilo na kumpata binti yake akimnyoa mwanamume mmoja huku akimpapasa uso na kichwa. 
Isitoshe, wawili hao walikuwa wakicheka ungedhani walikuwa na uhusiano fulani kwa sababu kipusa huyo anajua kuwafurahisha wateja.
"What? Kwani nini kinaendelea hapa?" akachemka buda. "Yaani hii ndiyo kazi uliajiriwa kufanya? Kwa hivyo kazi yako sio ya kuwarembesha wanawake bali ni kuwachangamsha wanaume rika ya babu yako? Sitakubali binti yangu aniaibishe hivi" akasema mzee kisha akafungua mshipi wake na kuanza kumchapa binti yake na mteja wake na kuwafanya watimke mbio kujiokoa.
Hata hivyo, mwenye kinyozi alifika na kumzima kwa kumwambia akome kuharibu kazi yake na kumweleza kwamba binti huyo alikuwa akifanya kazi aliyosomea.


