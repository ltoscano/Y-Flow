Serengeti yanusa fainali za Afrika

Imeandikwa na Grace Mkojera

Imechapishwa: 19 Septemba 2016

TIMU ya taifa ya vijana wenye umri chini ya miaka 17 ya Serengeti Boys, imeibuka na ushindi wa mabao 3-2 dhidi ya Congo Brazzaville katika mchezo uliofanyika kwenye Uwanja wa Taifa jijini Dar es Salaam.

Mchezo huo ni wa michuano ya kusaka nafasi ya kufuzu kwa fainali za Mataifa ya Afrika zitakazofanyika mwakani nchini Madagascar.
Wawakilishi hao wa Tanzania wamebakiza kikwazo kimoja tu, ambacho ni mechi ya marudiano itakayofanyika Congo wiki mbili zijazo kabla haijafuzu kwa fainali hizo.
Serengeti Boys ilipata bao la kwanza katika dakika ya 40 lililofungwa na Yohana Mkomola baada ya kupiga shuti kali akiwa nje ya meta 18 na kujaa wavuni.
Mkomola alifunga tena dakika mbili baadaye baada ya kupiga mpira ndani ya 18 na kujaa wavuni. Timu hizo zilikwenda mapumziko, Serengeti ikiwa mbele kwa mabao 2-0.
Congo Brazzavile waliandika bao lao la kwanza katika dakika ya 73 kwa penalti kupitia kwa Langai Percy aliyefunga baada ya Mboungou Prestige kuangushwa na mabeki wa Serengeti katika eneo la hatari.
Serengeti Boys ilipata pigo katika dakika ya 79 baada ya kipa wake namba moja, Ramadhani Kabwili kuumia na kutolewa nje na nafasi yake kuchukuliwa na Kelvin Kayego.
Issa Makamba aliyeingia kipindi cha pili akitokea benchi aliifungia Serengeti Boys bao la tatu baada ya kona iliyomkuta mfungaji aliyeujaza mpira wavuni.
Baada ya Serengeti kujisahau, Congo iliandika bao la pili lililofungwa na Bopoumela Chardon katika dakika ya 90 na kufanya mchezo kumalizika kwa mabao 3-2.
Serengeti Boys: Ramadhani Kabwili/Kelvin Kayego, Ally Msengi, Nickson Kibabage, Enrick Nkosi, Israel Mwenda, Shaban Ada, Asad Juma, Kelvin Naftal, Ibrahim Ali/Muhsin Makame, Yohana Mkomola/ Issa Makamba na Mohamed Abdallah.


