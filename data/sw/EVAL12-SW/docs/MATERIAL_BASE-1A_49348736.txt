
Vinara Cord wahudhuria sherehe za Jamhuri . .
VIONGOZI wa upinzani jana waliungana na Wakenya wengine kuadhimisha sherehe za Jamhuri katika uwanja wa Nyayo, Nairobi.
Aliyekuwa Waziri Mkuu Raila Odinga, makamu wa rais wa zamani Kalonzo Musyoka na Seneta wa Bungoma Moses Wetangâ€™ula waliwasili saa nne asubuhi katika uwanja huo. Tofauti na sherehe za kitaifa za hapo awali, hakuna kiongozi wa upinzani aliyeruhusiwa kuhutubia Wakenya isipokuwa naibu wa gavana wa kaunti ya Nairobi Jonathan Mueke ambaye alimwakilisha Gavana Evans Kidero.
Wageni wa kimataifa walioungana na Wakenya kuadhimisha miaka 51 tangu Kenya kupata uhuru wake ni marais Yoweri Museveni (Uganda), Paul Kagame (Rwanda) na John Dramani Mahama wa Ghana.
Wengine ni makamu wa rais wa Sudan Kusini James Wani Igga na mwenzake wa Comoros Mohamed Ali Soilih pamoja na mabalozi wa mataifa mbalimbali.
Kama ilivyo ada wakati wa sherehe za kitaifa, jana hakukosa mbwembwe wakati wa maadhimisho ya sherehe za Jamhuri.
Ndege za kijeshi ziliwaacha wengi vinywa wazi zilipopaa angani kwa kasi na kuwadondosha angani wanajeshi ambao walishuka kwa kutumia parachuti hadi katika uwanja wa Nyayo ambapo walipokelewa kwa shangwe.
Burudani kutoka kwa wasanii mbalimbali wakiwemo maafisa wa usalama iliwaacha wengi wakitikisa vichwa.
Kikundi cha Sauti Sol huku kikiongozwa na waasisi wake BienAime Baraza, Willis Chimano na Delvin Mudigi,walipojitosa jukwaani kuburudisha Wakenya kwa wimbo wao, Sura Yako, Rais Uhuru Kenyatta hakuweza kujizuia bali kutikisa kichwa na kuimba nao kimyakimya.
Miondoko ya wasakata densi kutoka nchini Botswana waliovalia nguo za kitamaduni, iliwavutia wengi huku Wakenya wakielezea hisia zao katika mitandao ya kijamii.
Na LEONARD ONYANGO 


