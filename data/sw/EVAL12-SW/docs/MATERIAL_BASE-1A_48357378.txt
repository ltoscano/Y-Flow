
Welbeck amfichia aibu Wenger
Ni katika mechi ambayo kocha huyo alikumbana na nguvu ya umma
Mshambuliaji w Arsenal, Danny Welbeck, akiwania mpira na kiungo wa Norwich City, Jonathan Howson wakati wa mchezo wa Ligi Kuu ya England kwenye Uwanja wa Emirates London. Picha ya AFP
London, England. Bao la mshambuliaji, Danny Welbeck lilitosha kuipa Arsenal ushindi mdogo wa 1-0 dhidi ya Norwich City juzi usiku na wakati huo huo kutimiza mambo kadhaa.
Kwanza, bao hilo lilitosha kuzima kelele za mashabiki wa klabu hiyo dhidi ya kocha Arsene Wenger aliyekuwa kipenzi chao, ambaye amebadilika na kuwa adui kiasi cha kukabiliwa na shinikizo kubwa la kutakiwa aondoke kwenye klabu hiyo kutokana na mafanikio kidogo kwa klabu hiyo kwa kipindi cha miaka 12 iliyopita.
Pili, ushindi huo umeiwezesha Arsenal kurejesha ndoto zake za kucheza Ligi ya Mabingwa Ulaya msimu ujao, ikiwa imeipita Manchester City kwa pointi tatu, ingawa timu hiyo jana ilikuwa uwanjani.
Tatu, Norwich imezidi kuzama kwenye janga la kushuka daraja msimu huu na inahitaji miujiza kujiokoa katika shimo la kushuka daraja.
Bao hilo la Welbeck aliyetokea benchi akichukua nafasi ya Alex Iwobi lilipatikana kwa mkwaju wa kwanza langoni mwa wapinzani wao kwenye Uwanja wa Emirates.
Mapema, kipa anayesaka nafasi kwenye kikosi cha England kinachotarajiwa kushiriki Fainali za Euro 2016 nchini Ufaransa, John Ruddy alimzuia kiungo, Mohamed Elneny kuongeza bao kwa kuokoa mkwaju ambao uligonga mwamba.
Kiungo Mesut Ozil alionyeshwa kadi ya njano kwa kubishana na mwamuzi, Mike Jones dakika za mwisho za mchezo huo, ambao umeiacha Norwich ikiwa imeshinda mechi moja kati ya 15 za Ligi Kuu dhidi ya Arsenal, imetoka sare sita, kufungwa nane.
Katika mchezo huo, bango moja la mashabiki lilikuwa na ujumbe: “Maumivu ni ya muda mfupi, Arsene anadumu daima.“ Bango hilo, hata hivyo lilikuwa gumu kubainisha kama linamuunga mkono kocha huyo au la.
Mashabiki wa klabu hiyo walisimama dakika ya 12 na 78 wakipiga kelele za kumpinga kocha huyo, jambo linalomaanisha miaka 12 ya ukame wa mataji wa klabu hiyo chini ya Wenger.
Hata hivyo, mashabiki hao waligawanyika pande mbili, wale waliokuwa wakimpinga Wenger walionekana kuzidiwa nguvu na wanaomuunga mkono.


