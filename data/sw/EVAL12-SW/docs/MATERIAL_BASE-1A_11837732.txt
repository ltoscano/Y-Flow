
CRDB yazindua shindano la TemboCard kwa wateja
Mwandishi Wetu, Mwananchi
Dar es Salaam. Benki ya CRDB imezindua kampeni maalumu ya utumiaji wa huduma zake za kibenki kupitia kadi maalumu ya TemboCard Visa au MasterCard.
Akizungumza kwenye uzinduzi huo wa “Shinda na TemboCard” uliofanyika jijini Dar es Salaam, wiki iliyopita, mkurugenzi wa benki hiyo, Dk Charles Kimei alisema wameamua kuanzisha mpango huo ili kuwakumbusha wateja wake na Wa tanzania umuhimu wa kutumia njia hiyo ambayo ni rahisi, nafuu na ya haraka zaidi kupata malipo.
“Kampeni ya “Shinda na TemboCard” inatarajia kuwapa nafasi wateja wa benki kushinda nafasi ya kusafiri na familia zao. Kila mwezi mshindi mmoja atapata fursa ya kutembelea mbuga za wanyama Serengeti, Mikumi, Ngorongoro, Selous na Manyara au mji wa kihistoria wa Zanzibar.
“Mshindi atakayekuwa na miamala mingi zaidi mwisho wa kampeni atapata nafasi ya kwenda Dubai au Afrika Kusini pamoja na familia yake,” alisema.


