
Waziri Mwinyi awatoa hofu wakazi Tarime
Habel Chidawali, Mwananchi hchidawali@mwananchi.co.tz
Waziri wa Ulinzi na Jeshi la Kujenga Taifa, Dk Hussein Mwinyi, akijibu maswali Bungeni jana. na Emmanuel Herman
Dodoma. Waziri wa Ulinzi na Jeshi la Kujenga Taifa, Dk Hussein Mwinyi amewahakikishia wakazi wa Tarime kuwa malipo ya fidia ya ardhi yao yaliyochukuliwa na Serikali kwa matumizi ya jeshi yapo.
Dk Mwinyi alitoa kauli hiyo jana wakati akijibu swali la Mbunge wa Tarime Mjini (Chadema), Ester Matiko aliyehoji ni kwa nini Serikali imeshindwa kuwalipa fidia wakazi wa Kata za Nyamisangura na Nkende ambao ardhi yao ilichukuliwa na Jeshi la Wananchi wa Tanzania (JWTZ) tangu mwaka 2007.
Mbunge huyo alisema tangu mwaka huo, Serikali imekuwa ikisuasua hata kufanya uthamini na akahoji iwapo utafanywa kwa kuzingatia mali zilizokuwapo mwaka 2007 kwani nyingi zitakuwa zimeharibika kutokana na kutoruhusiwa kuendeleza.
Dk Mwinyi alisema mchakato wa kulitwaa eneo hilo ulianza mwaka 2012 na Wizara ilitoa fedha kiasi kwa halmashauri ya Tarime kwa ajili ya kuwezesha kazi ya uthamini wa mali za wananchi. “Kazi ya uthamini haikuweza kukamilika kwa wakati kwa sababu kiasi cha fedha kilichotolewa hakikutosha kumaliza kazi hiyo,” alisema.


