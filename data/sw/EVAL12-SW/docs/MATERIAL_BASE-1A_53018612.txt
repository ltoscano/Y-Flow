Mtangazaji TBC kuongoza Kidifa

Imeandikwa na Rahel Pallangyo

Imechapishwa: 12 Septemba 2016

MTANGAZAJI wa Shirika la Utangazaji Tanzania (TBC), Jesse John amechaguliwa kuwa Mwenyekiti wa Chama cha Mpira wa Miguu wilaya ya Kisarawe (KIDIFA).

Akizungumza na gazeti hili, Katibu Mkuu aliyemaliza muda wake, Mohamed Masenga amesema uchaguzi ulikuwa wa ushindani kwani Jesse alipata kura 32 na mpinzani wake Karim Wenge alipata kura 25.
Pia Masenga alisema Makamu Mwenyekiti aliyechaguliwa ni Abdul Mogella, Katibu Mkuu ni Mohamed Lubondo kwa kura 30 na kumshinda Francis Mkamba aliyepata kura 27, katibu msaidizi alichaguliwa Amosi Kisebengo kwani alikuwa mgombea pekee.
Mweka Hazina wa KIDIFA alichaguliwa Iddo Mtangaze na Mweka Hazina Msaidizi alichaguliwa kuwa Sadiki Nasoro na mjumbe wa mkutano mkuu wa mkoa alichaguliwa Mohamed Masenga kwa kura 40.
Mwakilishi wa klabu wa mkoa alichaguliwa Ally Madega huku Suleiman Mahenge akichaguliwa mwakilishi wa klabu za Tarafa ya Mzenga na Abdallah Kuga atawakilisha Tarafa ya Sungwi.
Akizungumzia wajibu huo mpya Mwenyekiti wa KIDIFA, Jesse aliwashukuru wajumbe kwa imani yao kwake na kuahidi kufufua matumaini ya vipaji vya vijana katika soka kwa kuanzisha mashindano mbalimbali.
"Naahidi kushirikiana na wadau wa soka ndani na nje ya wilaya ili kupata timu ya wilaya itakayoshiriki mashindano makubwa pamoja na kuinua soka la wanawake", alisema Jesse. 
Wakati huo huo, Chama cha Soka la wanawake wilaya hiyo nao walipata uongozi mpya ambapo Furaha Francis alichaguliwa kuwa mwenyekiti na makamu mwenyekiti ni Isege Mbaula.
Katibu Mkuu ni Florence Ambonisye na msaidizi ni Saumu Muya, Neema Marenda amechaguliwa kuwa mweka hazina na mjumbe wa mkutano mkuu ni Lydia Masenha wakati kamati ya Utendaji ni Zena Hassan, Pil Shija na Hawa Waziri.


