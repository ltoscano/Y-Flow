
Viongozi wa dini waomba shule zitathminiwe

Imeandikwa na Angela Sebastian, Bukoba

Imechapishwa: 22 Septemba 2016

VIONGOZI wa dini wameiomba serikali kutuma watu watathmini hasara na madhara waliyoyapata kwenye baadhi ya shule za taasisi za kidini kuharibika kwa tetemeko la ardhi na kuiomba serikali kuzisaidia kurudisha miundombinu iliyoharibika. 

Kutokana na tetemeko hilo, baadhi ya masista wa Kanisa Katoliki ambao ni walimu wa shule ya sekondari ya Wasichana ya Hekima iliyopo kata ya Kashozi, wanalazimika kulala nje baada ya nyumba zao na mabweni ya shule hiyo kuharibiwa vibaya. 
Walisema kuwa tangu tetemeko litokee hawajawahi kuona mtaalamu yeyote anafika katika shule zao zilizoharibika hususan shule hiyo ya sekondari ya Wasichana ya Hekima na ile ya Kolping iliyoko eneo la Ihungo, zinazomilikiwa na Kanisa Katoliki.
Mkurugenzi wa Shirika la Kolping Tanzania, Padri Daudi Kamugisha, alisema ni vyema serikali isizibague shule hizo kwa madai taasisi hizo zina uwezo, bali watumwe wataalamu wasaidie kufanya tathmini na pia kupewa msaada mdogo wa mwanzo wakati wakiendelea kutafuta wafadhili ili kurudisha miundombinu ya shule zao.
Mwandamizi wa Taaluma katika Shule ya Sekondari ya Wasichana ya Hekima, Vestina Vedasto, alisema shule hiyo imeharibikiwa mabweni, nyumba za kulala masista ambao ni walimu na kuwalazimu kulala nje na wengine kulala bweni moja kwa kujibana ambalo pia lina nyufa kubwa. 
Wakati huohuo, kiwanda cha Olam Tanzania Limited kinachonunua na kukoboa kahawa kilichopo Bunazi, wilayani Missenyi, mkoani Kagera kimetoa msaada wa gharama ya zaidi ya Sh milioni 15.7 ambazo zimetumika kununua vifaa vya afya, vyakula kwa ajili ya kusaidia waathirika wa tetemeko hilo la ardhi mkoani hapa. 
Akikabidhi msaada huo Meneja wa Kiwanda hicho, Joshua Nzioka, alivitaja vifaa vilivyonunuliwa kuwa ni mafuta ya kula lita 200, maharage kilo 500, mchele tani 1.5, chumvi pakiti 120, saruji mifuko 20, blangeti 100 za kilo mbili kila moja, mahema 300, unga wa mahindi kilo 1,000.


