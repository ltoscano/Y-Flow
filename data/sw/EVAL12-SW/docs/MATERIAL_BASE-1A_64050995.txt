
Biashara ya sukari guru yapigwa marufuku
Na MWANGI MUIRURI
KAMISHNA wa Kaunti ya Kirinyaga Bw Joseph Keter, jana alipiga marufuku biashara ya sukari guru akiteta kuwa ni haramu na inachangia visa vya upikaji pombe haramu katika jamii za eneo hilo.
Aidha, aliteta kuwa mahakama za eneo hilo hazisaidii kwa lolote katika vita dhidi ya pombe haramu kwa kuwa, zinatoza washukiwa faini za chini hivyo basi, kuwarejesha katika jamii bila masharti yoyote dhidi ya kuendelea na biashara zao.
Akiongea katika mkutano wa wadau wa biashara ya pombe katika eneo la Kerugoya, Bw Keter alilalamika kuwa, kwa miaka miwili amekuwa akipambana na wapikaji wa pombe hizo lakini hakuna ufanisi anaopata.
“Kwanza sitaki kusikia mtu yeyote akifanya biashara ya sukari guru hapa au kemikali zingine haramu ambazo hutumika katika maandalizi ya pombe hizo. Aidha, nitawaomba mahakimu wa Kaunti ya Kirinyaga waje niwatembeze katika ngome za pombe haramu ili wajifahamishe na madhara ambayo yametwikwa jamii kupitia unywaji wa pombe hizo haramu,” akasema.
Bw Keter alisema kwamba, ni kupitia ziara hizo za mahakimu ambapo watakumbana na wanaume kwa wanawake ambao wamegeuzwa kuwa hoi kupitia pombe hizo huku wafanyabiashara katika sakata hiyo wakiendelea kutajirika. 


