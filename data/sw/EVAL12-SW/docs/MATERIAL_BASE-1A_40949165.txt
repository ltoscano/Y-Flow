Maadhimisho karate kufanyika Arusha leo

Imeandikwa na Yasinta Amos, Arusha

Imechapishwa: 22 Oktoba 2016

MAADHIMISHO ya mchezo wa karate kitaifa yanatarajiwa kufanyika leo jijini hapa yakishirikisha michezo mbalimbali huku mkuu wa wilaya ya Arusha akitarajiwa kuwa mgeni rasmi.

Akizungumza jana mwakilishi wa Shirikisho la Mchezo wa Karate Kimataifa,ambaye pia mwenyekiti Chama cha Mchezo wa Karate Mkoa wa Arusha, Dady Kassim ‘Sensei’ alisema kitaifa maadhimisho hayo yatafanyika mkoani hapa yataambatana na mashindano maalumu. 
“Katika kuadhimisha siku hii ya karate duniani yatafanyika nchini Japan huku zaidi ya nchi 45 na vyuo zaidi ya 300 vikishiriki wakati kitaifa yatafanyika Arusha kutokana na kuwa ndiyo makao makuu ya mchezo huo nchini na Afrika Mashariki,“ alisema.
Alisema kuwa wanatarajia mkuu wa wilaya ya Arusha, Gabriel Daqarro atafungua maadhimisho hayo.
Alieleza kuwa katika maadhimisho hayo michezo mbalimbali itachezwa ambayo ni Karate,Taekwondo,Capoeira, Kung-fu, Shot –Kan na Goju Kai.
“Hivi sasa mwamko wa mchezo huu umeanza kuonekana baada kuutambulisha kupitia matamasha mbalimbali na hamasa imeonekana kuwa ni kubwa,” aliongeza Kassim.
Jumla ya klabu 10 kutoka michezo hiyo zitachuana vikali, ambavyo ni AICC Taekwondo,Tripple A, Meru Taekwondo na Hantei Shiai, Majengo Shotkan na West Coast Shotkan huku kutoka Kilimanjaro ni Mwenge, CCP –Karate, Railway Shanty Town na Pasua.


