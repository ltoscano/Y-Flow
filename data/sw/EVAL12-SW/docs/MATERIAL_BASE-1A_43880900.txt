
Walazwa baada ya kula nyama
WATU saba katika kijiji cha Siyenga, wilaya ya Likuyani wamelazwa katika hospitalini, huku wengine 15 wakitibiwa na kuruhusiwa kwenda nyumbani baada ya kula nyama inayoshukiwa kuwa na ugonjwa.
Kulingana na chifu wa eneo hilo Bw Charles Banda, wahasiriwa walikula nyama ya ng’ombe ambaye mmoja wao kijijini humo alichinja alipozidiwa na ugonjwa usiojulikana.
Bw Banda alisema saa chache baada ya kula nyama hiyo, wakazi walianza kuumwa tumbo kabla ya kuanza kuhara na kutapika huku baadhi yao wakipoteza fahamu.
Alisema watu 22 walikimbizwa hospitalini ambapo 15 walitibiwa na kuruhusiwa kuondoka huku wenzao saba wakalazwa wakiwa hali mahututi. 
Bw Banda alisema inahofiwa kuna wengine ambao hawajajitokeza au wameenda katika hospitali tofauti kando na hiyo ya Likuyani.
Aalitumia fursa hiyo kuwaonya wakazi dhidi ya kula nyama ya mifugo wanaokufa kutokana na maradhi na akawataka kuiteketeza au kuzika.
Mmmoja wa wahasiriwa, Jacob Simiyu Seswa alisema alikuwa ameenda kwa jirani yake ambako aliandaliwa kitoweo hicho wakati wa chakula cha mchana na aliporudi nyumbani kwake ndipo alipoanza kuhisi maumivu kabla ya kuanza kutapika na kuhara Kisa hiki kinajiri majuma machache tu baada ya kingine sawia ambapo zaidi ya watu 76 kutoka kijiji cha Lukusi, kata ndogo ya Sango walilazwa hospitalini baada ya kuula nyama ya ng’ombe aliyekufa kutokana na ugonjwa usiojulikana.
Na KNA 


