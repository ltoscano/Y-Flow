
Rais anapokuwa mtunga sheria, Bunge linakosa hadhi Jun 20, 2012

CHINI ya Katiba ya 1977, Rais amepewa madaraka makubwa na kuonekana mtawala dikteta.
Akiandika katika gazeti la “The London Observer” mwaka 1963, Baba wa Taifa, Mwalimu Julius Kambarage Nyerere aliwahi kukiri jambo hili aliposema: “Katiba yetu inatofautiana na ile ya Marekani kwa sababu inamwezesha Rais kutenda kazi bila kulizwa ulizwa mara kwa mara ……Matakwa yetu si kudhibiti mwendo wa mabadiliko ya kijamii ……Tumetaka kuongeza mwendo kuwa na chombo chenye nguvu kuweza kuvunja umasikini na vizuizi vilivyo ndani ya jamii…..Kusema kweli, Katiba inanifanya dikteta kwa kigezo chochote kile”.
Katika zama hizi za demokrasia, utawala bora na utawala wa sheria, bila shaka Serikali imeanza kuliona hili, kwamba Novemba 2007, aliyekuwa Waziri wa Nchi, Ofisi ya Rais, Menejimenti ya Utumishi wa Umma, Hawa Ghasia, aliliambia Bunge kuwa, Serikali ilikuwa inaangalia uwezekano wa kumpunguzia kazi, madaraka na majukumu Rais “kwani kazi na majukumu aliyonayo kusema kweli ni makubwa na magumu sana”.
Japo Waziri Ghasia hakutaja kazi na majukumu yanayolengwa kupunguzwa, lakini ni jambo lililo dhahiri kwamba, madaraka ya Rais ni ya Kikatiba, kwa hiyo ili hatua hiyo itekelezwe, itahitaji marekebisho ya Katiba, na sasa ni wakati mwafaka tunapoelekea kwenye mchakato wa kuandika Katiba mpya.
Katika makala haya tutaangalia kwa ufupi tu madaraka ya Rais yanayomfanya
“dikteta” chini ya Katiba kama alivyosema Mwalimu, na kwa nini hali hii imeendelea hadi leo.  Lengo hapa ni kuona kama mazingira yaliyosimika Rais
“dikteta” yanashabihiana na mazingira ya sasa kuendelea na hali hiyo.
Tanganyika (sasa Tanzania) ilipata uhuru Desemba 9, 1961 na kujiunga na Jumuiya ya Madola makusudi kuweza kurithishwa mfumo wa demokrasia na Serikali kwa mfumo aina ya “Westminster” wa Uingereza.
Katiba ya Uhuru (the Independence Constitution) ya 1961 ndiyo iliyoanzisha mfumo huo kuashiria tamati ya ukoloni mkongwe nchini kwa kuhamishia madaraka ya nchi na utawala kwa viongozi wazalendo.
Kama ilivyokuwa kwa nchi nyingine za Kiafrika ambazo ni wanachama wa Jumuiya ya Madola, Katiba ya Tanganyika ilitotolewa kwenye Ofisi ya kikoloni, lakini tofauti na katiba za nchi nyingine za Jumuiya hiyo, Katiba ya Tanganyika haikuwa na ibara inayozungumzia haki za binadamu (Bill of Rights).
Katiba hii kwa mfumo wa Westminster, ilitambua mihimili mitatu huru ya Serikali – Utawala, Bunge na Mahakama; au kwa lugha nyingine, “Mgawanyo wa Madaraka”.
Chini ya mfumo huu, Bunge lina ukuu wa pekee juu ya Utawala (Rais na wasaidizi wake) kwa misingi ya dhana kwamba, mawaziri wanawajibika kwa Bunge kwa maamuzi yao kama Baraza la Mawaziri, na kwa waziri mmoja mmoja juu ya utendaji kazi wa wizara yake.
Kwa dhana ya demokrasia huru chini ya mfumo wa “Westminster”, mihimili ya Bunge na Mahakama huchukuliwa kama kidhibiti mwendo kwa matendo ya Watawala.
Katiba ya Uhuru hata hivyo, haikuiachia Serikali ya wakati huo, ilale usingizi au kwenda likizo kama ilivyo Katiba ya sasa. Miswada ya Serikali ilipita baada ya majadiliano marefu, ya uwazi, makini na bila ya woga wala vitisho miongoni mwa wabunge. Waziri Mkuu na Mawaziri wake waliwekwa kiti moto kwa majibu “rojo rojo” bungeni, tofauti na siku hizi ambapo mawaziri wameota pembe na mbawa kiasi cha kuwakejeli au kuwafokea wabunge wanapowasilisha hoja na hisia za wananchi.
Ilikuwa hivi: Novemba 23, 1962, Bunge la Katiba lilipitisha Sheria ya kuanzishwa kwa Katiba ya Tanganyika (The Constituent Assembly Act)) Namba 1 (Cap. 499) iliyozaa “Katiba ya Jamhuri” (The Republic Constitution) ya 1962, na kuiweka nchi kwenye madaraka makubwa ya Rais asiyeambilika (imperial Presidency), na hivyo kuengua kabisa haki za kidemokrasia za wananchi kupitia Bunge lao. Chini ya Katiba hii, Rais alifanywa kuwa Mkuu wa nchi na Mkuu wa Serikali.
Rais ndiye Amiri Jeshi Mkuu na sehemu ya Bunge kwa sababu bila yeye kutia sahihi, Muswada wa Bunge hauwezi kuwa Sheria. Kwa maana hii, Rais ndiye anayetunga Sheria, na kazi ya Bunge inakuwa ya kuwasilisha pendekezo tu kwake kwa njia ya Muswada.
Rais pia ndiye anayeteua Mawaziri kutoka miongoni mwa Wabunge na ni Mwenyekiti wa Baraza la Mawaziri. Mbunge anapoteuliwa kuwa Waziri, mara nyingi utii wake huhamia kwa Rais; hawezi tena kuihoji Serikali bungeni, badala yake kazi yake inakuwa kuitetea Serikali dhidi ya hoja za wabunge wenzake, hata kama ni kwa jambo lenye adha na kero kubwa kwa wananchi wa Jimbo la Uchaguzi analowakilisha!
Kwa sababu hii, kitendo cha Mbunge kuteuliwa kuwa Waziri, kinawapokonya wananchi wa jimbo lake uwakilishi wa kweli bungeni. Ni sawa na jimbo hilo kutokuwa na mwakilishi kwa sababu “Mbunge – Waziri” hawezi kutumikia mabwana wawili kwa wakati mmoja.
Uwajibikaji wa Baraza la Mawaziri na wa waziri mmoja mmoja haukuwa tena kwa Bunge, bali ulihamia kwa Rais asiyeambilika au kushaurika, ambaye kwa mujibu wa Ibara ya 3 (3) ya Katiba hiyo, alipewa uwezo wa kuongoza nchi atakavyo; wala hakulazimika kusikiliza au kupokea ushauri wa mtu yeyote kuhusu masuala ya uongozi wa nchi.
Hii ilikuwa na hata sasa ni kinyume cha mfumo wa “Westminster”, unaotaka watawala kutekeleza majukumu yao kwa ushauri wa mawaziri.
Ingawa wakati wa kupitisha Katiba hii ilielezwa kuwa isingeathiri kwa namna yoyote wajibu na ukuu wa Bunge (Taarifa ya Serikali Na. 1 ya 1962), kilichofuata kilikuwa kinyume cha ahadi hiyo, kwani Katiba hiyo ilimpa Rais uwezo wa kuvunja Bunge wakati wowote (Katiba ya Jamhuri, ibara 44 (2)), uwezo ambao wakati wa Katiba ya Uhuru ulikuwa wa Gavana, na aliweza kuutumia tu kama Bunge lingepitisha kura ya kutokuwa na imani na Serikali, na kama tu Waziri Mkuu hakuweza kujiuzulu ndani ya siku tatu (Katiba ya Uhuru, ibara 40 (3)).
Kama vile hiyo haikutosha juu ya kulimaliza nguvu Bunge, Katiba ya Jamhuri ililiondolea Bunge uwezo wa kupiga kura ya kutokuwa na imani na Serikali, wala kuhoji kama Rais ataamua “kuukalia” kwa muda mrefu, Muswada wa Sheria uliopitishwa na Bunge. Katiba ya Jamhuri ya Muungano ya 1977 imebakiza yote ya Katiba ya Jamhuri ya 1962 kuhusu madaraka makubwa ya Rais.
Misingi ya Katiba ya 1977 inasimama juu ya mafiga matatu: figa la kwanza ni Rais mwenye imla, asiyeambilika wala kushaurika ikiwa ni masalia ya Katiba ya 1962; figa la pili ni Serikali mbili – Tanzania Bara na Zanzibar; tatu, ni utawala wa Chama kimoja na siasa ya Ujamaa na kujitegemea.
Mihimili ya Chama na Ujamaa kati ya hii mitatu, imekwishavunjika; Sera za Ujamaa na Kujitegemea zimevunjwa na Azimio la Zanzibar mwaka 1992; nao mfumo wa Chama kimoja umeuawa na mfumo wa Vyama vingi vya siasa tangu mwaka 1992.
Mifumo hii na ule wa uchumi huria, havikuwa katika mawazo ya watunga Katiba ya 1977.
Tunachosema hapa ni kwamba, madaraka makubwa ya Rais asiyeambilika yalidumu na kuweza kufanya kazi tu kwa msaada wa mafiga mawili yaliyovunjika – (Ujamaa na Chama kimoja), na kwamba, maadam sasa msaada wa mafiga hayo haupo tena, madaraka makubwa ya Rais yataendelea kuelea na kupwaya ndani ya utawala wa sheria, na hivyo kuleta adha na kero kubwa kwa mfumo wa demokrasia ya sasa.
Tunaambiwa, nchi yetu inafuata mfumo wa Utawala wa “Westminster”, unaozingatia Mgawanyo wa Madaraka. Chini ya mfumo huo, muhimili mmoja wa Serikali unakatazwa kuingilia kazi za mhimili mwingine, kwamba kila mhimili uchunge mwenendo wa muhimili mwingine. Dhana hii sasa ipo kwa jina tu, kama tutakavyoona baadaye.
Marekebisho ya hapa na pale yaliyofanyika baadaye hayakugusa madaraka ya Rais, bali kadri sekta ya umma ilivyozidi kupanuka na ukuu wa mfumo wa Chama kimoja kujiimarisha, ndivyo jinsi madaraka ya Rais yalivyozidi kuwa makubwa. Aliweza kutumia nyundo ya Chama wakati huo huo kama Rais wa nchi, na aliweza kutumia pia ngao ya Rais kama Mwenyekiti wa Chama. Rais wa nchi na Mwenyekiti wa Chama Taifa kilikuwa kitu kimoja. Na ndivyo ilivyo hadi leo.
Kwa sababu hii, Rais asiyeambilika anachukuliwa kama moja ya nguzo au misingi mikuu mitatu ya Katiba ya Jamhuri ya Muungano wa Tanzania ya 1977 inayoendelea kutumika sasa.
Uhalali wa madaraka makubwa ya Rais, kwa mtazamo wa Watawala wa enzi hizo, ulikuwa ni kuharakisha maendeleo kwa njia ya “udikteta” wa Mkuu wa nchi ili asiulizwe ulizwe. Mtazamo huu unadumu hadi leo.
Na katika kutekeleza hilo, Katiba ilitungwa kwa lengo la kuweka madarakani mtawala mwenye nguvu za imla, kwanza kuonyesha kwamba Watanganyika sasa walikuwa huru kuweza kuendesha mambo yao wenyewe; pili, ilikuwa ni kuwezesha Serikali kuingilia kikamilifu (na bila ya kuhojiwa) katika maisha ya kijamii na kiuchumi ya wananchi ili “kuharakisha maendeleo”.
Maandalizi ya uchaguzi wa kwanza wa Rais asiyeambilika yalianza Juni 18, 1962 kwa kuandikisha wapiga kura 1,800,000 katika majimbo 50 ya uchaguzi.
Wagombea walikuwa wawili – Mwalimu Julius Kambarage Nyerere, Rais wa Chama cha TANU, na Zuberi Mtemvu, Rais wa Chama cha African National Congress – ANC.
Uchaguzi ulifanyika Novemba 1, 1962 ambapo Mtemvu alishindwa vibaya kwa kupata kura 21,276, na Mwalimu Nyerere alipata kura 1,127,978.
Kuanzia hapo Katiba ya nchi imekuwa ikiandikwa au kurekebishwa huku waandishi wa katiba wakibeba taswira ya Mwalimu Nyerere vichwani mwao. Hali haijabadilika. Ibara ya 63 ya Katiba inamfanya Rais kuwa sehemu ya Bunge la nchi kama njia ya kudhibiti demokrasia, kinyume na dhana ya Mgawanyo wa Madaraka.
Ingawa mamlaka yote ya kutunga sheria yamo mikononi mwa Bunge (ibara 64), Muswada wa Sheria hauwezi kuwa Sheria mpaka utiwe sahihi na Rais. Hakuna muda maalumu aliopewa kwa ajili hiyo. Hivyo anaweza kukalia muswada kwa muda wowote atakavyo.
Endapo atakataa kutia sahihi muswada asioutaka, na Bunge likashikilia msimamo wake juu ya muswada huo, Rais ana uwezo wa kulivunja Bunge na kuitisha uchaguzi mkuu mpya.
Haya ni madaraka makubwa mno kwa Rais dhidi ya wawakilishi wa wananchi.
Inamaanisha kwamba ingawa Bunge laweza kupitisha Muswada wa Sheria, ukweli Rais ndiye anayetunga Sheria kwa sababu ana hiari ya kukataa Muswada wa Bunge.
Rais anapogeuka kuwa Mtunga Sheria, Bunge lifanye kazi gani?.
Ili kulinda hadhi ya ukuu wa Bunge linalowakilisha wananchi, ni vyema Bunge likadhibiti bajeti yake, Tume ya Utumishi wake na uwezo wa kupitisha miswada kuwa Sheria inapotiwa sahihi na Spika, badala ya kutiwa sahihi na Rais.
Kama ilivyokuwa kwenye Katiba ya Jamhuri (1962), kwa Rais kuongoza nchi atakavyo, na kuwa hakulazimika kupokea ushauri wa mtu yeyote; Katiba ya sasa (ibara 37) bado inampa ridhaa hiyo, na hawezi kuhojiwa au kushitakiwa kwa vitendo vyovyote alivyofanya akiwa Rais na baada ya hapo (Ibara 46).
Pengine ni kwa sababu hii kumekuwa na vitendo visivyoendana na maadili ya Taifa kwenye Ikulu yetu bila ya woga, vilivyomfanya Baba wa Taifa apige kelele akusema: “Ikulu ni mahali patakatifu, panatakiwa paheshimiwe”, na akaonya pia kwamba, Ikulu pasigeuzwe pango la wafanyabiashara wevi na walanguzi.
Rais ndiye anayeteua Jaji Mkuu na Majaji (wanaosimamia mhimili wa Mahakama), Mwenyekiti wa Tume ya Haki za Binadamu na Utawala Bora na viongozi wengine.
Kitendo cha kuwateua kinamaanisha kwamba, wateule hao wanawajibika kwake. Na kwa sababu hiyo ni sawa kwamba mhimili wa kulinda haki (Mahakama) unawajibika kwa Rais.
Hii inakwenda kinyume na dhana nzima ya Mgawanyo wa Madaraka na ya utawala wa sheria kwa ujumla, kwa Rais kudhibiti Bunge na Mahakama na watendaji wake.
Ili dhana ya utawala bora ifanye kazi vizuri, kuna haja kwa Rais kupunguziwa madaraka haya, na badala yake iundwe tume mahsusi kushughulikia ajira na utendaji kazi wa watumishi wa ngazi za juu serikalini; na kwamba ajira hizo zithibitishwe na Bunge.
Rais ateue mawaziri kwa kushauriana na Waziri Mkuu na Mawaziri hao wathibitishwe na Kamati ya Bunge inayohusika na maadili ya uongozi, itakayokuwa na mamlaka pia ya kuhoji. Waziri atakayeteuliwa asiwe mbunge, na kama tayari atakuwa mbuge, atakiwe kuchagua moja kati ya ubunge na uwaziri, kwa sababu hawezi kutumikia mabwana wawili, yaani mhimili wa utawala na mhimili wa bunge.
Uwaziri si zawadi, wala si nafasi ya kubahatisha au ya majaribio kwa kusubiri
“Semina elekezi” huko Ngurdoto, kufundishwa namna ya kuongoza. Uteuzi ufanyike kwa makini na kwa kuongozwa na sifa, uwezo na uzoefu wa mtu kwa nafasi ya uongozi anayoteuliwa.
Tufahamu kwamba, uhuru na demokrasia si lelemama, bali “uhuru”, kama alivyosema Baba wa Taifa, “ni KAZI”.


