
Safari haijakuwa mteremko lakini hawakufa moyo
WANDERI KAMAU
NI nadra kuwakuta vijana wa jinsia tofauti wakiwa wameunganishwa na kipawa chao. N Hiyo ndiyo tofauti kuu iliyowaunganisha barobaro Ford Wangui na mwanadana Lynette Miriko, al-maarufu `Starlyn' ambao wamebuni kikundi cha muziki cha September Very Own (SVO). 
Wawili hawa walianzisha kundi hili mnamo 2013, baada ya kugundua kwamba walikuwa na vipaji vya muziki.
Kufikia sasa, wameweza kurekodi albamu moja iitwayo SVO ambayo ina nyimbo 14.
"Tulikutana na kugundua kwamba tuna vipawa sawa vya muziki. Tuliamua kufanya kazi pamoja ili kukuzana hata zaidi," asema Ford.
Baadhi ya vibao katika albamu hiyo ni: To Party, Ule Msee, Me and My Nigger, Love You Tonight, My Song kati ya vingine.
Wanasema kwamba mtindo wao ni wa kipekee sababu hadhira yao ina "matamanio tofauti."
"Tumejumuisha mitindo ya Reggae, HipHop, Kapuka kati ya mingine ili kuitofautisha na wanamuziki wengine," asema Starlyn.
Kando na hayo, wanatumia lugha tofauti kama Sheng', Kiswahili na Kiingereza ili kujumuisha mashabiki wa kila aila.
Ford, aliye na umri wa miaka 23, alisomea katika Shule ya Upili ya Mutuini kabla ya kujiunga na Taasisi ya Kiufundi ya Kinyanjui, katika eneo la Dagoretti, Nairobi.
Naye Lynette, aliye na miaka 22, alisomea katika Shule ya Upili ya Wasichana ya AIC, mjini Namanga kabla ya kujiunga na Chuo Kikuu cha Kenyatta ambapo alimaliza masomo yake majuzi.
Vijana hawa wanasema kwamba ijapokuwa wameweza kupiga hatua mbele kimuziki, haijakuwa rahisi kwani imewabidi kukuza stahamala kukabiliana na changamoto nyingi ambazo kwa kawaida huwa zinawakumba wanamuziki wanaochipuka.
"Safari yetu haijakuwa nyepesi kwani imetubidi kuvumilia changamoto nyingi sana. Mojawapo ni ukosefu wa majukwaa ya kuchezwa kwa muziki wetu, hasa katika vyombo vya habari. Inapaswa ifahamike kwamba wasanii wengi chipukizi huwa wanategemea sana vyombo vya habari kuwatambulisha kwa mashabiki," asema Ford.
Kwa upande wake, Starlyn, ambaye anamuenzi sana msanii Wahu, asema kwamba ni wajibu wa asasi husika kujitokeza na kuhakikisha kwamba zinawapa vijana usaidizi wa kukuza vipaji vyao.
Asema kwamba vijana wengi wana talanta kubwa, ila taasisi ambazo zimetwikwa majukumu hayo na serikali hazijawajibika ipasavyo.
"Ijapokuwa tumeweza kupiga hatua na >> kupata utambuzi kupitia shoo kadhaa ambazo tumekuwa tukialikwa, jukumu kubwa la kupanua tasnia ya usanii nchini liko na taasisi za serikali, hasa chini ya Wizara ya Vijana na Turathi za Kitaifa. Tumekuwa tukipewa ahadi nyingi za upanuzi wa sekta ya burudani ila tungali kuona matokeo ya mikakati hiyo," asema Starlyn.
Kando na kuendelea kuvumisha albamu yao, ambayo wataizindua mwezi Februari, wasanii hawa pia wanasema kwamba wako mbioni kufanya kolabo na wanamuziki mbalimbali nchini.
"Tuna mikakati ya kufanya kolabo kama mojawapo ya juhudi za kuleta mwamko mpya. Kwa sasa tunazungumza na mwanarapa Khaligraph Jones kuhusu kufanya kolabo naye ambayo tunaamini itatikisa ulingo wa kimuziki nchini,"
asema Ford.
Kwa sasa, vijana hawa wanalenga kurekodi vibao vya kuielimisha jamii, kando na kutumbuiza. "Huu ndiyo mpango tulio nao chini ya studio ya Rukuz Productions, inayosimamia na kusambaza muziki wetu kwa sasa," wasema.
akamau@ke.nationmedia.com


