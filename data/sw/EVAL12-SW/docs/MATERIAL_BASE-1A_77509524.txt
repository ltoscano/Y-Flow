
Wavuvi wataka rais ashinikize REA ikamilishe mradi wa umeme
ZAIDI ya wavuvi 2000 kutoka Kaunti Ndogo ya Lamu Mashariki mnamo Jumanne walimtaka Rais Uhuru Kenyatta kuingilia kati na kuwashinikiza maafisa wa Mradi wa Usambazaji Umeme mashinani (REA), kukamilisha kuunganisha umeme katika eneo la Lamu Mashariki.
Wavuvi hao kutoka maeneo ya Faza, Kizingitini, Pate, Ndau na Siyu, walidai kukumbwa na hasara ya samaki wao kuwaozea baharini kila kuchao kutokana na ukosefu wa barafu za kuhifadhia samaki wao.
Wakiongozwa na Bw Khaldun Mahmoud Vae, walisema hawaridhishwi na jinsi maafisa wa REA wanavyochelewesha mradi huo wa umeme ulioanzishwa mwaka 2013.
Majuma mawili yaliyopita wakati Rais Uhuru Kenyatta alipozuru kisiwani Faza, aliahidi kuhakikisha maafisa wa REA wanaendeleza mradi huo na kuukamilisha ifikapo Februari 15 mwaka huu. 
Na KALUME KAZUNGU


