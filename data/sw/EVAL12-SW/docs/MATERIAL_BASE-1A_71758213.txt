
‘Mhifadhi mkuu na wenzake wana kesi’

Imeandikwa na Veronica Mheta, Arusha

Imechapishwa: 06 Septemba 2016

MAHAKAMA ya Wilaya ya Arusha imesema aliyekuwa Mhifadhi Mkuu wa Mamlaka ya Hifadhi ya Ngorongoro (NCAA), Bernard Murunya na wenzake watatu wana kesi ya kujibu, na kupanga siku mbili za kutoa utetezi wao.

Akitoa uamuzi huo mahakamani hapo jana, Hakimu Patricia Kisinda alisema, kutokana na vielelezo na ushahidi uliotolewa na upande wa Jamhuri, ameridhika kuwa washitakiwa wote wana kesi ya kujibu. 
Hakimu Kisinda aliwataka washitakiwa hao wachague njia ya kujitetea kutokana na sheria kuruhusu njia mbili za washitakiwa kujitetea, kwa njia ya kunyamaza ili kuiachia mahakama ifanye kazi ya kutafuta ushahidi na kwa njia ya kiapo na kutoa utetezi wao.
Washitakiwa hao kupitia wakili wao, Beatrice Joseph, anayemwakilisha mshitakiwa wa kwanza, Murunya na washitakiwa watatu ambao ni aliyekuwa Meneja wa Utalii wa Mamlaka hiyo, Veronica Ufunguo, aliyekuwa Mkurugenzi wa Fedha na Utawala wa Mamlaka hiyo, Shad Kiambile na Mkurugenzi wa Kampuni ya Cosmos ya Uwakala wa Usafirishaji, Salha Isla, walichagua njia ya kula kiapo na kuleta mashahidi pamoja na vielelezo.
Murunya ambaye pia ni Mbunge wa Bunge la Afrika Mashariki (EALA) kupitia wakili wake, alidai ataleta shahidi mmoja na vielelezo viwili, huku wenzake watatu kupitia wakili wao, walidai wataleta mashahidi na vielelezo ila hawajafahamu ni wangapi hadi wakajipange.
Baada ya kueleza hayo mahakamani hapo, Hakimu Kisinda alipanga siku mbili tu za kujitetea ambazo ni Septemba 15 na 16, mwaka huu.
Murunya na wenzake wameshtakiwa kwa matumizi mabaya ya madaraka na kuisababishia NCAA upotevu wa dola za Marekani 66,890 sawa na Sh milioni 133.7. Upande wa Jamhuri tayari umeleta mashahidi mahakamani hapo ambao waliwasilisha vielelezo kadhaa na mashahidi wanane.
Katika kesi hiyo, upande wa Jamhuri uliwakilishwa na Mwakilishi wa Takukuru mkoani Arusha, Wakili Rehema Mteta na Hamidu Sembano.


