TFF imalize sakata la Kessy

Imeandikwa na Mhariri

Imechapishwa: 22 Oktoba 2016

SHIRIKISHO la Soka Tanzania (TFF) imezitaka klabu za Yanga na Simba kukutana ili kumaliza kiungwana suala la Hassan Kessy.

Awali, mchezaji huyo alikuwa wa Simba kabla ya kuhamia Yanga, ambapo wana Msimbazi hao wanadai kuwa wenzao wa Jangwani hawakufuata taratibu wakati wa kumsajili, kwani alikuwa na mkataba nao. 
TFF kupitia Kamati ya Sheria na Hadi ya Wachezaji ndio ilikuwa ikilishughulikia suala hilo na sasa limerejeshwa tena kwa Simba na Yanga huku mjumbe wa heshima wa Shirikisho la Soka la Afrika (Caf), Said Hamad El Maamry kutakiwa kulishughulikia.
Hata hivyo, endapo timu hizo zitashindwa kufikia muafaka kuhusu suala hilo, basi TFF inatarajia kutoa uamuzi wake, ambao utaamua mchezaji huyo ni halali kwa timu ipi. Kessy aliyejiunga na Yanga msimu huu akitokea Simba, amesababisha mvutano mkali kati ya pande hizo mbili na hatua ya hivi karibuni ni ile ya TFF kuzitaka timu hizo kukutana na kumalizana.
Simba, wao walitaka walipwe na Yanga kiasi cha Sh bilioni 1.3 kama sehemu ya kipengele cha mkataba wa mchezaji huyo kilivyoainisha na hadi sasa Yanga hawajatoa fedha hizo. Pamoja na yote, lakini TFF wanaonekana kama wanaliogopa suala hilo na ndio maana mlolongo wake umekuwa mrefu sana na dana dana zimekuwa nyingi.
Hapa TFF ni kama mzazi, ambaye anatakiwa kutoa uamuzi kwa watoto wake wawili waliokorofishana, hivyo anatakiwa kutenda haki na kutoa uamuzi haraka ili kutoendelea kupoteza muda zaidi.
Kessy anaendelea kuichezea Yanga na wasiwasi wetu kuwa huenda suala hilo likafikia hatua mbaya zaidi kama halitapatiwa ufumbuzi haraka kwani Ligi Kuu Tanzania Bara inaendelea kuchezwa. Tayari kumekuwa na tetesi kuwa Yanga huenda wakapokwa pointi za baadhi za mechi za Ligi Kuu Tanzania Bara, ambazo walimchezesha Kessy.
TFF isiogope kutoa uamuzi wa haki kwani utasaidia kuwaweka wao katika upande salama licha ya kelele zitakazotokea kupinga uamuzi huo, endapo yatakuwa yakiufurahisha upande mmoja.
Ni matarajio yetu kuwa wahusika wote watakuwa makini kuhakikisha kuwa mgogoro huo unamalizika kwa usalama na amani ili kutoa hali kwa anayestahili na kumaliza chokochoko hizo za muda mrefu sasa. Na kama TFF wangekuwa makini tangu mwanzo na kulishughulikia suala hilo haraka, basi lisingefika huku lilipofika.
Shirikisho hilo la soka lijitahidi kurekebisha au kutatua haraka matatizo au malalamiko yanayojitokeza na sio kukaa kimya na kuamua suala fulani litatuliwe kwa makubaliano badala ya kufuata kanuni na taratibu zilizopo tayari.
Hakuna haja ya kuzunguka zunguka, kwani hapo kinachotakiwa ni kufuata kanuni na taratibu na kutoa maamuzi kuhusu suala hilo ili kutoa haki na kuwa fundisho kwa wengine. Taasisi kama TFF inatakiwa kutenda haki au kutoa maamuzi yake kwa kuzingatia kanuni na taratibu badala ya kuzunguka na kutaka pande mbili zikutane na kukubaliana.


