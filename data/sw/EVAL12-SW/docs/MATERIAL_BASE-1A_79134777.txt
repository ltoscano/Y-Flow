
Kitengo cha habari za urais kiwajibike
Na WYCLIFFE MUIA

HUKU serikali ikijikaza kupambana na changamoto za Mwaka Mpya, kuna haja ya kutathmini wajibu wa Kitengo cha Habari za Urais (PSCU) ambacho kimsingi kinapaswa kuendesha shughuli zake kitaaluma.
Kitengo hicho kilichofanyiwa mabadiliko kadha na kuwa tofauti na kile cha awali, ni sura ya taasisi ya Urais na kulingana na jinsi kinavyoendesha shughuli zake kinaweza kujenga au kuharibu sura hiyo ambayo ni muhimu kudumisha imani na umoja wa wananchi.
Kisa cha hivi punde kilichozua maswali kuhusu utendakazi wa PSCU ni taarifa kitengo hicho kilitoa kujibu Ikulu ya White House kuhusu Sheria tata ya usalama. Kando na kukosa hadhi ya kidiplomasia, taarifa hiyo ilikuwa na makosa ya kisarufi na wengi walishuku iwapo Rais Uhuru Kenyatta aliona taarifa yenyewe kabla ya kutumwa.
MSWADA Katika ujumbe wake, Afisi ya Masuala ya Kigeni nchini Amerika ilipendekeza tu kuwa serikali ya Kenya ingetoa muda zaidi kujadili Mswada wa Usalama kabla ya kuidhinishwa kuwa sheria. 
Cha kushangaza PSCU ilitoa taarifa iliyoashiria kuwepo na uadui kati ya mataifa hayo, hatua ambayo huenda ikazua mzozo wa kidiplomasia.
Miezi michache iliyopita, PSCU ilikabana koo na chama cha ODM kwa kubadilishana maneno makali hadharani, huku viongozi wa ODM wakitaka kitengo hicho kifutiliwe mbali. Visa hivi ni dhihirisho tosha kuwa kitengo kimegeuzwa kuwa karakana ya kisiasa kwa kuwa kibaraka badala kujiepusha na siasa chafu ili kulinda hadhi ya Urais.
Muungano wa Jubilee tayari una kiongozi wa walio wengi bungeni Aden Duale na Mbunge wa Gatundu Kusini Moses Kuria miongoni mwa wengine kutiana kucha na upinzani, na hivyo PSCU inapaswa kujiepusha na aibu ndogo ndogo na kuzingatia wajibu wake wa kuuza sera za serikali.
Taarifa zinazotolewa na PSCU zina hisia zinazolenga kuongeza joto la kisiasa nchini hali ambayo inaathiri utendakazi wa serikali.
Wakenya hawakusudii PSCU kuwajulisha jinsi ODM inaendelea kufifia hayo wameyasikia kutoka kwa kina Duale, wananchi wanataka kusikia mipango ya kimaendeleo ya Rais.
Wakurugenzi wa PSCU wamepoteza mwongozo wao wa kikazi na kuzama katika siasa mbaya za kumalizana.
Kitengo hicho kinapaswa kutoa taarifa zinazohusu masuala ya kitaifa na utangamano na wala si kugawanya Wakenya zaidi.
Vile vile, jumbe zinazolenga inaonekana hakuna mpangilio maalumu wa kufuatwa wakati PSCU inatoa taarifa kwani kimsingi kunapaswa kuwa na afisa mkuu anayetoa mwongozo na kuidhinisha habari zote kabla ya kuchapishwa.
Msemaji wa Ikulu Manoah Esipisu, ambaye anapaswa kuwa kiongozi wa PSCU ameshindwa kuwajibika na badala yake kuachia maafisa wadogo kujitafutia umaarufu wa kisiasa.
Uongozi ni vitendo na wala si suala la kuimarisha uhusiano mwema kupitia vyombo vya habari.
UWONGO PSCU ilibuniwa kwa msisimko mwingi wa kuwepo na serikali ya kidigitali, lakini cha muhimu ni kuwa Wakenya wenye kura hawatavumilia kufumbwa macho na ahadi za uongo.
Mawasiliano rasmi katika serikali yoyote ni muhimu kwa sababu yana uwezo wa kuimarisha ua kubomoa udhabiti wa serikali. Wengi wa wakuu wa PSCU ni wanahabari na wanapaswa kuzingatia kanuni za uanahabari bila kuongozwa na hisia za kibinafsi.
Ukweli mchungu ni kuwa wakurugenzi wa PSCU wanaogopa kumwambia mfalme wakati yuko uchi na badala yake kufuata maagizo kikondoo.


