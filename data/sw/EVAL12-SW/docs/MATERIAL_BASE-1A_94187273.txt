
Kuna tatizo kubwa zaidi Jeshi la Polisi Mar 14, 2013

INGAWA uamuzi wa Waziri wa Mambo ya Ndani ya Nchi, Dk. Emmanuel Nchimbi kuwafukuza kazi baadhi ya maofisa waandamizi wa Jeshi la Polisi ni wa kuungwa mkono, lakini umeibua, kwa kiasi kikubwa shaka kuhusu weledi wa vitengo muhimu vya jeshi hilo katika kutimiza majukumu yake kitaifa.
Kati ya vitengo hivyo ni kitengo cha upelelezi ambacho ofisa wake mwandamizi, Mkuu wa Upelelezi mkoani Kagera, Peter Elias, amekutwa na makosa kiasi cha kufukuzwa kazi. Maana yake ni kwamba, kuna mzizi na mtandao mkubwa wa makosa ya uhalifu ndani ya Jeshi la Polisi.
Kwa mfano, kama katika Jeshi la Polisi kumebainika kuwapo kwa maofisa watatu kati ya watano ambao wamefukuzwa kazi kutokana na kugundulika kuwa walikamata dawa za kulevya aina ya cocaine lakini zilipopelekwa kwa Mkemia Mkuu wa Serikali, zilibainika kuwa ni chumvi na sukari. 
Kwa maneno mengine, polisi hao walichukua dawa halisi za kulevya kwa manufaa yao binafsi na kuweka chumvi na sukari katika vifungashio vya dawa walizochukua.
Kwamba polisi wanakamata bidhaa haramu na kuzitaifisha kwa manufaa yao na kisha kufanya udanganyifu kwa kulidanganya jeshi lenyewe kwa malengo ya kuficha uhalifu wao huo, maana yake mtandao wa makosa ya uhalifu jeshini ni mkubwa na wenye kugusa vigogo wa jeshi hilo au marafiki wa vigogo wa jeshi hilo. Inatia shaka kwamba mtandao huo wa makosa ya uhalifu jeshini ni mkubwa kuliko mtandao wa kudhibiti au kuzuia makosa hayo ya uhalifu.
Katika mfano mwingine, Kamishna Mwandamizi wa Polisi anayeshughulika na ajira za jeshi hilo naye anadaiwa kuchukua rushwa ili kuwaingiza vijana jeshini.
Haya ni makosa makubwa na kimsingi, ni lazima yameota mizizi katika jeshi hilo.
Kwa hiyo, haitoshi kuamini kwamba kuondolewa kwa watu hao ni hatua inayojitosheleza katika kusafisha Jeshi la Polisi nchini. Ni lazima tuendelee na tafakari kuhusu jeshi hili kwa umakini zaidi.
Na kwa mazingira ya hatua hizi zilizochukuliwa na Waziri Nchimbi, ni dhahiri kwamba kwa namna fulani, uvundo huu wa uhalifu ulibainika pengine kwa kuhusisha baadhi ya vyombo vya ulinzi na usalama nje ya Jeshi la Polisi, kinyume cha hapo kungejitokeza ‘mchezo sugu wa kulindana’ kama inavyotokea katika vyama vya siasa, kati ya wanasiasa.
Tafakari, kama Mkuu wa Upelelezi wa Mkoa wa Kagera, Mrakibu Mwandamizi wa Polisi, anafukuzwa kazi kwa makosa yaliyobainishwa na Kamati aliyoiongoza Waziri mwenyewe katika kufuatilia mgogoro wa ardhi katika Kijiji cha Nyakasimbi Kagera, kuna uhakika gani vitengo muhimu vya Jeshi la Polisi hasa Kitengo cha Upelelezi, viko salama kwa ajili ya kutunza usalama wa nchi?
Kwa hiyo, tunashauri kufanyika mabadiliko makubwa katika Jeshi la Polisi kwa sababu kuna kila dalili mitandao ya makosa ya uhalifu katika jeshi hilo ni mikubwa na yenye mizizi ya kutosha kuliko mitandao ya kudhibiti makosa ya uhalifu.
Kutokana na uzito wa makosa ya maofisa hawa waliofichuliwa na Waziri Nchimbi, tunashauri Rais aunde tume ya kuchunguza maofisa wa Jeshi hili ingawa pia tunazingatia ukweli kwamba matokeo ya uchunguzi wa tume nyingi zilizopata kuundwa hayakufanyiwa kazi ipasavyo.
Lakini kwa suala hili tunashauri iundwe tume itakayohusisha maofisa makini waandamizi kutoka vyombo vingine vya ulinzi na usalama ili kuchunguza maofisa waandamizi wa polisi. Ni busara zaidi kuchukua hatua sasa kwa manufaa ya wananchi.


