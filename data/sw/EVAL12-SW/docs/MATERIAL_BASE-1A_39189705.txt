
Maofisa Wizara ya Kilimo ‘waliza’ wakulima Pwani Sep 14, 2012

MGOGORO mkubwa unafukuta baina ya wakulima wa korosho mkoani Pwani na serikali, baada ya kampuni moja ya kigeni iliyoingia mkataba dhaifu wa kununua korosho za wakulima hao kushindwa kutekeleza masharti ya mkataba huo. Kampuni hiyo imeshindwa kununua maelfu ya tani za korosho za wakulima hao.
Hadi mwishoni mwa wiki iliyopita, tani 8,290.34 zilikuwa zimerundikana katika maghala matano ya Kampuni ya GETCA International, eneo la Mbagala jijini Dar es Salaam na ghala jingine lililopo Tabata jijini humo. 
Taarifa zilizofikia gazeti la Raia Mwema na baadaye kuthibitishwa na Kaimu Meneja wa Chama cha Ushirika Mkoa wa Pwani, Adam Lukanda, zinaeleza kuwa korosho hizo zenye thamani ya takriban shilingi bilioni 25, ziko hatarini kuharibika kutokana na kukaa kwa muda mrefu katika maghala hayo.
Kwa upande mwingine taarifa pia zinabainisha kuwa kadhia hiyo ilianza baada ya Wizara ya Kilimo, Chakula na Ushirika kuingia mkataba na Kampuni ya P.A.C.E (Pan African Consulting & Export) ya nchini Marekani ambayo anwani yake ya posta inaonyesha iko Mji wa Santa Monica, ili kununua korosho za wakulima mkoani Pwani.
Korosho hizo zilikuwa zinunuliwe kupitia Chama cha Ushirika cha Mkoa wa Pwani (CORECU), ambacho nacho kilinunua korosho kupitia vyama 88 vya msingi vilivyopo katika wilaya za mkoa huo ambazo ni Kibaha, Kisarawe, Bagamoyo, Rufiji na Mkuranga.
Taarifa zinaoonyesha kuwa mkataba baina ya CORECU na P.A.C.E ambao Raia Mwema lilifanikiwa kupata nakala yake ulitiwa saini Mei 6, mwaka huu, huku kampuni hiyo ikiwakilishwa na Rais wake, Mark Marrone na CORECU iliwakilishwa na Mwenyekiti wake, Abeid A.Juma.
Taarifa zinaeleza kuwa mkataba huo ambao wataalamu wa sheria wameuita dhaifu uliandaliwa na wanasheria wa Wizara ya Kilimo, Chakula na Ushirika na CORECU walishirikishwa wakati wa utiaji saini tu.
Udhaifu wa mkataba huo uko katika vipengele kadhaa, kikiwamo kipengele cha 10 (a) kinachoeleza kuwa muuzaji atawajibika kuhakikisha kuwa anasafirisha kwa gharama zake shehena ya korosho kutoka katika maghala hadi bandari atakayochagua mnunuzi” 
Kipengele hicho maana yake ni kwamba CORECU wangelazimika kuingia gharama za kusafirisha shehena ya korosho zilizonunuliwa na P.A.C.E.
Aidha kasoro nyingine inayotajwa katika mkataba huo ni kipengele kinachoeleza kuwa muuzaji (CORECU) atalipa gharama zote za upimaji wa korosho hivyo kupunguza zaidi wigo wa faida kwa chama hicho cha ushirika ambacho pia kinakabiliwa na changamoto kadhaa, yakiwamo madeni.
Pia mkataba ulikuwa haumbani mnunuzi kwa namna yoyote iwapo atashindwa kununua korosho hizo na hatua zinazofaa kuchukuliwa dhidi ya upande utakaovunja mkataba huo kama kipengele cha 14 na 16 kinavyobainisha. 
Mkataba huo sasa unatajwa kama kiini cha P.A.C.E kushindwa kuwajibika kununua korosho kinyume cha makubaliano yaliyopo katika mkataba kwa kuwa hakukuwa na kipengele kilichokuwa kinaibana kampuni hiyo kuwajibika kwa namna yoyote iwapo wangeshindwa kununua shehena ya korosho za wakulima.
Aidha kuna madai ambayo hayakuthibitishwa kuwa, baadhi ya maofisa wa Wizara ya Kilimo, Chakula na Ushirika walikuwa na maslahi binafsi katika kampuni hiyo na hatua ya kupewa dhamana ya kununua korosho ya wakulima ilikuwa na shinikizo kutoka kwa maofisa hao.
“Baada ya kutiwa saini kwa makubaliano ya pande zote husika, kampuni ya P.A.C.E ilipewa muda wa kujiandaa ili kuanza kununua korosho lakini cha kushangaza hadi katikati ya mwezi Juni, mwaka huu, hawakufanya hivyo,” kilieleza chanzo chetu cha habari kutoka Wizara ya Kilimo.
Kwa mujibu wa chanzo chetu hicho cha habari, wakati CORECU wakisubiri majibu ya ununuzi wa korosho, Katibu Mkuu wa Wizara ya Kilimo, Chakula na Ushirika, Geofrey Kirenga, alimwandikia barua Kaimu Meneja wa CORECU akisisitiza kuwa kampuni ya P.A.C.E ipewe ushirikiano katika mchakato wa upimaji.
Barua hiyo iliyoandikwa Juni 28, mwaka huu ikiwa na kumbukumbu namba CCB/110/136/01 inasomeka: “Wizara imefahamishwa na uongozi wa P.A.C.E kwamba mchakato huo ni pamoja na kampuni hiyo kufanya uchunguzi (upimaji) wa korosho hizo kwa lengo la kutimiza mahitaji ya soko lao (mteja wake)”.
Kutokana na hali hiyo, chanzo chetu cha habari kinasema; “Barua hiyo ilikuwa inatia shaka kuwa P.A.C.E hawakuwa wanunuzi bali madalali waliokuwa wanalenga kuuza korosho kwa mteja mwingine ambaye hafahamiki tofauti na makubaliano yaliyopo katika mkataba walioungia na CORECU.” Taarifa zaidi zinaeleza kuwa baada ya kubanwa na serikali pamoja na CORECU, P.A.C.E ilitoa masharti kuwa upimaji wa korosho ufanyike upya (cutting test) pamoja na kukagua unyevu, kujua ujazo na kuweka korosho katika madaraja.
Katika upimaji huo, tani 3,319.44 zilipimwa ambazo Kampuni ya P.A.C.E (mnunuzi) ilitakiwa kuzichukua ili upimaji na uhakiki wa tani 5,000 zilizosalia uendelee lakini P.A.C.E haikufanya juhudi za zozote na badala yake, walibadilika na kutaka kununua korosho kwa bei ya chini ya shilingi 600 kwa kilo moja tofauti na walivyokubaliana awali kununua kwa dola 1.11 za Marekani (zaidi ya Sh 1600).
“Vyama vya ushirika vilinunua korosho kwa bei ya shilingi 1,200 kwa kilo moja kwa hiyo bei iliyokuwa inatolewa na P.A.C.E haikufika hata nusu ya bei ya kununulia na vyama hivyo vingepata hasara kubwa,” anaeleza mtoa habari wetu.
Mwandishi wa habari hii alizungumza na Mkulima Abubakar Sisaga wa Kijiji cha Mwanambaya, kilichopo Wilaya ya Mkuranga ambaye alieleza kuwa wakulima wengi bado wanasubiri malipo ya pili ya mauzo ya korosho zao.
“Tayari mavuno ya korosho kwa msimu wa mwaka 2012/13 yameshaanza na bado hatujalipwa mabaki ya fedha zetu, hali hii si nzuri inaweza kuleta mgogoro mkubwa baina ya wakulima na serikali,” alisema mkulima huyo.
Alitoa rai kwa serikali kuingilia kati haraka suala hilo na ikiwezekana watoe fedha za kuikoa CORECU na vyama vingine vya msingi ili madeni ya taasisi za fedha pamoja na riba zake yalipwe haraka.
Akizungumzia sakata hilo, Kaimu Meneja Mkuu wa CORECU, Adam Lukanda, alithibitisha kuwa ni kweli chama hicho kimekwama kuuza korosho za wakulima baada ya kufanyiwa ulaghai na Kampuni ya P.A.C.E.
“Ni kweli kwa sasa hatuna jinsi, tulikubaliana tuvunje mkataba na P.A.C.E lakini hadi sasa hakuna mnunuzi aliyejitokeza kununua korosho na wakulima wengi bado wanavidai vyama vya ushirika asilimia 30 ya malipo yao ya mwisho,” alisema Lukanda.
Alisema chama chake kiko katika moja ya nyakati ngumu katika historia yake kwani wanadaiwa na taasisi kadhaa za fedha ambazo zilitoa fedha wakati wa msimu ununuzi wa korosho na fedha hizo zilitumika kuwalipa wakulima awamu ya kwanza.
“Riba ya mikopo ya taasisi za fedha inazidi kupanda kila kukicha na pia gharama za kuhifadhi korosho katika maghala ya GETCA Intenational zinazidi kupanda hivyo CORECU kama chama cha ushirika kitashindwa kulipa,” alieleza kaimu meneja huyo.
Meneja huyo alieleza kuwa hata hivyo uamuzi wa maofisa wa Wizara ya Kilimo, Chakula na Ushirika wa kuipa kazi ya ununuzi kampuni ya P.A.C.E ulikuwa na nia njema baada ya soko la korosho za msimu wa mwaka 2011/2012 kuporomoka.
Alisema awali, waliuza korosho kwa mfumo wa minada na katika mnada wa kwanza waliuza kilo moja kwa shilingi 1,820 na mnada wa pili waliuza kwa bei hiyo hiyo lakini baada ya minada hiyo miwili hakuna wanunuzi waliojitokeza.
“Hivyo serikali iliingilia kati kutafuta mnunuzi wa korosho ili kuwaokoa wakulima lakini kwa bahati mbaya mnunuzi aliyejitokeza hakuwa mwaminifu hivyo sisi hatuwezi kuilamu serikali,” alisema.
Kwa upande wake, Mkuu wa Mkoa wa Pwani Mwantumu Mahiza, hapatikana ili kuzungumzia suala hilo, kila alipopigiwa simu yake ya mkononi ilikuwa imefungwa.
Mwandishi wetu pia aliwasiliana kwa njia ya barua pepe na Kampuni ya P.A.C.E ili kufahamu sababu za wao kushindwa kutekeleza mkataba waliouingia na CORECU, lakini hadi tunakwenda mitamboni hakuna majibu yaliyotumwa kwa maswali waliyoulizwa.
Mapema Aprili, mwaka huu, wakulima wa korosho wilayani Tandahimba, Mkoa wa Mtwara walifanya vurugu kubwa ikiwa ni pamoja na kufunga shule na kuvamia kituo cha polisi na kuwapiga askari wakishinikiza serikali iwalipe malipo ya pili ya mauzo ya mazao yao.
Wakulima hao pia waliamuru kufungwa kwa shule za sekondari na msingi katika Kijiji cha Mihambwe na kuwachapa viboko walimu, kabla ya kuvamia kituo kidogo cha polisi kijijini hapo na kuwapiga na kuwajeruhi polisi wawili waliokuwapo kituoni hapo.


