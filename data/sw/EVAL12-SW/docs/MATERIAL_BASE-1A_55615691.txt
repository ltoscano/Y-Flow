
Kinana kumburuza Msigwa kortini May 16, 2013

MBUNGE wa Iringa Mjini, Mchungaji Peter Msigwa, amepewa wiki tatu (siku 21) na Katibu Mkuu wa Chama cha Mapinduzi (CCM), Abdulrahaman Kinana, kumuomba radhi kwa madai yake kwamba kiongozi huyo amehusika katika usafirishaji wa pembe za ndovu, vinginevyo ataburuzwa mahakamani.
Kwa mujibu wa barua iliyoandikwa na Wakili wa Kinana, Eric S. Ng’maryo kwenda kwa Msigwa, tuhuma hizo dhidi ya Kinana kutoka kwa mbunge huyo ni za uongo na zenye kumkashifu, kumfedhehesha na kumshushia hadhi.
Barua hiyo ambayo imechapishwa katika gazeti hili kwenye ukurasa wa 13, inaeleza Msigwa alitoa matamshi hayo mchana wa Aprili 21, 2013 katika mkutano wa hadhara wa kisiasa uliofanyika uwanja wa Shule ya Msingi Mbugani, wilayani Nyamagana, jijini Mwanza.
Barua hiyo inanukuu maneno ya Msigwa aliyoyatoa akisema “ …. Kinana meli zake ndizo zinazohusika kubeba mapembe nchi hii. Kwa siku katika nchi hii tembo 67 wanauawa.” Barua hiyo inazidi kumueleza Msigwa kwamba; “Umeshatamka maneno haya au, yanayofanana na haya, katika hotuba zako nyingine nje ya Bunge, katika hotuba hizo na ile ya Mwanza, uliahidi kuzungumza zaidi uwapo bungeni.
“Nia ya ahadi hiyo ilikuwa kunoa hamu ya umma kufuatilia zaidi tuhuma zako dhidi ya Ndugu Kinana na pia kujaribu kujificha kwenye kivuli cha kinga ya Bunge; mambo yote mawili yakiwa ni matumizi maovu na mabovu ya nafasi yako ya kisiasa na ya ubunge.” Kwa upande wake, Msigwa hakuweza kupatikana kwa kuzungumzia nia hiyo ya Kinana kumburuza mahakamani.


