
Imechapishwa: Thu, Apr 28th, 2016

Tendo la ndoa hupunguza hatari saratani ya tezi dume

JOSEPH HIZA NA MITANDAO
KATIKA hali ya kawaida imeelezwa kufanya mapenzi kuna faida nyingi, lakini linapokuja suala la ngono kupita kiasi kunaweza kusababisha matatizo ya msingi ambayo huleta madhara kwa watu wanaoiendekeza.
Mtu anaweza kuwa na mwenzi na kujikuta kila siku anatumia ‘chakula cha usiku’ kwa sababu tu hakuna kizuizi na ana haki ya kufanya hivyo.
Hilo linaweza kuwa jambo jema kwa upande mmoja, lakini pia baya kwa upande mwingine kwa vile linaweza leta athari fulani kiafya na katika uhusiano baina ya wenzi.
Chunguzi zinaonesha miongoni mwa watu wengi wanaolalamika kupoteza hisia za kimapenzi hutoka kwa wale wanaoiendekeza sana ngono.
Lakini pia ukiachana na athari chanya au hasi ambazo zinajulikana kwa miaka mingi miongoni mwa watu na au wataalamu, kuna nyingine ambayo haikuwa ikifahamika kwa wengi.
Inahusu utafiti mpya mpya nchini Marekani ulioonesha kuwa wanaume wanaokojoa katika tendo la ndoa mara kwa mara wana uwezekano mdogo wa
kupata saratani ya tezi dume kuliko wale ambao hawakojoi mara kwa mara.
Ikumbukwe saratani ya tezi dume inashika nafasi ya tatu kwa kusababisha vifo vinavyotokana na kansa kwa wanaume duniani.
Pia ni chanzo kikuu cha vifo vinavyosababishwa na saratani kwa wanaume wenye umri wa miaka 70 na kuendelea.
Hata hivyo, satarani ya tezi dume kwa sasa inawapata sana wanaume kuanzia miaka 25.
Tukirudi katika utafiti, wanasayansi waliwafuatilia wanaume 32,000 kuanzia mwaka 1992 wakati walipokuwa katika umri wao wa miaka ya 20 na kuendelea hadi mwaka 2010.
Wakati wa kipindi hicho karibu wanaume 4,000 miongoni mwao waligundulika dalili za saratani ya tezi dume.
Wanaume, ambao walikojoa angalau mara 21 kwa mwezi katika umri wao wa miaka ya 20 walikuwa uwezekano mdogo wa asilimia 19 wa kupata saratani ya tezi dume kuliko wale waliokojoa chini ya mara saba kwa mwezi, utafiti huo ulibainisha.
Wanaume ambao walikojoa mara kwa mara katika umri wao wa miaka ya 40 walikuwa na uwezekano wa chini ya asilimia 22 ya kupata saratani ya tezi dume.
Wanaokojoa mara chache kuanzia sifuri hadi mara tatu kwa mwezi walikuwa na uwezekano wa kuwa na matatizo mengine ya kiafya na kifo cha mapema kutokana na sababu nyingine zaidi ya saratani ya tezi dume,” alisema mwandishi kiongozi wa utafti huo Jennifer Rider, ambaye alifanya uchambuzi wakati akifanya kazi katika Shule ya Afya ya Umma ya Harvard T.H. mjini Boston, Marekani.
“Wakati ugunduzi wetu ukipaswa kuthibitishwa katika tafiti ambazo zinatathimini uwezekano wa taratibu za kibailojia zinazosababisha uhusiano uliobainishwa, matokeo ya utafiti wetu yanaonesha kwamba kukojoa na ngono salama kipindi chote cha utu uzima kunaweza kuwa mkakati wenye manufaa wa kupunguza hatari ya saratani ya tezi dume,” Rider, ambaye kwa sasa yu Chuo Kikuu cha Boston, aliongeza kwa njia ya barua pepe.


