
Wabunge sita wapinga tarakilishi
Na DANIEL NYASSY
WABUNGE sita wamepinga mpango wa Rais Uhuru Kenyatta wa kutoa tarakilishi kwa watoto wa darasa la kwanza wakisema ni njia ya kupoteza pesa za umma. 
Walisema mpango huo hautaweza kuendelezwa na kwamba tarakilishi hizo zitakuwa zimeangamia baada ya miezi miwili kwa njia ya kuibwa ama kuharibika. Badala yake, walipendekeza kwamba Rais Kenyatta aanzishe mpango wa kujenga maabara ya kompyuta kila shule ya msingi nchini.
Wakiongozwa na kiranja mkuu wa Cord aliye pia mwenyekiti wa kundi la wabunge wa Pwani CPG na mbunge wa Kilifi Kaskazini Bw Gideon Mung’aro, wabunge hao walisema kuubadilisha mpango huo kutaleta manufaa kwa wanafunzi wengi zaidi. Miongoni mwa wabunge hao walikuwemo Kiongozi wa wachache bungeni Bw Francis Nyenze, mbunge wa Sabaot Bw David Wafula Wekesa, mbunge wa Kangundo Bw Kyatha Maweu, Bw Yussuf Chanzu wa Vihiga na Bw Moses Lesomet wa Eldama Ravin.
“Rais Uhuru alipokuwa waziri wa fedha, alianzisha mpango mzuri wa kujenga maabara katika kila shule ya upili. Mpango huo hadi leo hii unafanya vyema sana. Tunamuomba abadilishe mpango huu na ule wa tarakilishi za darasa la kwanza ambao tunautilia shaka hautafaulu,” alisema Mung’aro.
Bw Mung’aro aliwaongoza wabunge na waliohudhuria warsha hiyo kutangaza “azimio la Northcoast Beach Hotel” kwamba mpango huo wa tarakilishi ubadilishwe.
Wabunge hao pia waliwaonya magavana juu ya kung’ang’ania kusimamia pesa za CDF wakisema ni hazina ya serikali ya kitaifa na itaendelea kusimamiwa na wabunge.


