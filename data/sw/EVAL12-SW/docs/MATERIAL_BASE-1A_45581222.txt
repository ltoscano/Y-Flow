Hapana kwa ushoga Afrika
Mar 06, 2014

SHERIA inayokataza vitendo vya kishoga na kusagana iliyopitishwa na Bunge la Uganda na kusainiwa na Rais Yoweri Museveni wan chi hiyo, zaidi ya wiki moja iliyopita imezua mambo.

Kutokana na sheria hiyo, Uganda imejikuta ikiingia katika mgogoro na wafadhili wa nchi za Magharibi ambao wanaamini inakiuka haki za binadamu. Baadhi ya wafadhili tayari wamesitisha misaada kwa nchi hiyo.

Sheria hii si tu inaharamisha mapenzi ya jinsia moja, lakini pia imeweka adhabu kali ambayo ni kifungo cha maisha kwa wahusika na wale watakaoshawishi au kusaidia vitendo hivyo watatumikia kifungo cha miaka saba jela.

Wakati sheria hiyo ikielekea kuharibu uhusiano wa Uganda na wafadhili; mijadala imekuwa ikiendelea barani Afrika hususan miongoni mwa wasomi juu ya nukta mbili zinahohusiana na ushoga. 

Nukta ya kwanza ya mjadala ni iwapo mashoga wanazaliwa hivyo au mazingira hususan malezi yanageuza wahusika kuwa mashoga?

Suala hili ambalo linaweza kuamuliwa kwa utafiti wa kisayansi tu limeonekana muhimu kwa sababu watetezi wa ushoga wanadai ushoga unatokana na maumbile ya kibaolojia, hivyo basi kuwaadhibu watu wa ‘jinsi’ hiyo ni kuwaonelea. Watetezi wanaitaka serikali kuwalinda badala ya kuwaadhibu.

Upande mwingine wa mjadala ni wapinga ushoga wanaoamini kuwa kujihusisha na vitendo hivyo hakutokani na maumbile ya kibaolojia bali tabia ya watu wanayojifunza na kuamua binafsi kuishi hivyo. Hawa wanaunga mkono serikali zinazopambana na vitendo hivyo.

Ni bahati mbaya kwamba katika mjadala huu sayansi mpaka sasa imeshindwa kutupa majibu huku utafiti mbalimbali uliowahi kufanyika ukitoa majibu yanayokinzana, yakiunga mkono upande mmoja au mwingine.

Nukta ya pili ya mjadala kuhusu ushoga ni swali kwamba mila na utamaduni wa kiafrika unakataza ushoga? Ni hoja hii inayotumiwa na viongozi wa nchi zetu kupinga ushoga, ikidaiwa ni tabia iliyoletwa na wageni.

Baada ya kufuatilia mjadala huu katika majukwaa mbalimbali ya wasomi, nashawishika kuamini kuwa vitendo hivyo vilikuwapo Afrika na si jambo lililoletwa.

Taarifa moja iliyoitwa ‘Expanded Criminalisation of Homosexuality in Uganda: A flawed Narrative’ iliyoandaliwa na taasisi inayoitwa Sexual Minorities Uganda (SMUG) inataja matukio mbalimbali 21 katika historia ya Afrika yanayothibitisha kuwapo kwa vitendo hivyo Afrika.

Moja kati ya matukio hayo yanahusisha mfalme wa zamani wa Buganda (Kabaka) Daniel Mwanga (1884 -1897), babu Kabaka wa sasa, Ronald Muwenda Mutebi II, ambapo inasemekana alikuwa akifanya mapenzi na raia zake wa wanaume.

Hata hivyo, wanaopinga ushoga kwa hoja za Uafrika wanadai Kabaka Mwanga alifundishwa vitendo hivyo na waarabu, ingawa kwa kuwa yeye ndio mhifadhi wa utamaduni wa jamii yake utetezi huo unaweza usiwe na nguvu, labda kama kuna ushahidi kuwa alichukuliwa hatua za kinidhamu.

Kadhalika katika historia tunajifunza kuwa walioleta sheria dhidi ya vitendo vya ulawiti ni wakoloni wa kiingereza, na sio Waafrika wenyewe. Bado sijakutana na maelezo yanayoonyesha kuwapo kwa jamii ya kiafrika iliyopinga vitendo hivi na kuwaadhibu waliovifanya.

Ukweli wa mambo

Kama wengi wetu tutaamua kuwa wakweli, nina hakika tutakiri kuwa tunapinga vitendo vya mapenzi ya jinsia moja kutokana na mafundisho ya dini zetu, Uislam na Ukristo.

Kwa mujibu wa dini zetu hizi mbili, vitendo hivyo ni haramu na vinachukiza mbele za Mwenyezi Mungu. Katika Uislam kwa mfano, vitendo hivyo viko katika fungu la dhambi kubwa na kwenye nchi zinazotekeleza sheria za kiislamu, adhabu ya kufanya mapenzi ya mwanaume kwa mwanaume ni kifo.

Hata hivyo ni bahati mbaya kuwa baadhi ya viongozi wa dini duniani wameamua kunajisi dini kwa kubariki vitendo hivi wakitumia misahafu hii.

Watetezi wa vitendo vya ushoga wana hoja mbili kubwa moja ikiwepo ya ushoga kuwa ni maumbile na ya pili; ushoga kuwa ni sehemu ya haki za binadamu (ya uhuru wa kuchagua kufanya mapenzi na ampendaye).

Kuhusu ushoga kuwa ni maumbile, ingawa hakuna utafiti uliotoa majibu yanayoweza kumaliza ubishi, swali ambalo watetezi wa ushoga wanapaswa kutusaidia ni je kuzaliwa na ‘walakini’ katika maumbile kunahalalisha kuingiliana watu wa jinsia moja?

Kuhusu hoja ya haki za binadamu, mimi naamini umefika wakati tusione haya kusema tunakataa ushoga kwa sababu ya imani zetu za dini na kwamba madhali sisi ni wengi, demokrasia ichukue mkondo wake kwa matakwa ya wengi kuheshimiwa.


