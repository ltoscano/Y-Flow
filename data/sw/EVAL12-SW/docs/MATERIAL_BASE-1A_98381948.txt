
Hizi si zama za wenye nakisi ya uadilifu
YONA MARO
Kwa miaka mingi, Wa tanzania wamekuwa wakitaka watuhumiwa wa matumizi mabaya ya madaraka na ofisi za umma wachukuliwe hatua stahiki.
Sasa kazi hiyo inafanywa tena bila kigugumizi na kumuonea mtu. Na anayefanya ni Rais John Magufuli ambaye kwa hakika tunapaswa kumuunga mkono ili aendelee kuleta nidhamu ya kuheshimu ofisi za umma iliyoanza kutoweka nchini.
Anachokifanya Rais ni kuwawajibisha wale wote waliopewa dhamana ya usimamizi wa ofisi za umma, lakini hawakuifanya kazi hiyo kwa weledi na kuruhusu uchafu kufanyika chini ya mamlaka zao.
Hawa watambue kuwa katika zama hii ya Magufuli hawapo salama na watakwenda na maji kama ambavyo tumeshuhudia mara kadhaa.
Hata hivyo, pamoja na yote yanayofanyika sasa, tumekuwa Taifa la watu vigeugeu na wapotoshaji. Leo wale waliokuwa wanapiga kelele dhidi ya wabadhirifu na watuhumiwa wa matumizi mabaya ya madaraka, sasa wamegeuka kuwa watetezi wa wabadhirifu hao.
Sasa wamebadili wimbo, badala ya kuwapiga vita mafisadi, wanataka eti wanapotumbuliwa majipu, kazi hiyo ifanywe kwa kile wanachokiita wenyewe utumbuaji wa heshima au kuheshimu haki za binadamu.
Mfano mzuri wanautoa ni hatua ya Rais kumsimamisha kazi hadharani aliyekuwa Mkurugenzi wa jiji la Dar es Salaam.
Kwani kuna tofauti gani ya uamuzi wa Rais alioutoa jukwaani na kama angetoa tamko hilo kupitia Katibu Mkuu Kiongozi au Mkurugenzi wa Mawasiliano wa Ikulu?
Tumuache Rais afanye kazi zake zilizo ndani ya mamlaka yake. Kama ambavyo hatukumchagulia njia ya kumteua anayemuachisha kazi, pia hatuwezi kumchagulia njia ya kumsimamisha kazi.
Kimsingi, hakuna sehemu ambayo Rais alikiuka mipaka ya madaraka yake. Katika juhudi hizi za Rais Magufuli za kurejesha nidhamu kwa watumishi wa umma, sote hatuwezi kuunga mkono kwa sababu kad haa zifuatazo; Mojawapo watu watakosa ajenda kwa sababu yaliyokuwa mtaji wao kisiasa sasa yanafanyika na hivyo kukosa msimamo wa jambo lipi walisimamie. Ndiyo maana wakosoaji wa sasa wengi ni walewale ambao awali walituaminisha kuwa Rais anatekeleza ilani ya vyama vyao.
Mbili, wapambe wa mafisadi waliofaidika na ufisadi na ubadhirifu kwa kushirikiana na watumishi wasio waaminifu, hawako radhi kuona Rais anagusa njia zao za kujipatia ukwasi.
Tatu, mafisadi na wabadhirifu wa mali za umma, kamwe hawatakuwa tayari kuona anaibuka mtu anayewaamsha wananchi wanyonge. Rais Magufuli kajielekeza katika kuhakikisha kila aliyepewa mamlaka ya usimamizi wa maisha ya watu masikini hana nakisi ya uadilifu.
Hivyo siyo vibaya tukiunga mkono juhudi hizi ili tujenge jamii ya watu wenye nidhamu, watu wenye uwezo wa kujisimamia na kujenga Taifa imara.
Binafsi naunga mkono hatua zozote zitakazochukuliwa na Rais Magufuli katika kuleta nidhamu miongoni mwa watu waliopewa dhamana ndani ya utumishi wa umma.
Lazima ifike wakati tujue unapopewa nafasi ya kusimamia maisha ya watu, unapaswa kujiheshimu, kuiheshimu nchi yako, kuheshimu mamlaka iliyokuteua na zaidi hupaswi kutuhumiwa.
Nitaunga mkono hata pale itakapobainika watu hawa wametenda makosa basi wafilisiwe, wafungwe na hata kucharazwa viboko hadharani, ili watambue mamlaka wanayopewa yamebeba dhamana ya maisha ya watu wanyonge. 


