
Ligi ya mkoa Dodoma Septemba 30

Imeandikwa na Sifa Lubasi, Dodoma

Imechapishwa: 15 Septemba 2016

KATIBU wa Chama cha Soka mkoani Dodoma (Dorefa) Hamis Kissoy amesema ligi ya mkoa huo inatarajiwa kuanza kutimua vumbi Septemba 30 mwaka huu ambapo timu zaidi ya 20 zinatarajiwa kushiriki. 

Akizungumza na waandishi wa habari mjini hapa Kissoy alisema maandalizi yote kwa ajili ya ligi hiyo yameshakamilika.
Kissoy alisema ligi hiyo itashirikisha timu bingwa kutoka katika wilaya za Chamwino, Bahi, Dodoma Mjini, Kongwa na Mpwapwa.
Alisema hadi sasa timu zaidi ya 20 zimeshachukua fomu kwa ajili ya ligi na kwamba wanatarajia itakuwa ya makundi mawili.
Pia katibu huyo alisema wamejipanga kuhakikisha wanaisaidia timu ya Polisi ili kufanya vizuri katika mchezo wake wa kwanza Ligi Daraja la Kwanza dhidi ya Panone FC ya Kilimanjaro utafanyika katika Uwanja wa Jamhuri Septemba 24 mwaka huu.
Alisema nia ya mkoa wa Dodoma ni kuwa na timu itakayoshiriki Ligi Kuu ya Tanzania bara msimu ujao ili kuendana na kasi ya serikali kuhamia Dodoma.


