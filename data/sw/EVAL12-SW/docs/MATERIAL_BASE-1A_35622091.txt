
Jamii iliyokomaa hainyonyi dole-gumba Jul 16, 2012

BAADA ya kujadili hali ya mambo yalivyokuwa huko tulikotoka, napenda kusema kwamba hatuna budi kutambua kwamba tumekua, tumesonga mbele kama jamii, tumepevuka na tumefikia umri wa utu uzima, na hatuna budi kutenda na kuenenda kama watu wazima.
Kama vile ambavyo mtoto hufikia wakati akawa kijana na kisha akawa “mtu mzima” na akaacha kumtegemea baba yake kwa mambo mengi. Aghalabu, baada ya kufikia umri mwafaka, huondoka nyumbani na akaenda kuanzisha kaya yake mwenyewe.
Anaanza maisha ya kujitegemea na kujiamulia mambo yake mwenyewe.
Jamii haihami kwa sababu imefikia umri wa utu uzima. Hubakia pale pale ilipokuwa siku zote, lakini hubadilisha hulka yake na huchukua sura mpya inayoendana na weledi uliojengeka ndani yake na uzoefu ilioupitia tangu
“utoto” wake. Ndipo inapowezekana kusema kwamba jamii husika imekomaa.
Ikishindwa kuonyesha dalili za kukomaa, na ikabakia kuwa jamii ya “kitoto” ambayo bado inahitaji baba mkali wa kuicharaza bakora, jamii hiyo inakuwa imevia, imedumaa, imekwama mahali fulani katika mchakato wa kukua. Inakuwa jamii ya kunyonya dole-gumba daima.
Tukiichunguza jamii yetu tangu tupate Uhuru, tutatambua kwamba kwa kiasi fulani tulianza kama watoto waliohitaji baba mkali nyumbani aliyekuwa na madaraka makubwa juu ya kila mtu mwingine na kila kitu ndani ya kaya. Hali iliyokuwa katika nchi yetu, Tanganyika na kisha Tanzania ndiyo hiyo hiyo iliyokuwa katika nchi nyingine za Afrika pamoja na baadhi ya nchi za Asia, Amerika Kusini, na hata baadhi ya nchi za Uropa.
Nchi zetu zilikuwa na baba wakali, wakati mwingine wakiwa wakali kweli kweli.
Fikiria watu kama Sekou Toure wa Guinea; Ngwazi Kamuzu Banda wa Malawi; Jomo Kenyatta wa Kenya; Osagyefo Kwame Nkrumah wa Ghana; Mobutu Sese Seko wa Zaire, na wengine wengi.
Miongoni mwao tungeweza kumuweka Julius Nyerere wa Tanganyika/Tanzania, lakini nitaonyesha tofauti inayomtenganisha Nyerere na baadhi ya hao niliowataja.
Banda, Toure na Mobutu, kwa mfano, walikuwa wakali, lakini pia walikuwa na ukatili uliofikia kiwango cha kuua wale waliowaona kama maadui.
Katika ukatili wao walitenda jinai kubwa katika utashi wao wa kubakia madarakani. Ingawaje mtu kama Banda bado anakumbukwa na baadhi ya wanachi wake kama kiongozi aliyejenga uchumi wa Malawi bado alikuwa muuaji na katika sehemu fulani nchini Malawi si salama kumtaja kwa kumsifia.
Kiongozi kama Kenyatta alikuwa mkali na katili, na mara kwa mara aliwafunga wapinzani wake, hata wale waliomsaidia kuingia madarakani, kama Jaramaogi Oginga Odinga. Chini yake pia wanasiasa “waliomkalia vibaya” waliuawa, kama akina Pio Gama Pinto, Tom Mboya na JM Kariuki. Mbali na hayo, alishindwa kabisa kuwa kiongozi wa Wakenya wote na akawa kiongozi wa kikabila. Isitoshe alikuwa mporaji mkubwa wa ardhi katika jitihada za kujitajirisha yeye mwenyewe, familia yake na Wakikuyu waliokuwa karibu naye. 
Aina hizi zote za “uongozi” zilikuwapo katika nchi nyingi Afrika na duniani.
Alikuwako mtu aliyeitwa Mao Zedong wa China, mwingine aliitwa Marcos wa Ufilipino; mwingine akiwa Broz Tito wa Yugoslavia; mwingine ni Francisco Franco wa Hispania; Peron wa Argentina; Fidel wa Cuba, na wengine wengi. Wote walikuwa wakali lakini kila mmoja alitumia ukali wake kufanya mambo tofauti na wenzake, wengie wakifanya mambo mema (Mao, Tito, Fidel) na wengine wakifanya mambo ya hovyo (Marcos, Franco).
Sisi nasi tulikuwa na baba, Mwalimu Julius Nyerere, ambaye ninampambanua na wenzake wa Afrika, kama akina Toure na Banda kwa sababu Mwalimu alikuwa ni kile kinachoitwa “philosopher-king,” mfalme-mwanafalsafa.
Kwa maana ya staili ya utawala wake alikuwa ni mkali, alizuia upinzani, na aliwafunga “wakorofi” bila kuwafikisha mahakamani ingawa alijua kwamba hilo lilikuwa ni kosa. Lakini hakufanya hivyo ili, kama Kenyatta au Mobutu, apate nafasi nzuri ya kupora utajiri wa nchi yake.
Aliitakia nchi yake maendeleo ya haraka, na akachukua hatua za kujenga uchumi wa Tanzania kwa kiwango ambacho tangu ameondoka madarakani hatujakiona tena.
Hivi sasa, hata kile alichofanikiwa kukijenga waliofuata baada yake wamefanya kazi nzuri ya kukibomoa. Ni vigumu kwa mgeni nchini humu siku hizi kuamini kwamba Tanzania iliwahi kuwa na viwanda kadhaa vya nguo, ngozi, vifaa vya kilimo, mitemba ya hadhi duniani (meerschaum), viwanda vya kutengeneza mashine, na kadhalika.
Katika kufanya kazi hizo Mwalimu alitufanya kama watoto wake, na akawa anatuelekeza, mara nyingi kama mwalimu anavyofundisha darasani. Na alichapa bakora kwa maana ya kuwatia kizuizini baadhi ya watu aliowaona kama wakorofi, na kuwapeleka mahakamani na kuwafunga wala rushwa, wezi na wabidhirfu wa mali ya umma. Watu wengi waliofanya kazi karibu naye walimuogopa kwa sababu alikuwa havumilii upuuzi na wizi.
Katiba ilimpa madaraka makubwa sana, kama ambavyo imeendelea kumpa Rais wa Tanzania. Kwa kadri ya uwezo wake aliyatumia madaraka hayo kufanya mambo mema, ingawa mara kwa mara alikosea. Tumeweza kumaizi hili baada ya kuangalia nyuma na kusaili baadhi ya maamuzi hasi aliyoyafanya, kama vile kuvunja vyama vya ushirika na kuzorotesha serikali za mitaa, asasi mbili ambazo hadi leo hazijarudia uhai wake wa awali ingawaje alizirejesha miaka kumi baada ya kuzivuruga.
Kwa taswira yake kama mfalme-mwanafalsafa, Mwalimu alijishughulisha zaidi na umuhimu wa ujuzi na weledi, na alifanya kazi kubwa sana ya kuwafanya Wa tanzania wapende kujifunza siku zote, ingawa naona mafanikio yake katika hili yalikuwa kidogo mno yakilinganishwa na juhudi zake. Aliweka pia mkazo mahsusi katika ujenzi wa utaifa, ambao ni zaidi ya ujenzi wa vitu. Aliwekeza kwa kiasi kikubwa katika rasilimali-watu.
Kama nilivyosema hapo juu wapo watu waliomuogopa na kuhofia ukali wake dhidi ya upuuzi, wizi, ubadhirifu, ulaghai na kadhalika. Wengine walimuogopa kwa sababu aliwashushua kila walipojaribu kujipendekeza kwake.
Mambo yote haya kuhusu muasisi wa Taifa la Tanganyika (na Tanzania) yalisadifu kumfanya Nyerere aonekane machoni mwa watu walio wengi kama mtu aliyekuwa juu ya kila kitu, pamoja na sheria na Katiba pia.
Niliwahi kumchokoza Mwalimu katika miaka ya 1990 kwa kumwambia kwamba watu wengi wanasema kwamba yeye ni sehemu ya Katiba ya nchi, lakini mimi naamini kwamba Katiba ya nchi ni sehemu ya Mwalimu. Hakucheka, wala hakufoka; alinitazama kwa muda kisha mjadala ukaendelea.
Kwa ujumla hiyo ndiyo taswira ya Mwalimu, ambaye kama kuna mtu nchini humu aliwahi kuweka pamoja utawala na uadilifu kiasi cha kuaribia “utukufu”: huyo mtu alikuwa ni Mwalimu Nyerere. Sikubaliani na wale wanaojaribu kumtangaza kama mtakatifu, lakini naelewa ni kwa nini wanafanya hivyo.
Hata hivyo, tumekua. Tumekuwa watu wazima. Nchi imeanza kukomaa, hata kama ni kwa kusuasua kunakotokana na upuuzi wetu. Hatuna budi sasa kutenda na kuenenda kama watu wazima, tuache kunyonya dole-gumba.
Ili kufanya hivyo tunawajibika kuachana na dhana kadhaa, na mojawapo ni ile dhana ya “ubaba.” Hatuna “baba” mwingine tena mbali na huyo mmoja tuliyekuwa naye na akatutoka.
Tunachotakiwa kuzingatia ni kwamba, pamoja na kuondokewa na baba yetu, sisi si yatima kwa sababu hakuna mtu mzima yatima. Tu watu wazima tunaoweza kujisimamia na kujitegema, na tukikumbushana wosia wa baba yetu.
Tunapofanya dhambi ya kusahau au kudharau wosia wa baba, tunajiweka katika hatari ya kukosea njia. Tunapoenenda kama vile tuna baba mwingine zaidi ya yule wa awali tunajipeleka kwa baba wa kambo bila sababu ya maana.
Tunapoendelea kunyonya dole-gumba hadi ukubwani tunakataa kukua, tunajiviza, tunajidumaza.


