LIBÁLA LYA SIKA
Kobála mwăsí ezalí likambo lya mpasi tɛ́, kási kovánda o libála mikɔlɔ mínsɔ malámu, wâná ndé́ mamá wa likambo.
Áwa na bísó bato bánsɔ bazalákí kosɛkɛ ngáí, "Libála lya sika wâná. Tótála naíno ndéngé níni bangó bakozala." Mpámba tɛ́, mikɔlɔ mínsɔ bazalákí komɔ́nɔ ngáí na mwâsí tozalákí •kobimaka• nzelá mɔ̆kɔ́ na mobilɛti. Ntango nabálákí yĕ nazalákí na mobilɛti. Nazalákí kobatela mwangó malámu mpenzá, kokimaka ntángo ínsɔ nzelá ezalí mabulu mabulu, mpé koboyaka mpo ya komɛmɛ moto na nsima.

Esíká nasílákí kobála, moto nakomɛmɛ yĕ bobɛ́lɛ́ mwăsí wa ngáí. Ngáí na mwăsí tozalákí kolingana míngi mpenzá. Tozwákí mpé mwána wa bísó wa libosó nɔkí, mwána mobáli. Esɛngɔ mɔ̆kɔ́ ya koloba tɛ́. Mwăsí avándákí o ndáko mwa eleko molaí, lokóla bangó bamɛsɛní kosála. Wâná nazalákí kobimaka lisúsu sé ngáí mɔ̆kɔ́, kási nazalákí kobósana tɛ́ komɛmɛlɛ yĕ ntángo ínsɔ mwa elɔ́kɔ ekokí kosepelisa yĕ. Bôngó baníngá ba ngáí babáli, bazalákí koseke ngáí míngí. "Tála ndéngé mobáli óyo azalí kobondela mwăsí wa yĕ. Azalí zoba, mosíka tɛ́, mwăsí 'akodominé ' yĕ!"

Esílísí mwăsí kobimisa mwâná, tobandákí lisúsu kotambola na mobilɛti se lokóla kala. Nakomɛmɛ mwăsí o kíti ya nsima, akangí mwána o mokɔngɔ. Bato bazalákí sé kokamwa míngi na bolobí 'te, "Mbúla mobimba esílí ekokí kala, mobáli óyo alembí naíno tɛ́@" Kási bísó na mwăsí tozalákí kolanda makambo mâná mánsɔ tɛ́. Toyébákí 'te ekokí moto na moto ábongisa makambo ma ndako ya yĕ. Makambo bísó tokosála o ndáko ya bísó etálí bangó tɛ́. Nsósó mobáli akúfákí na mái nzambi alingákí kolanda makambo ma libata!

Obótí mwána wa sika, ozwí mosála mwa sika. Ya sɔ̂lɔ́, mwăsí aúmélákí tɛ́ kozwa zémi lisúsu. Ekokaki mikɔlɔ mya yĕ, abótákí lisúsu mwána. Mwána wa míbalé, mwăsí! Tosepelákí míngi bísó bánsɔ. Bato ba libóta bayákí mpé kosepelisa bísó. Kási banda mokɔlɔ wâná, makambo ma kobimaka na mwăsí nzelá mɔ̆kɔ́ na mobilɛti mazalákí lisúsu tɛ́. Ndéngé níni nakokí komɛmɛ bána bánsɔ míbalé@ Sé o eloko éna mobilɛti mobébákí mpé libélá. Yangó wâná bato ba balabála na bísó batíka koloba. Sɔ́kɔ́ lisoló lya bangó likeí na makambo ma ndáko ya bísó, bakoyébisa yɔ̆̆ na motéma mɔ̆kɔ́ 'te, "Bato wâná bazalí malámu." Átâ mobileti mokúfákí mpé tokómákí kotambola na makolo, nzókandé mbála míngi tozalákí kobima naíno bísó míbalé. Ngáí nakomɛmɛ mwána mokóló, mwăsí akokánga mwána mɔ̆kɛ́ o mokɔngɔ. Nzókandé baníngá bakoseke ngáí lisúsu tɛ́, basílí bamɛsɛní. Sikáwa ngáí mpenzá nakosekisa bangó mbala esúsu, "Nabimí na premier ministre. Sɔ́kɔ́ namɛmí yĕ tɛ́, akotíkala kosála ngáí 'coup d'état' na nsima."