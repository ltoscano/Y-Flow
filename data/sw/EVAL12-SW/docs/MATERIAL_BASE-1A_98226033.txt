Kuvunjika kwa mfumo wa usalama dalili kuu ya kutamalaki ufisadi
Jun 21, 2013

Maneno ya Baba wa Taifa Mwalimu Nyerere kuwa “ufisadi ni adui mkubwa zaidi wa usalama wa nchi wakati wa amani kuliko vita” ni ya kweli. Nyerere alielewa kile ambacho inaonekana watawala wetu wa leo wameshindwa kukielewa – ufisadi (corruption) unapoachwa kutamalaki ina matokeo makubwa na hasi kwa taifa na usalama wa taifa. 

Tukio la ughaidi lililotokea Arusha hivi juzi ni dalili tu ya matokeo ya kuvunjika kwa mfumo wetu wa usalama ambao –naomba kusema – umeathirika na ufisadi. Ufisadi husababisha uvunjaji wa haki.
Jambo moja lililo wazi kuhusu ufisadi ni kuwa unagusa moja kwa moja juu ya upatikanaji wa haki katika jamii. Hii ni kweli katika ngazi zote za kimtazamo ambazo tunaweza kuzitumia. Mtu anapoenda kupata huduma kwenye taasisi ya umma anatarajia kuwa atatendewa kwa haki. Hivyo anapoenda na kuomba fomu fulani za kujaza au kuulizia jambo fulani anatarajia kuwa fomu hizo zitapatikana bila mizengwe au majibu atapewa ya kumtosheleza.

Mtu huyo anapofika eneo hilo la kazi anakuta huo mfumo haufanyi kazi hivyo na badala yake akiwa anasubiri na kuona mtu mwingine ambaye anajulikana sana au ana ujiko fulani anapopewa kipaumbele na kuhudumiwa. Si kwa sababu alikuwa na miadi au kwa sababu nyingine yeyote bali kwa sababu mtu huyo mwingine ana mikono yenye kulainisha. Na hili ni kweli kwani kuna watu wengine hawajali kabisa utaratibu au mfumo uliopo; wao wanaenda kwenye maofisi akijua kabisa kuwa akifika pale atapenyeza rupia popote penye udhia. Haki inavunjwa. 

Lakini katika kiwango kingine cha matokeo ya ufisadi ni pale ambapo usalama wa wananchi na wa nchi unakuwa matatani. Unapoenda Polisi unatarajia kupata huduma ya weledi yenye kuonesha kuwa polisi wanajali usalama wako na wanakujali wewe mwenyewe.

Lakini unapokutana na ukiritimba usio wa lazima na zaidi ya yote kama huduma wanayokupa haiendani na weledi wa jeshi la polisi basi unajikuta ni mhanga wa ufisadi. Hili linakuwa kweli zaidi kama inatokea kuwa ili upate huduma unayostahili inabidi upenyeze ‘kitu kidogo’ ili kulaainisha mikono ya watu.

Hata hivyo ufisadi una athari kubwa zaidi kwenye mifumo mikubwa ya nchi.Kwa nchi maskini kama ya kwetu ambayo ina wengi wanaotaka kuvuna kupitia migongo ya wengine ufisadi unajitokeza katika mfumo mzima wa utendaji wa serikali.

Imeshaandikwa mara nyingi kuhusiana na jinsi watendaji wanavyotaka kitu kidogo ili waidhinishe hatua fulani fulani au ili mikataba fulani iingiwe. Mtu anaposoma ripoti ya Mdhibiti na Mkaguzi Mkuu wa Serikali ushahidi wa hili uko wazi kabisa. Na taarifa zimesharudiwa mara kwa mara kuwa Tanzania inapoteza kati ya asilimia 20 hadi 30 ya fedha za bajeti kwa njia za ufisadi. Haya ni mabilioni ya shilingi ambayo yanapotea kila mwaka.


