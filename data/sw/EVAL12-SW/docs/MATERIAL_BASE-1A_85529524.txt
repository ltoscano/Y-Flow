Tumebobea kuzima moto kwa petroli
Jan 31, 2013

HUKO nyuma niliwahi kuandika katika safu hii nikichambua hatua mbalimbali za serikali ya CCM katika kushughulikia masuala mbalimbali, hasa yaliyo tete.
Nilisema wakati ule kuwa serikali hii dhaifu kila linapotokea suala tete, ama inakaa kimya, ikitenda inatenda vibaya, tena kwa kuchelewa sana. Nikahitimisha kwa kusema, serikali yetu inafanana na mtu anayezima moto kwa kutumia mafuta ya petroli.
Kwa kunijibu pamoja na wale wenye mawazo kama yangu, serikali hii iliyobinafsishwa kwa washauri wa rais, ilidai kuwa yenyewe ni sikivu na haitaki kukurupuka. Nalazimika kurudia kauli mbiu hiyo nikichambua kwa kifupi baadhi ya masuala tete yanayoikabili nchi yetu na kutishia amani ya nchi.
Machafuko ya Mtwara na Ukanda wa Kusini
Pamoja na ukimya wa serikali na udhibiti wake kwa vyombo vya habari kutoeleza hali halisi ya machafuko haya, bado harufu inayotoka Kusini inatisha sana. Vyombo vyote vya usalama viko kazini na eneo la Kusini linaonekana kuwa eneo la vita (war zone). Anayeendelea kuimba wimbo wa Tanzania ni kisima cha amani, ana tatizo la kipekee na ni mmoja wa wanaozima moto kwa kutumia petroli.
Serikali inadai kuna uchochezi wa wanasiasa. Wana usalama wanadai kuna mkono wa nchi za Magharibi. Watazamaji kama mimi tunadai machafuko hayo ni matokeo ya ombwe la uongozi na uchakavu wa sera za Chama chetu cha Mapinduzi. Wananchi wa Mikoa hiyo ya Kusini wanadai wamechoka na uonevu wa serikali na vyombo vyake hasa hasa Polisi na Mahakama. 
Wengine wanasema gesi kwanza, uhai baadaye. Yote hapo juu yaweza kuwa sahihi kutegemea mtu amesimama wapi kuyaangalia machafuko ya Ukanda wa Kusini.
Kimsingi, mchochezi wa kweli katika sakata hili, ni yule anayemwepusha kiongozi wa nchi asione ukweli halisi wa suala hili. Dalili za Rais kupotoshwa hizi hapa:
Wiki iliyopita, ilitokea ajali ya moto katika klabu ya muziki katika Mji wa Santa Maria nchini Brazil. Rais wa nchi hiyo alikuwa ziarani nje ya nchi, lakini alikatisha ziara hiyo na kurejea nyumbani kuomboleza na wananchi wake. Twaweza kusema, rais huyo anajali. Kutojali kwa kiongozi wakati wa maafa ya kitaifa, ni sawa na kuzima moto kwa kutumia petroli.
Jirani zetu Burundi walipata mkasa wa ajali ya moto wiki iliyopita. Maduka na vibanda vya biashara viliteketea. Rais Nkurunzinza wa Burundi alikuwa nchini Ethiopia kuhudhuria mkutano. Alikatisha ziara hiyo na kurejea nyumbani kuomboleza na watu wake. Taweza kusema, Rais Nkurunzinza anajali- kinyume chake, angeonekana anazima moto kwa kutumia petroli.
Wakati watu wanakufa huko Mtwara na Lindi (idadi hasa haijulikani) na mali za mamilioni ya shilingi kuteketezwa, Rais Jakaya Kikwete alikuwa ziarani Ufaransa na baadaye Uswizi. Aliendelea na ratiba ya ziara yake. Magari yalichomwa moto, nyumba za viongozi kuchomwa moto, gereza kuvunjwa, mahakama ikachomwa moto na ofisi mbalimbali za umma. Viongozi wengine walienda, lakini si Rais hata kama atakwenda baadaye. Ni kitu gani kitatokea au janga gani liipate nchi yetu ili Rais wetu akatishe ziara? Hakika huwezi kusema Rais wetu hajali au kwamba ni msikivu asiyesikia! Hashauriwi vyema? Tabia hii, inazima moto kwa kutumia petroli.
Serikali isiyo na dini, inajua dini ya kuchinjia kitoweo!
Wakati machafuko yanatokea Ukanda wa Kusini, Ikulu ilihamia Kanda ya Ziwa. Mgogoro wa kuchinja vitoweo ukaonekana kuwa na uzito kuliko mgogoro na machafuko huko Mtwara na Lindi.
Mtwara watu wanakufa, Mwanza wanakufa kuku, ngâ€™ombe na mbuzi. Serikali inataka wanyama hao wafe lakini wachinjwe na watu fulani kuliko watu wa Mtwara wanaochinjana wao kwa wao.


