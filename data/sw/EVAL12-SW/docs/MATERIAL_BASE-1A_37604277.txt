

*Wadau wadai utakwamisha vita dhidi ya ugonjwa huo nchini
Na Veronica Romwald, Dar es Salaam
KITENGO cha wagonjwa wa selimundu (Sickle cell) kilichopo katika Hospitali ya Taifa Muhimbili (MNH) kimekuwa kikihudumia takribani wagonjwa 6,000 kwa mwaka tangu kilipoanzishwa mwaka 2004.
Kwa kipindi chote cha takribani miaka 10 sasa kitengo hicho kimekuwa kikitoa huduma ya matibabu bure kwa wagonjwa hao, hata hivyo huduma hiyo hivi sasa imesitishwa.
April 21, mwaka huu MTANZANIA ilitembelea katika kitengo hicho na kukuta wazazi wapatao 50 waliokuwa wameambatana na watoto wao kwa ajili ya kufanyiwa vipimo hospitali hapo.
Ilishuhudia wazazi hao wakiwa wamepanga foleni ya kwenda kulipia Sh 4,500 waliyoelekezwa na wauguzi kuwa ni kwa ajili ya kupata kipimo cha damu.
Hata hivyo katika eneo hili wanaonekana pia wazazi wengine wakiwa wamekaa pembezoni, wakiwa wanatafakari jambo huku wakiwa na nyuso zilizokata tamaa.
Wengine wanaonekana wakiwa katika mjadala wakijadili juu ya uamuzi huo wa Muhimbili, naamua kuwasogelea na kusikiliza kwa karibu majadiliano yao.
Wazazi
“Mimi naona bora tu niende na mwanangu nitakuja Alhamisi ijayo nikiwa nimejiandaa na fedha ya kulipia kipimo cha damu,” anasema Mwamvua Ally.
Wazazi hawa wanalalamika juu ya mabadiliko ya ghafla katika kitengo hicho, kwamba wameweka utaratibu wa kulipia huduma bila ya kuwajulisha jambo hilo.
Grace Kabera, mkazi wa Makongo, Dar es Salaam anasema alipewa taarifa hizo mara baada ya kufika hospitalini hapo hali ambayo imemshtua.
“Jamani hali hii imeanza lini? mbona hawakutuambia? Namba zetu za simu walizichukua za nini? Hawajatuma japo ujumbe mfupi wa maandishi kutujulisha mabadiliko haya. Tunatakiwa kulipia huduma na bado dawa ni ghali, hali ya maisha ni ngumu, sijui kama tutaweza kumudu gharama hizi.
“Unajua mtoto anayeugua ugonjwa huu anahitaji ungalizi wa karibu maana mara nyingi huwa ni rahisi kuugua sasa hata kliniki tunatakiwa kulipia na bado dawa zake ni ghali, jinsi hali ya maisha ya sasa ilivyo ngumu unadhani tutaweza kumudu gharama hizo,” anahoji Grace.
Paskalia Semfukwe naye ni mmoja wa wazazi anasema mabadiliko hayo yamemkatisha tamaa mtoto wake kuendelea na matibabu.
Mkami Kitigwa, mkazi wa Temeke anasema “Niliambiwa niende Amana lakini kila nikienda mwanangu anapewa dawa za kutuliza maumivu pekee, hivyo nikawa nakuja huku kwa ajili ya kliniki lakini leo (jana) naambiwa huduma ya bure imesitishwa tunatakiwa kulipia.
Getruda Thadeus mkazi wa Tabora, anasema tangu mwaka 2001 mtoto wake amekuwa akipata huduma hiyo na kwamba alifunga safari kuja klikini na kukuta mabadiliko hayo.
“Nimetoka Tabora, mwanangu ana umri wa miaka 13, tangu 2001 amekuwa akitibiwa bure sikujiandaa kwa fedha za matibabu. Nimefika hapa naambiwa natakiwa kulipia huduma, sina jinsi itabidi nirudi nyumbani nikajipange upya.


