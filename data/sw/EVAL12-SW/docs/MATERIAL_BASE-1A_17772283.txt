
Hatima ya wagombea binafsi Mahakama ya Rufaa May 25, 2012

MAHAKAMA Kuu ya Tanzania imekubali notisi ya maombi ya Serikali kufungua jalada la rufaa kuhusu mgombea binafsi, ili kuitaka Mahakama ya Rufaa kutamka kuwa Mahakama Kuu, inayo au haina mamlaka ya kubatilisha vifungu vya Katiba na kuruhusu mgombea binafsi, katika chaguzi za dola nchini, zikiwamo za ubunge na urais.
Hukumu ya kukubali notisi hiyo ya maombi ya Serikali ilitolewa na Jaji Augustine Shangwa wa Mahakama Kuu, Aprili 30, mwaka huu, ikihusisha kesi namba 10 ya mwaka 2005 iliyofunguliwa na Mchungaji Christopher Mtikila dhidi ya Mwanasheria Mkuu wa Serikali katika Mahakama Kuu ya Tanzania, Dar es Salaam. 
Katika hukumu hiyo, ambayo Raia Mwema imefanikiwa kupata nakala yake, Jaji Shangwa anaeleza kuwa, sababu zilizotolewa na upande wa muwasilishaji maombi hayo zinabainisha kuwapo kwa makosa ya tarehe wakati wa kutolewa kwa hukumu, hali iliyosababisha upande wa Mwanasheria Mkuu wa Serikali kushindwa kuwasilisha kwa wakati maombi ya rufaa.
“Katika maandishi yake yaliyowasilishwa, Mwanasheria Mkuu wa Serikali anaitaka Mahakama kukubali maombi yake akiamini kuwa kuna suala nyeti na zito linalohusu Katiba. Suala ambalo linahitaji kupewa uzito na kuzingatiwa na Mahakama ya Rufaa.
“Mahakama ya Rufaa inapaswa kuamua kama Mahakama Kuu ya Tanzania inazo nguvu za kutangaza kuwa vifungu vya Katiba si halali (unconstitutional),” anasema Jaji Shangwa.
Katika kuamua anasema; “Kwa maoni yangu, nadhani mwombaji (upande wa Serikali) ametoa sababu za kutosha ili kuongezewa muda wa kufungua notisi ya rufaa nje ya muda uliopangwa na Mahakama.
“Kwanza, mwombaji amefungua notisi ya rufaa ndani ya muda na rufaa hiyo pia ilifunguliwa ndani ya muda baada ya kupata nyaraka za lazima kutoka Mahakama kwa ajili ya madhumuni ya kukata rufaa.
“Nyaraka hizi zinajumuisha nakala ya hukumu na amri iliyotolewa. Tatizo ni kwamba mmoja wa majaji katika kesi hiyo alisababisha makosa ya kuweka tarehe katika hati ya amri ambayo ni tofauti na tarehe ya hukumu, jambo lililosababisha kukwama kwa rufaa katika Mahakama ya Rufaa.
“Kwa hiyo, nadhani kwamba mwombaji (wa rufaa) hapaswi kulaumiwa kwa makosa hayo niliyoyataja ambayo yamefanywa na Mahakama hii (Mahakama Kuu) nje ya utashi wa mwombaji,” anasema Jaji Shangwa katika hukumu ambayo sasa imetoa ruksa kwa Serikali kufungua rufaa.
Habari zaidi zilizotufikia kutoka vyanzo vyetu vya habari zinabainisha kuwa tayari Serikali imekwisha kuwasilisha rufaa yake Mahakama ya Rufaa, ikiitaka Mahakama hiyo kutangaza kama Mahakama Kuu ina uhalali wa kutangaza vifungu vya Katiba si halali, kama inavyotafsiriwa katika hukumu iliyoitoa kuhusu kuruhusu mgombea binafsi.
Hali hiyo sasa inaweka hatima ya kuwapo au kutokuwapo kwa mgombea binafsi nchini kuwa mikononi mwa Mahakama ya Rufaa.
Endapo jopo la majaji wa Mahakama ya Rufaa sasa litaamua kuwa Mahakama Kuu inayo mamlaka ya kutangaza baadhi ya vifungu vya Katiba kuwa batili, maana yake ni kwamba wagombea binafsi watakuwa ruksa kuwapo.
Lakini kama jopo hilo la majaji wa Mahakama ya Rufaa wataamua kuwa Mahakama Kuu haikuwa na nguvu za kutangaza kuwa vifungu vya Katiba ni batili, kama mtego wa serikali ulivyo, maana yake ni kwamba itakuwa ni marufuku kuwapo kwa mgombea binafsi. 
Wachambuzi wa masuala ya siasa nchini wanaamini kuwa kama Mahakama ya Rufaa itaridhia uamuzi wa awali wa Mahakama Kuu, basi Chama Cha Mapinduzi (CCM), kitakuwa katika wakati mgumu katika Uchaguzi Mkuu wa mwakani.
Baadhi ya wabunge huenda wakajivua kuwania ubunge kwa tiketi ya chama chochote cha siasa na badala yake wakasimama katika kinyang’anyiro cha ubunge kama wagombea binafsi.
Hata hivyo, athari za mgombea binafsi kwa mujibu wa wachambuzi wa mambo haziwezi kumgusa kwa kiasi cha kutisha mgombea urais mwakani kupitia CCM, ambaye anatarajiwa kuwa Rais Jakaya Kikwete, kutokana na kuwapo kwa dalili za wazi za wana-CCM waandamizi kumtaka agombee kiti hicho.
Rais Kikwete hataathiriwa na hali hiyo kutokana na ukweli kuwa tayari anao mtandao wa chama na vyombo vingine vya ulinzi na usalama ambavyo atakuwa kiongozi wake mkuu hata katika siku ya kupiga kura.


