
Ni kulalamika au tunataka mabadiliko Nov 09, 2012

KUNA maoni kwamba Wa tanzania ni mabingwa wa kulalamika. Watoto wanalalamika, wakubwa wanalalamika, viongozi wa Serikali wanalalamika na hata viongozi wa dini wanalalamika! Swali langu la msingi ni je; ni kulalamika au Taifa linalilia mabadiliko? Ni kulalamika au ni kilio?

Mfano; ni kwanini tuna vibaka katika jamii yetu?

Kwanini tuna majambazi, wezi na walarushwa? Kwanini tumeshindwa kuijenga jamii inayoishi kwa kutenda haki, wema na huruma? Sina haja ya kuandika kwamba hadi leo vibaka wanachomwa moto, kupigwa hadi kufa na wananchi wanaendelea kujichukulia sheria mkononi. Si kwamba ninajifanya nabii, bila mabadiliko, hali ikiendelea jinsi ilivyo, kasi ya kuwachoma moto vibaka itaendelea.

Jambo la kuogopesha ni kwamba dalili za kuacha kuwachoma moto vibaka wa kukwapua simu, vijisenti, saa na mikufu na kuanza kuwachoma vibaka wa uchumi wa taifa letu, vibaka wanaoiba mabilioni, zinaanza kujitokeza. Hii ni hatari maana vibaka wa uchumi wana uwezo wa kujilinda. 

Historia inatuonyesha kwamba wanyonge wanaoonewa, wakishirikiana wanaweza kupambana vilivyo na vibaka wa uchumi. Tukio kama hilo linajulikana kama vita ya wenyewe kwa wenyewe. Si lazima kutoa mifano. Tuendelee kufanya mchezo, matukio mabaya (ya uzembe), ni mwalimu mzuri. Lengo la makala haya sikuendeleza kulalamika, bali ni kujiuliza mimi mwenyewe na kuwauliza Wa tanzania wenzangu; tufanye nini ili tubadilike? Ni chombo gani au ni mfumo gani wa kutusaidia kuleta mabadiliko? Huwezi kuleta mabadiliko katika jamii bila ya kuwa na chombo au mfumo.

Je; ni watu gani wa kutusaidia kuleta mabadiliko? Ni kweli kwamba Wa tanzania wote lazima tubadilike! Ili mabadiliko ya kweli yatokee, lazima kila mtu ajibadilishe yeye mwenyewe. Kosa kubwa linalojitokeza ni kwamba daima tunataka wengine wabadilike. Tunataka watu waache uzinzi, ujambazi, rushwa na kadhalika.

Je; ni kiasi gani kila mtu anahoji nafsi yake juu ya uzinzi anaoufanya yeye mwenyewe? Kama hili lingekuwa linatokea, basi uzinzi ungepungua. Je; ni nani anaihoji nafsi yake kuhusu kutowatendea watu wengine haki, wema na huruma?
Hili lingetokea, basi ujambazi na rushwa vingepungua. Udhaifu wetu ni kwamba tunataka tutendewe haki, wema na huruma, hatuangalii ni kiasi gani sisi tunawajibika kwa wengine!

Mtu wa kufikia hatua ya kuanza kuihoji nafsi yake, lazima awe ameandaliwa, ni lazima awe ameelekezwa, ni lazima awe amepitia katika mfumo wa aina fulani, ni lazima awe anaishi kwa malengo, ni lazima awe anaguswa na maisha ya jamii nzima. Kwa vile mwanadamu ana tabia ya kusahau, mifumo inasaidia kumkumbusha!

Mtu ambaye ameonja adha ya kuomba chumvi kwa jirani, akipata nafasi ya kuingia madarakani, atahakikisha anashiriki kikamilifu kurekebisha mifumo ya uchumi ili watu wasipate adha ya kuomba chumvi kwa jirani. Mtu ambaye ameonja adha ya kugombana na mwenye nyumba kwa kushindwa kulipa pango, akifanikiwa kuingia madarakani atapigia debe mpango wa kujenga nyumba nafuu kwa wananchi. 

Mtu anayejua adha ya kushindwa kulipia matibabu, akifanikiwa kuingia madarakani atajitahidi kupiga kelele juu ya huduma bora za afya. Mtu anayejua adha ya taabu ya usafiri, akiingia madarakani atajitahidi kuboresha huduma ya usafiri na kadhalika. Lakini kwa vile mwanadamu anabaki ni mwanadamu, aliyeonja adha anaweza akajisahau akiingia kwenye neema. Kama kuna mfumo mzuri, ni rahisi kumsuta na kumrekebisha mtu aliyeonja adha mbalimbali katika jamii kuliko yule anayeshuka kutoka mbingu nyingine!

Kuna msemo kwamba ndege wenye bawa moja huruka pamoja! Mabadiliko ya kweli ni ya ndege wanaoruka pamoja. Viongozi wetu wa Serikali, viongozi wetu wa dini, hawaguswi na adha zote nilizozitaja na ambazo sikuzitaja, wana mabawa tofauti na jamii.
Wanaruka kivyao na jamii inaruka kivyake. Hali kama hii haiwezi kuleta mabadiliko!

Utawala bora hauwezi kuwapo kama hakuna mtawala/kiongozi bora. Utawala bora ni ule tu unaojali haki za raia, maslahi ya raia au taifa na unaongoza watu kufikia matarajio yao. Utawala bora ni kujikana na kujitoa kwa dhati utumike kwa wengine. Kwa kuyazingatia mawazo kama haya, waasisi wa taifa letu waliamua kuanzisha chama cha siasa cha CCM.

Kirefu chake, ni Chama Cha Mapinduzi. Kamusi ya Kiswahili Sanifu, inaelezea neno Mapinduzi: Mabadiliko ya haraka katika mfumo wa maisha ya jamii ambayo huwanufaisha watu walio wengi. Kwa mtu anayeona mbali anaweza kusema CCM, ni chama kilichokuwa kimelenga mabadiliko. Kililenga kujenga jamii yenye kutenda haki, wema na huruma.

Ni chama kilichokuwa kimelenga kufuta mifumo ya kikoloni ya unyanyasaji, ubaguzi, matabaka, kupunguza ufa kati ya walionacho na wasiokuwa nacho. Ni chama kilichokuwa kimelenga kuleta mapinduzi katika maendeleo ya taifa letu. Mapinduzi katika huduma za kijamii, watu wapate maji, umeme, shule, hospitali, makazi bora, chakula cha kutosha na kuumiliki uchumi wa nchi yao.

Sera ya ujamaa na kujitegemea ilikuwa inalenga kuleta mabadiliko ya kweli katika taifa letu. Hivyo tunapotafakari juu ya chombo gani cha kutusaidia kuleta mabadiliko katika nchi yetu, kila mtu angekuwa anajibu kwa haraka hata bila ya kufikiria kwamba ni CCM. Kwa vile bado tunajiuliza ni chombo gani kitusaidie, ni wazi kwamba CCM imeshindwa kutekeleza malengo yake.

Badala ya kusema Chama Cha Mapinduzi, tunasikia Chukua Chako Mapema! Hali hii ya kutokielewa chama, imezaa matatizo mengi katika jamii yetu. Rushwa, imeongezeka na kuwa na mizizi kwa sababu ya Chukua Chako Mapema. Ni wana-CCM wachache, labda asilimia mbili wanaofahamu maana ya neno “Mapinduzi.” Asilimia kubwa ni Chukua Chako Mapema.

Malengo ya waasisi wa Chama yametupiliwa mbali. Sera ya ujamaa na kujitegemea, imefutwa! Walioifuta hawakuwa na uwezo wa kubuni mfumo mwingine. Wameliacha taifa kwenye utupu unaoendelea kuzaa matatizo juu ya matatizo. Ninalotaka kusema ni kwamba CCM (sina maana ya Chama Cha Mapinduzi cha Mwalimu, ninaongelea kivuli tulichonacho leo hii), haiwezi kutusaidia kuleta mabadiliko.

Dini zetu zimeshindwa kutuletea mabadiliko. Au labda niseme kwamba si lengo la dini hizi kuleta mabadiliko katika taifa letu. Tuchuke mfano wa kibaka. Huyu kibaka akifanikiwa kukwapua fedha bila ya kuonekana, atakwenda kanisani Jumapili au msikitini Ijumaa, kusali, atatoa sadaka, itakubaliwa na kubarikiwa na kiongozi wa Ibada.

Kibaka, huyu ataungama na kuondolewa dhambi zake. Kwa vile hakuna mfumo wa kumfuatilia kibaka huyu, kujua matatizo yake, maisha yake, kipato chake na kadhalika, ataendelea kufanya kazi yake ya kuiba. Siku atakapokamatwa na kupigwa hadi kufa, ni wengi watakaoikosa huduma yake, kuanzia kwa kiongozi wa ibada hadi familia yake.

Viongozi wetu wa dini wanaijua mishahara ya viongozi wetu wa Serikali, mbona hawatusaidii kuhoji ufa uliopo kati ya viongozi wa Serikali na wananchi?

Mbona hawahoji michango mizito inayotolewa na viongozi wa Serikali kusaidia taasisi za kidini? Wanakaa kimya na kwa unafiki wanalaani rushwa!

Tunamhitaji kiongozi anayeyaona haya. Kiongozi mwenye uwezo wa kubuni mfumo na kutengeneza chombo cha kuleta mabadiliko ya kweli katika taifa letu. Kiongozi ambaye hawezi kufungwa mikono na miguu na chama chake cha siasa, na ambaye hawezi kunyamazishwa na nguvu za fedha, ambaye hawezi kutekwa na nguvu za viongozi wa dini, ambaye si mlevi wa madaraka na ambaye anajua kuutawala vizuri mwili wake, ambaye anasoma, kuandika na kufanya utafiti wa mara kwa mara. Kiongozi mwanamapinduzi na mwenye kuchochea mabadiliko katika mawazo ya kila Mtanzania. Hivyo si kulalamika, bali ni kilio cha mabadiliko.


