Ugomvi wa CHADEMA, CCM kuamuliwa TLP
Jul 17, 2013

WAKATI Julai 14, mwaka 2013 ikiingia katika vitabu vya kumbukumbu ya Chama Cha Demokrasia na Maendeleo (CHADEMA) baada ya kushinda kwa kishindo uchaguzi wa nafasi za udiwani kwa kata nne za Jiji la Arusha, Chama cha Tanzania Labour (TLP) kimeshikilia kete muhimu katika kuongoza Halmashauri ya Jiji la Arusha.
TLP inashikilia kete hiyo kutokana na ukweli kwamba uamuzi wowote wa madiwani wake pekee wawili katika Baraza la Madiwani la Halmashauri ya Jiji la Arusha, katika hoja zenye ushindani kati ya CCM na CHADEMA, ndiyo watakaoamua upande gani ushinde dhidi ya mwingine.
Mgawanyo wa wajumbe

Kwa kushinda kata hizo nne chama hicho sasa kimefikisha idadi ya madiwani tisa wa kuchaguliwa huku wakiwaacha mahasimu wao wa kisiasa Chama cha Mapinduzi chenye kata saba za madiwani wa kuchaguliwa.

Jiji la Arusha linaundwa na kata 19 na kwa matokeo ya uchaguzi wa Jumapili CHADEMA sasa ina madiwani wa kuchaguliwa tisa ambao wanatoka kata za Levolosi, Ngarenaro, Sekei, Kaloleni, Kimandolu, Themi, Elerai, Daraja 2, na Engutoto.

Kwa upande wao CCM wana madiwani katika kata sita za Moshono, Olorien, Kati, Unga Ltd, Baraa,Terat, Olasit. Kata ya Sokon 1 inashikiliwa na TLP na kata ya Sombetini haina diwani kutokana Alphonce Mawazo (CCM) kujiuzulu nafasi yake mwaka jana na kuhamia chadema.
Kwa mchanganuo wa nafasi za wajumbe CHADEMA sasa itakuwa na wajumbe 15 katika Baraza la Madiwani, kutokana na kuwa na madiwani 9 wa kuchaguliwa, viti maalumu watatu na wabunge watatu.
CCM itakuwa na wajumbe 13 katika Baraza kutokana na madiwani saba wa kuchaguliwa, viti maalumu watatu na wabunge watatu, wakati TLP ina wajumbe wawili.

Hata hivyo upitishaji wa maazimio mengi ya Halmashauri yatahitaji kura za madiwani wa TLP na hivyo chama hicho kushikilia karata muhimu ya uamuzi.
Wakati hayo yakiendelea, ushindi wa CHADEMA bado unabaki kuwa wa kihistoria kutokana na msingi kuwa karibu katika vituo vyote wagombea wa CHADEMA waliongoza kwa kura huku wapinzani wao CCM na CUF wakiambulia kura chache.

Hata katika kata kama Kaloleni ambayo CCM ina rasilimali nyingi kama jengo la makao makuu ya Mkoa wa Arusha, uwanja wa Sheikh Amri Abeid, vibanda vya biashara kuzunguka ofisi ya mkoa na eneo la Kaloleni, chama hicho kilishindwa vibaya.

Wagombea wa CHADEMA walioshinda na kata zao kwenye mabano ni Rayson Ngowi (Kimandolu),Emmanuel Kessy (Kaloleni), Jeremia Mpinga (Elerai), na Melance Kinabo (Themi).

Kazi ya kuhesabu kura zilizopigwa ilianza muda mfupi tu baada ya upigaji kura kukamilika saa 10 alasiri na wasimamizi wa uchaguzi huo kufunga vituo vyote.

Dalili za CHADEMA kushinda zilionekana mapema tu. Ndani ya muda wa saa moja tu, tayari matokeo yote yalikuwa yamekamilika na matokeo kuanza kutolewa kwa wasimamizi kubandika katika vituo vyote vya kupigia kura.

Mashabiki na wanachama wa chama hicho walionekana katika mitaa kadhaa ya Jiji wakishangilia na kutoa maneno ya kejeli yaliyolenga CCM, kama “tumewachinja”, “Tumewafunga 4-0” na mengineyo.

Hali hiyo ya kuhesabu kura kukamilika mapema ilitokana na idadi ndogo ya watu waliojitokeza kupiga kura, takwimu zinaoonyesha kuwa wapiga kura 11,418 ndiyo waliotumia haki yao ya kidemokrasia kuchagua viongozi wao.

Kwa mujibu wa msimamizi wa uchaguzi huo ambaye ni Mkurugenzi wa Jiji la Arusha Zipora Liana aliwaambia waandishi wa habari kuwa idadi ya wapiga kura walioandikishwa katika kata hizo nne ni 60,055.

CHADEMA na siri ya ushindi

Mratibu wa uchaguzi huo kwa upande wa chama hicho Godbless Lema alianika “siri ya ushindi” huo katika mahojiano na Raia Mwema kuwa ni imani ya wananchi wa Arusha kwa chama hicho.

“Wananchi wa Arusha wana imani kubwa na chama chetu, tumewaeleza kwa ufasaha kuhusu sera na malengo yetu ya kisiasa wametuelewa na wameitika kwa kutupigia kura, wametupa heshima kubwa”alieleza Lema.

Lema ambaye pia ni Mbunge wa Arusha Mjini, alisema wameshinda uchaguzi huo pia kutokana umoja na mshikamano miongoni mwa viongozi, wanachama na mashabiki wa chama hicho katika kipindi chote cha kampeni na baada ya shambulio la bomu wakati wa kuhitimisha kampeni.

“Tulikuwa katika kipindi kigumu sana, kwanza siku moja kabla ya uchaguzi tulishambuliwa kwa bomu, na baada ya hapo uchaguzi uliahirishwa na sisi tulizuiwa kuendelea na aina yoyote ya kampeni huku wenzetu wa CCM wakiendelea na kampeni ya nyumba kwa nyumba”alidai Lema.


