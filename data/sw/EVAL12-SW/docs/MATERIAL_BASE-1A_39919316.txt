
Anyimwa fursa ya kuwania ubunge
Na JACKLINE MORAA
MGOMBEAJI wa ubunge kwenye uchaguzi mdogo wa eneobunge la Bochari kupitia chama cha Narc-K amekatazwa kugombea kwa kuwa hajajiuzulu kutoka afisi ya umma. 
Prof Charles Okioga alizuiliwa kuhusika kwenye uchaguzi huo wa Juni 23 kwa kuwa hakujiuzulu kama afisa wa umma kama inavyohitajika kisheria.
Tume Huru ya Uchaguzi na Mipaka (IEBC) ilisema Prof Okioga hakujiuzulu miezi sita kabla uchaguzi kufanywa inavyotakikana kulingana na sheria.
Usajili wake ulikataliwa na afisa mkuu wa uchaguzi katika eneobunge hilo Peter Resa, wakati alipoenda kuwasilisha barua ya kuonyesha kujiuzulu kwake.
Bw Resa alisema IEBC imejiandaa vya kutosha na iko tayari kusimamia uchaguzi huru na wenye haki.
“Tuko tayari kama tume kusimamia uchaguzi wenye haki na tunaomba wagombeaji wahimize wafuasi wao kwa kuandaa kampeni zenye amani,” alisema Bw Resa.
Kamishna wa IEBC Kule Godana aliomba wagombeaji watii maagizo ya uchaguzi ili wasiondolewe kwenye orodha ya wagombeaji.
Kulingana na sheria za uchaguzi, kuna muda uliowekwa ambapo maafisa wa umma huhitajika kujiuzulu kabla kugombea wadhifa wa kisiasa.
Kitengo 43(5)A cha sheria hiyo kinasema afisa wa umma anayepanga kugombea kwenye uchaguzi atahitajika kujiuzulu kutoka afisi hiyo angalau miezi sita kabla uchaguzi kufanyika.
Hata hivyo, Prof Okioga alisema IEBC inafaa kurekebisha hitaji hilo.


