Watano wajitokeza kumrithi Lowassa Monduli
Nov 14, 2014

MAKADA watano wa Chama Cha Mapinduzi (CCM) wanatajwa kujitokeza kumrithi Mbunge wa Jimbo la Monduli, Edward Lowassa, ambaye taarifa zinaeleza kuwa hatagombea tena nafasi hiyo katika Uchaguzi Mkuu wa mwakani.
Wanachama hao watano wanaotajwa kutaka kuwania nafasi hiyo ni pamoja na Daniel Porokwa, Loota Sanare, Namelok Sokoine, Isaack Joseph “Kadogoo” na Julius Kalanga.
Lowassa ambaye ameshika nafasi mbalimbali ndani ya Serikali katika kipindi cha miaka 30 iliyopita, ikiwamo ya uwaziri mkuu, amekuwa Mbunge wa Jimbo hilo tangu mwaka 1995.
Taarifa zilizofikia Raia Mwema, kutoka katika jimbo hilo, zinaeleza kuwa tayari Lowassa ameshatangaza nia yake ya kutogombea nafasi hiyo kutokana na kujikita zaidi katika kuwania nafasi ya urais katika uchaguzi huo wa mwaka 2015.
Mwanasiasa huyo kwa muda mrefu sasa, amekuwa akiendesha harakati za kisiasa ndani ya CCM na makundi mengine ya kijamii kwa lengo la kupitishwa na chama chake kugombea nafasi hiyo ya juu zaidi nchini.
Kutokana na hatua hiyo ya Lowassa kutogombea nafasi ya ubunge katika jimbo lake, makada mbalimbali wa CCM, walioko ndani na nje ya Monduli wamekuwa katika harakati za kujinadi ili wamrithi.
Makada hao wanauchukulia uamuzi wa Lowassa kama fursa ya kipekee ya kupata nafasi ya ubunge na wamekuwa wakipigana vikumbo kwa kujinadi kwa wanachama wa CCM na wananchi kwa ujumla kila mmoja akiamini kuwa atavaa viatu vya Lowassa.
Raia Mwema limefanya uchambuzi wa kina kwa kuzungmza na wadau mbalimbali wa siasa za Monduli pamoja na baadhi ya makada hao kuhusu nia yao ya kugombea na changamoto zinazowakabili. 
Kada wa kwanza kuzungumza na Raia Mwema ni Daniel ole Porokwa ambaye kwa sasa ni Katibu wa CCM Wilaya ya Babati Mjini na alijaribu kuwania nafasi hiyo ya ubunge mwaka 2010.
Pamoja na kwamba Porokwa ana nafasi kubwa ya kumrithi Lowassa kutokana na kuwa na mtandao mkubwa wa wanachama tangu akiwa Mwenyekiti wa UV-CCM Mkoa wa Arusha, anakabiliwa na changamoto ya “kutoaminika” baada ya mwaka 2010 kujitoa ghafla kupambana na Lowassa katika uchaguzi huo.
Akijibu madai hayo Porokwa anaeleza: “Mwaka 2010 wazee wa jamii ya wafugaji wa Kimasai katika Jimbo la Monduli waliniomba nimpishe Edward Lowassa, na mimi kwa kuzingatia mila na desturi zetu, nilikubaliana na maombi ya wazee wetu na kumpisha Lowassa, nikiamini kwamba kulikuwa na sababu za msingi kufanya hivyo.”
Anaendelea kueleza Porokwa: “Katika uchaguzi wa mwaka 2015 nitagombea kupitia chama changu CCM, na ajenda yangu kubwa katika uchaguzi ni kuhakikisha kuwa nafuata nyayo za Mheshimiwa Lowassa katika kufanikisha huduma za kijamii katika sekta ya afya, elimu na maji”.
Porokwa ambaye ni mhitimu wa shahada ya Maendeleo ya Jamii katika Chuo cha Tengeru (CDTI) anaeleza zaidi kuwa kati ya masuala ya msingi atakayosimamia ni pamoja na uboreshaji wa huduma muhimu za kijamii katika Jimbo hilo.
Mgombea mwingine Isaack Joseph “Kadogoo” ambaye ni Katibu Mwenezi wa CCM Mkoa wa Arusha na Diwani wa Kata ya Monduli Mjini, alithibitishia Raia Mwema kuwa ni kweli yuko katika harakati za kugombea nafasi hiyo.
Joseph anabebwa na sifa ya ujana, na anaelezwa kama mmoja wa viongozi waliofanya vizuri katika nafasi yake ya udiwani na Katibu Mwenezi wa CCM kwa kuleta mabadiliko makubwa ndani ya chama kutatua migogoro ukiwamo mgogoro kati jamii ya Wasonjo na Wamasai wilayani Ngorongoro.


