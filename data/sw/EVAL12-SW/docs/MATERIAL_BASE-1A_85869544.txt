
Wasimamishwa Kazi Kwa Tuhuma Za Kuuza Maeneo
Joseph Lyimo, Mwananchi jlyimo@mwananchi.co.tz
Simanj i ro.Watumishi watatu wa Mji mdogo wa Mirerani wilayani Simanjiro mkoani Manyara, wamesimamishwa kazi na Mkuu wa wilaya hiyo, Mahmoud Kambona wakidaiwa kuuza maeneo ya wazi na ya makaburi.
Watumishi hao waliotumbuliwa majipu ni Kaimu Ofisa Mtendaji wa mji huo, Raphael Chao, Ofisa Mtendaji wa Kata ya Endiamtu, Edmund Tibiita na aliyekuwa Ofisa Mtendaji wa Kata ya Mirerani, Valentine Tesha.
Akizungumza juzi ofisini kwake, Kambona alisema watumishi hao wanasimamishwa kwenye nafasi zao baada ya kulalamikiwa kuuza ardhi ikiwamo ya eneo la EPZA na makaburi.
Alisema baada ya kupata malalamiko hayo, aliunda kamati ya kuchunguza uuzwaji wa viwanja hivyo.
Kambona alidai kuwa Chao ambaye alikuwa anakaimu nafasi ya ofisa mtendaji wa mji huo, aliondolewa kwenye nafasi hiyo kwa kushindwa kusimamia majukumu yake kwani viwanja vilikuwa vinauzwa na akashindwa kuzuia.
Alisema Tibiita anatuhumiwa kusimamia uuzwaji wa baadhi ya viwanja vya eneo hilo.
“Huyu Tesha ambaye hivi sasa ni ofisa mtendaji wa Kata ya Naisinyai, anasimamishwa kwenye nafasi hiyo kwa kutuhumiwa kuu za kiwanja akitumia muhuri wa Kata ya Mirerani, ilhali alishahamishwa,” alidai Kambona.
Hata hivyo, Chao alisema hatazungumza chochote kwani hawezi kupinga uamuzi wa mkuu wa wilaya na Tesha alidai kuwa yupo masomoni nje ya Naisinyai, hivyo hawezi kuzungumza chochote kuhusiana na sakata hilo.
Tibiita alisema anakubaliana na uamuzi wa mkuu wa wilaya hiyo wa kumsimamisha kazi, lakini alisema kamati iliyoundwa ilithibitisha kuwa hana hatia na hahusiki kwa namna yoyote ile juu ya uuzwaji holela wa viwanja hivyo. 


