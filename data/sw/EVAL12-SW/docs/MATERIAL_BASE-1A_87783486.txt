Baraza la Wawakilishi kuna nini?
Aug 08, 2013

TUMESHANGAZWA na majibu ya Waziri wa Nchi, Ofisi ya Rais, Fedha, Uchumi na Mipango ya Maendeleo wa Zanzibar, Omar Yussuf Mzee, wakati akijibu hoja za baadhi ya wajumbe wa Baraza la Wawakilishi Zanzibar, kuhusu kodi ya Sh. 1,000 iliyoamuliwa kutozwa katika laini za simu na Bunge la Jamhuri ya Muungano wa Tanzania, katika mkutano wake wa bajeti, mwaka huu.
Kodi la laini za simu ni uamuzi uliopitishwa na Bunge, baada ya kuzingatia ushauri wa Kamati ya Bajeti ya Bunge inayoongozwa na Mbunge Andrew Chenge, lakini kwa sasa suala hilo litarajeshwa bungeni kwa ajili ya kujadiliwa mpya baada ya mwitikio wake kuwa hasi mbele ya jamii. 
Katika majibu yake kwa wajumbe wa Baraza la Wawakilishi, Waziri huyo alisema Zanzibar haijashirikishwa katika mjadala kodi za simu ingawa simu ni la Muungano. Kati ya wajumbe waliohoji kama Zanzibar imeshirikishwa ni pamoja na Mwakilishi wa Kwamtipura, Hamza Hassan Juma (CCM) na Mwakilishi wa Wawi, Saleh Nassor Juma (CUF).
Kwa mfano, Salehe amenukuliwa na gazeti la Serikali la Habarileo (toleo namba 02421- la Agosti 6, 2013) akisema; “Nashauri kodi hii mwisho wake iwe kisiwa cha Chumbe kabla ya kuingia Unguja kwa sababu haina maslahi kwa wananchi wa Zanzibar, niko tayari kuandamana kupinga kodi hiyo na wananchi wa jimbo langu.”
Ingawa ni kweli suala la simu ni la Muungano kama alivyozungumza Waziri Mzee, lakini tumeshangazwa na upeo wa wawakilishi hao, pamoja na waziri wao kwa namna walivyojenga maudhui ya mjadala huo na hata majibu ya mjadala husika.
Maudhui yao yamejijenga katika msingi wenye shaka, utadhani tayari nchi hii imekwishaingia katika mfumo wa serikali tatu. Tunajiuliza, hivi waziri na wawakilishi hao hawajui kwamba wajumbe wa Baraza la Wawakilishi ni sehemu ya Bunge la Jamhuri ya Muungano wa Tanzania? Kwamba ndani ya Bunge kuna wabunge wanaoingia moja kwa moja kutokea Baraza la Wawakilishi (kama ilivyo Bunge la Tanzania na Jumuiya ya Afrika Mashariki), yaani kwa lugha nyingine, Baraza hilo ndilo Jimbo lao la Uchaguzi.
Lakini pia mbali na aina hiyo ya wabunge, kuna wabunge wa majimbo kutoka Zanzibar. Hii maana yake ni kwamba, masuala ya Muungano yanapojadiliwa na kupitishwa katika Bunge, Zanzibar inakuwa imehusika na kuhusishwa. Tunajiuliza, wenzetu hawa hawafahamu suala hili la wazi? Hatupingi wao kukataa kodi ya laini za simu, ni haki yao lakini namna ya kujenga hoja za kupinga kodi hiyo imetushawishi kutilia shaka upeo wao wa masuala ya uwakilishi katika Bunge.
Mbali na hayo, inashangaza mjumbe wa Baraza kusema mwisho wa kodi za laini za simu ni Chumbe (kisiwa kilichoko kati ya Zanzibar na Bara), maana yake ni kama anawapuuza hata wenzake kutoka Baraza la Wawakilishi na wabunge wengine kutoka majimbo ya Zanzibar waliomo bungeni, ni kama vile nao anawaambia mwisho wao Chumbe. Tunadhani ni busara kwa viongozi wa ngazi ya uwakilishi wajitahidi kuwa na ufahamu wa kutosha kuhusu vyombo wanavyovitumikia na wananchi wanaowatumikia.


