
Gavana alia ‘chai’ ndiyo kiini cha wizi wa mafuta
MAAFISA wa Mamlaka ya Ukusanyaji Ushuru nchini (KRA) tawi la Eldoret wamelaumiwa kwa uzembe ambao umechangia katika ongezeko la biashara haramu ya mafuta katika barabara kuu ya Eldoret– Uganda.
Sehemu kubwa ya mafuta hayo inadaiwa kuwa mafuta ambayo ni ya kuuzwa katika mataifa ya kigeni. Gavana wa Uasin-Gishu Jackson Mandago alisema biashara hiyo haramu imeenea katika eneo la Juakali.
Bw Mandago alidai kuwa kutokana na ufisadi wa maafisa wa KRA, imekuwa vigumu kwa utawala wake kukabiliana na biashara hiyo haramu. 
Akihutubu mjini Eldoret, Mandago alisema bashara hiyo ni hatari kwa wachuuzi wa mafuta hayo na watu ambao wanaishi maeneo ambako mafuta hayo yanauzwa.
Gavana Mandago alisema juhudi za kukabiliana na biashara hiyo zimekuwa zikigonga mwamba kutokana ufisadi sugu miongoni mwa wafanyikazi wa KRA na maafisa wa kukabiliana na ubora wa bidhaa nchini KEBS.
“Kuna wafisadi sugu katika KRA ambao wamekuwa vizingiti katika vita dhidi ya biashara haramu ya mafuta ambayo yanapaswa kuuzwa katika mataifa ya kigeni, ni lazima KRA iadhibu maafisa hawa la sivyo tutaendelea kuhatarisha maisha ya wananchi kutokana na ufisadi wa maafisa wake.” -TITUS OMINDE


