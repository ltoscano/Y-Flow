
UVCCM rushwa kama wazee wao Oct 25, 2012

KAMA ilivyo kwa wakubwa wao, kuanzia Umoja wa Wanawake (UWT) wa Chama cha Mapinduzi (CCM) na wengine ndivyo inavyotajwa kuwa kwa upande wa kinyang’anyiro cha uchaguzi wa viongozi wa Umoja wa Vijana wa chama hicho (UVCCM).
Jana Jumanne, UVCCM ilikuwa ikichagua viongozi wake wa kitaifa huku nafasi yenye ushindani mkali ikiwa ni ya Makamu Mwenyekiti wa umoja huo ambayo kabla ya matokeo kutangazwa ilikuwa ikishikiliwa na Benno Malisa.
Waliokuwa wakichuana katika nafasi hiyo na ambao majina yao yalipitishwa na vikao vya mchujo vya CCM ni pamoja na Mboni Mhita, Salum Hapi na Paul Makonda.
Katika eneo la uchaguzi kama ilivyo kawaida ya chaguzi za CCM misamiati mipya ya kuomba rushwa iliibuliwa baadhi ya wajumbe ambao walikuwa wakipewa vipeperushi na baadhi ya wapiga debe wa wagombea wakiwatamkia wazi wazi kwamba hawataki vipeperushi na badala yake wanataka vipeperushwa.
Taarifa zilizotufikia tukienda mitamboni zinabainisha kuwa kwa sehemu kubwa uchaguzi huo uliambatana na malalamiko kutoka kwa baadhi ya wagombea lakini pia ikielezwa kwamba, ni malalamiko ambayo msingi wake ni kuzidiana katika utoaji rushwa na hivyo kujikuta baadhi wakiwa katika hofu ya kukosa ushindi.
Uchaguzi huo wa UVCCM ni kati ya nguzo muhimu za mwelekeo wa kinyang’anyiro cha urais katika CCM mwaka 2015. 
Kama ambavyo ilivyokuwa mwaka 1995 na baadaye mwaka 2005, Jakaya Kikwete aliyekuwa akiwania kuteuliwa na CCM kuwa mgombea urais akitegemea nguvu kubwa ya vijana kutoka UVCCM ndivyo ambavyo wagombea watarajiwa wa urais wanavyopigana vikumbo kujipanga kwa ajili ya urais 2015.
Wagombea hao ambao hata hivyo bado hawajaweka hadharani nia ya kuwania madaraka hayo makubwa nchini ni pamoja na Edward Lowassa ambaye ni Mbunge wa Monduli, Frederick Sumaye na Benard Membe. Mgombea mwingine katika orodha hiyo inayojadiliwa miongoni mwa wanaCCM wenyewe ni Samuel Sitta ambaye ni Mbunge wa Urambo.
CCM kilianza uchaguzi wake wa ndani mapema mwezi huu katika ngazi mbalimbali lakini mvuto katika ushindani ulijitokeza zaidi uchaguzi huo wa ndani ulipoingia ujumbe wa Halmashauri Kuu ya chama hicho ngazi ya wilaya.
Katika uchaguzi huo ngazi ya wilaya ndipo vigogo mbalimbali walipoanza kuangushwa na vigogo wao lakini wengine wakiangushwa na wanachama wa kawaida.
Kwa mfano, wilayani Hanang, Waziri Mkuu wa zamani Frederick Sumaye aliangushwa na Waziri Dk. Mary Nagu, huku Waziri wa Katiba na Sheria, Mathias Chikawe akiangushwa na kijana mdogo, Fadhili Liwaka, katika kinyang’anyiro cha NEC Wilaya ya Nachingwea.


