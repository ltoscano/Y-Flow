Vijana chachu ya maendeleo
Jan 31, 2013

KATIKIA makala iliyopita niliibua hoja juu ya Katiba: kwamba tunatengeneza katiba ya Wa tanzania au Katiba ya Utanzania.
Maoni yangu ni kwamba kama tunatengeneza katiba ya Wa tanzania, itadumu muda mfupi, na kama tunatengeneza Katiba ya Utanzania itadumu vizazi na vizazi. Na Katiba ya Utanzania ni lazima itambue na kuzingatia mchango wa vijana katika kuleta maendeleo.
Taifa lolote lile linahitaji nguvu ya vijana , ili liendelee. Mtu anapokuwa kijana anapata fursa pekee ambayo akili na mwili huwa na uchu na uwezo wa kuchapa kazi. Pindi atakapozeeka, hubakiwa na simulizi na urithi tu, wa yale aliyoyafanya ujanani.
Vijana wanayo nguvu mikononi mwao, ya kujenga au kuharibu. Vurugu za Mtwara, Morogoro, Mwanza na kwingineko zinaendeshwa na vijana. Wanaharibu mali na kutoa uhai wa watu. Hata kama wanapigania haki, uharibifu wa mali na kutoa uhai ni vitu visivyokubalika.
Vijana ndiyo injini ya taifa. Vijana wanaweza wakaua njaa, ujinga, maonevu, utawala mbovu, uchumi mbovu; pia wanaweza wakaua amani, utulivu, na hata kuondosha uhai wa watu wasipopewa fursa ya kutumika
ipasavyo. Biblia inasema: “Fahari ya vijana ni nguvu zao” (Mithali 20:29a).
Bahati nzuri hapa Tanzania tuna mfano mzuri wa Baba wa Taifa Mwalimu Julius Kambarage Nyerere, alivyoanza kuliongoza taifa letu akiwa kijana mdogo. Sir George Kahama, ambaye kwa ujana wake wa miaka 31, alishakuwa waziri wa wizara nyeti ya mambo ya ndani. Yeye alikuwa mdogo kuliko vijana wote waliokuwa mstari wa mbele kuleta maendeleo katika taifa letu enzi zile.
Oscar Kambona na Rashidi Kawawa walimzidi umri Sir George – miaka kidogo tu. Nao walikuwa vijana wenye nguvu. Kambona, akiongoza wizara ya elimu, alikuwa na umri wa miaka 33. Kawawa, ambaye hakuwa na wizara maalum alikuwa na umri wa miaka 32. Tewa Saidi Tewa, aliyekuwa waziri wa ardhi, alikuwa na miaka 35. Nsilo Swai, akiongoza wizara ya biashara alikuwa na miaka 36. Paul Bomani (kilimo) alikuwa na umri wa miaka 36 na Job Lusinde (mitaa) alikuwa na miaka 30. Nguvu ya ujana iliwasaidia kupambana na mkoloni na kumwondoa.
Historia pia inaonyesha kuwa kukua kwa taifa la Japan (Japon Nihon) kunatokana na nguvu ya vijana iliyotumika kulijenga taifa hilo, mara tu, vita ya pili ya dunia ilipokwisha.

Wazee wote waliachishwa madaraka, huku vijana wakichapa kazi usiku na mchana; wakaazima sayansi na teknolojia ya Magharibi; wakaitumia kwa manufaa ya taifa lao. Sasa Japan ni moja ya mataifa makubwa na yenye nguvu kiuchumi duniani. Japan ilijengwa na vijana, si wazee.

Tukiendelea kuchunguza mchango wa vijana katika maendeleo ya ulimwengu wa sayansi na teknolojia, tunakumbuka uvumbuzi wa kisayansi wa akina Albert Einstein. Katika teknolojia ya vinakilishi (computers), toka enzi za Abacus, Charles Barbage na sasa akina William Gates; tunakuta wamefanya maajabu kwa kutumia nguvu ya akili ya ubunifu wakiwa bado ni vijana.

Bill Gates, ameutikisa ulimwengu wa vinakilishi na kuwa bilionea namba moja duniani kote (zaidi ya dola za Marekani bilioni 60). Na tayari ametoa mchango mkubwa katika maendeleo ya jamii. Tanzania imenufaika kwa msaada wake katika kupambana na ugonjwa wa UKIMWI. Pele (Edson Arentes dos Nascimento) yule Mbrazil gwiji wa soka, mpaka leo anakula matunda ya kazi ya ujana wake. Anakula pensheni ya nguvu ya ujana wake.

Tanzania imejaliwa kuwa na vijana wengi wenye vipaji, utundu na ubunifu. Tatizo ni nani wa kuvikuza na kuviendeleza vipaji hivi. Na hii ndiyo hoja yangu kubwa kwenye makala hii. Tunapojitapa kuwa wataalamu wa kuandika Katiba, tunalifahamu hili la vijana? Tunazingatia ili lipenyeze kwenye katiba yetu! Ni lazima ionekane wazi ni wajibu wa nani kukuza na kuendeleza vipaji vya vijana wetu. Je, ni wazee wa simulizi na urithi – akina Sir George, au ni vijana wenyewe?
Tuna mfano mzuri wa kijana mvumbuzi Elliot wa Katesh, Manyara.Pamoja na uvumbuzi wake mzuri aliambiwa eti aandike andiko la kuomba msaada kukuza kipaji chake!!
Kijana wa shule ya msingi, atawezaje kuandika andiko kuomba msaada kukuza kipaji chake? Sina hakika kijana huyu yuko wapi na uvumbuzi wake wa luninga.


