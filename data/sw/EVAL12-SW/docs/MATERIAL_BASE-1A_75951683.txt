
Polisi watumika kudhibiti ndoa za wanafunzi kuokoa elimu Handeni Nov 29, 2012

HANDENI ni kati ya wilaya tisa zinazounda Mkoa wa Tanga ambazo kama wilaya nyingine nyingi nchini, suala la elimu bora hususan kwa watoto wa kike ni changamoto kubwa. Mwandishi Wetu, Hafidh Kido, alitembelea wilaya hiyo kwa ajili ya kutazama hali ya elimu na yafuatayo ndiyo aliyoyakuta.

HANDENI ni wilaya inayopakana na Wilaya ya Kilindi kwa upande wa magharibi na kwa kaskazini, inapakana na Wilaya ya Korogwe, mashariki inapakana na Wilaya ya Pangani, wakati kusini inapakana na Mkoa wa Pwani. Ni wilaya iliyomegwa mwaka 2002 na kuunda Wilaya (mpya) ya Kilindi.

Hii ndiyo wilaya niliyotembelea ambayo kwa mujibu wa sensa ya watu na makazi ya mwaka 2002 idadi ya watu ilikuwa 248,633. Katika wilaya hii maendeleo ya elimu, hususan kwa mtoto wa kike ni tatizo kubwa.

Katika kujua zaidi kuhusu tatizo hili la elimu nilifika ofisi ya Ofisa Maendeleo ya Jamii Wilaya ya Handeni, Julius Mhando, ambaye alizungumzia tatizo la utoro na mimba kwa wanafunzi wa kike. 

Mhando anasema: “Unajua miaka ishirini iliyopita, Handeni kulikuwa na shule mbili tu za sekondari. Kwa hiyo, utaona ni kwa kiasi gani kizazi cha kuanzia mwishoni mwa miaka ya themanini kwenda chini hawakubahatika kupata elimu hiyo ya sekondari. Na kizazi hicho, ndio hawa wazazi wa mabinti tunaoshughulika nao sasa.

“Wazazi hawajui umuhimu wa elimu, na Handeni asilimia 75 wanaishi katika umasikini mkubwa. Kwa hiyo, zipo taarifa nyingi zinatufikia ofisini kwetu za baadhi ya wazazi kuwaficha watoto waliofaulu wasiende sekondari kwa kuwa hawana uwezo wa kuwasomesha.

“Unadhani mzazi wa aina hiyo, binti yake akimaliza darasa la saba halafu akaja mtu na kumwambia nataka kumuoa binti yako huyu atakataa? Au binti awe kidato cha pili ama cha tatu na anasoma katika mazingira magumu, mzazi atakataa vipi posa ya binti huyo ikiwa binafsi hawezi kumsomesha wala kumhudumia, na isitoshe mwenyewe (mzazi) hajui umuhimu wa elimu kwa sababu naye hakusoma?”

Mhando anasema sababu kubwa kwa wanafunzi kupata ujauzito ni kutojitambua wala kutojithamini, tamaa isiyolingana na uwezo wao pamoja na baadhi yao kujipa majukumu ya wazazi kwa kuwalea wadogo zao kutokana umasikini wa kifamilia. 

“Takwimu za idara yangu ya maendeleo ya jamii Handeni zinasema mwaka 2012 mpaka kufikia Novemba, wanafunzi wa shule ya msingi walioacha shule kwa sababu mbalimbali, ikiwamo ujauzito na kuolewa ni kama ifuatavyo; darasa la nne asilimia tatu (ya walioandikishwa darasa la kwanza), darasa la tano asilimia sita, darasa la sita asilimia 39, wakati darasa la saba ni asilimia 52.

Kwa upande wake, Ofisa Taaluma wa Idara hiyo, Basil Mrutu, akizungumza suala hilo kwa niaba ya Ofisa Elimu wa Wilaya hiyo, anasema tatizo kubwa wanalokumbana nalo kwa upande wa sekondari ni idadi kubwa ya wanafunzi wanaofaulu kutoka shule za msingi kushindwa kuripoti kuanza masomo ya kidato cha kwanza.

“Kwa sasa wilaya, kwa sekondari, kidato cha kwanza mpaka cha nne ina wanafunzi wapatao 13,688. Kwa mwaka huu, ufaulu kutoka darasa la saba ni asilimia 73, lakini kutoka Januari mpaka Oktoba, wanafunzi 241 hawajaripoti, kati yao hao wasichana wakiwa ni 139. Sababu kubwa ya hali hiyo, ni hali duni ya maisha,” anasema Mrutu na kuongeza:

“Kwa upande wa mimba, mwaka huu tu tuna taarifa za watoto 23 wa sekondari waliobebeshwa mimba. wakazi wa Handeni wanaona ni kama utamaduni wao kuozesha watoto wakiwa na umri mdogo, nadhani ni kutokana na kushindwa kuwahudumia kimaisha.”

Mrutu anaungana na Ofisa Maendeleo ya Jamii wilayani humo kuhusu tatizo la wazazi kutokuwa na elimu kutokana na uhaba wa shule miaka ya nyuma, hali inayoongeza tatizo kwa wazazi wa wilaya hiyo kutothamini elimu kwa watoto wao.

“Ni kweli wilaya hii ilikuwa nyuma sana kielimu kwa sababu ilikuwa na idadi ndogo sana ya shule za msingi na sekondari. Mathalan, kabla ya mwaka 2005, wilaya hii ilikuwa na shule mbili tu za sekondari, lakini hivi tunavyozungumza na wewe, wilaya ina jumla ya shule 30 za serikali na binafsi,” anaeleza.

Akielezea zaidi tatizo la ujauzito shuleni, Mrutu anasema: “Mara nyingi wanafunzi wanaopata ujauzito wakiwa shuleni, ukichunguza maendeleo yao kitaaluma ni mabaya. Na hii inasababishwa na malezi mabaya wanayoyapata kutoka ngazi ya familia. Utakuta mtu aliyempa mimba mwanafunzi ni jirani ama ndugu wa karibu, hivyo hata wazazi huwakingia kifua na kutaka tatizo limalizwe kifamilia, na mara nyingi tulikuwa tunaishia kuwafukuza shule, halafu basi! Lakini tunashukuru mkuu wa wilaya wa sasa hataki mchezo, anampeleka polisi kila kijana aliyehusika na ujauzito wa mwanafunzi.

Nafasi ya polisi kudhibiti elimu Vyombo vya dola kudhibiti elimu? Ilibidi nikutane na anayeitwa mkuu wa operesheni ya kukamata watu wanaohusishwa na uoaji wa wanafunzi au kuwapa ujauzito. Huyu ni Mkuu wa Upepelezi wa Jeshi la Polisi Wilaya ya Handeni, ASP Juma Jumanne.

Katika kuzungumzia tatizo hilo la utoro na mimba kwa wanafunzi wilayani Handeni, ASP Jumanne, anasema: “Nimekuja Handeni miezi miwili iliyopita.
Utafiti wangu mdogo nilioufanya katika muda huo mfupi, nimegundua kwamba wilaya hii haina uhalifu mkubwa, bali ni udokozi mdogo mdogo. Kazi kubwa ninayoifanya ni kushirikiana na Mkuu wa Wilaya, ndugu Muhingo kuhakikisha watoto wa kike wanapata haki ya elimu bila bughudha.”

Kwa mujibu wa ASP Jumanne, kampeni mpya ya ‘niache nisome’ iliyoanzishwa na Mkuu wa Wilaya ya Handeni, Muhingo Rweyemamu, haikuwahi kufanyika katika historia ya wilaya hiyo.

“Tatizo ni kubwa sana kuliko unavyofikiri. Katika utumishi wangu ndani ya Jeshi la Polisi nimetembea wilaya nyingi, lakini sijaona wilaya inayoongoza kwa mambo haya kama Handeni. Haiwezekani kwa wiki tunapokea kesi sita mpaka saba, hii maana yake ni kwamba ni sawa na wastani wa kesi moja ya ujauzito au ndoa kwa kila siku…huwezi kuamini tangu nianze kusimamia kesi hizi mpaka sasa kuna kesi 60 hapa kituoni zinazongoja kwenda mahakamani,” anasema ASP Jumanne katika hali ya masikitiko na kuongeza:

“Na mahakamani huko tayari kuna kesi 20 zinazongoja hukumu, hivyo kufanya jumla ya kesi kuwa 80 ndani ya takriban miezi miwili tu hii niliyoletwa hapa.
Kesi hizi ni mbali ya zile ambazo tumepata taarifa, lakini wahusika wa tuhuma hizi hatujawakamata. Mpaka hapa, unaweza ukaona tatizo hili ni kubwa kiasi gani.”

Hata hivyo, changamoto kwa Jeshi la Polisi ni nyingi, kuanzia utekelezaji wa operesheni hiyo hadi watuhumiwa kufikishwa mahakamani.

Kwa mfano, inaelezwa kwamba kitengo cha upelelezi wilayani humo kina askari 13 tu. Hiyo inatajwa kuwa idadi ndogo mno ikilinganishwa na wilaya nyingine nchini pamoja na wingi wa matukio hayo.

“Wilaya ina uhaba wa askari wa upelelezi, vifaa kama silaha na magari na wakati mwingine tunakosa mafuta ya gari. Ingawa gari tunayo moja wilaya nzima, lakini ukosefu wa mafuta ya kutosha ni tatizo kubwa, maana kampeni hii inahitaji tuwe katika eneo la tukio mara tu tunapopigiwa simu. Sasa ikitokea kwa siku tukapokea simu tano za mabinti wanaoolewa ukichanganya na uhalifu mwingine wa kila siku, mafuta tutapata wapi?” anahoji ASP Jumanne.

Changamoto nyingine inayoikabili jeshi hilo katika operesheni hiyo ya kukamata watu wanaowapa ujauzito wanafunzi, anasema ni sheria ambayo ni kama inawalinda ‘mabazazi’ hao.

Anasema kwa mujibu wa sheria ya nchi, kifungu cha 133 na 134, vinasema wazi mtoto ni mwenye umri wa miaka 16, hivyo mtu yeyote mwenye umri unaozidi miaka hiyo akiolewa ama kushiriki mapenzi kwa ridhaa yake basi hakuna kesi hata akipata mimba. 

Lakini wakati huohuo kwa kidato cha pili, tatu na nne wapo mabinti ambao wana umri wa miaka 19 mpaka 20, maana yake wakipata ujauzito, waliowapa hawatakiwi kupelekwa mahakamani maana sheria ya nchi inasema huyo si mtoto na ikiwa hakushurutishwa, bali aliridhia tendo hilo, hapo hakuna kesi ya kujibu.

Kampeni ya Niache Nisome Mkuu wa Wilaya ya Handeni, Muhingo Rweyemamu ndiye chachu ya kudhibiti utoaji wa elimu kwa wanafunzi hususan wanafunzi wa kike na tishio la ndoa za mapema pamoja na ujauzito.

Wakazi wa Handeni hasa wanaopenda utamaduni huo wa kuoa wanafunzi, inawawia vigumu kumpa ushirikiano Muhingo. Katika vijiwe vya waendesha bodaboda, wauza kahawa, sokoni na vijiwe vya wacheza bao sehemu zote hizo, wanazungumza kampeni ya “niache nisome” iliyoasisiwa na Muhingo.

Kampeni ya “Niache Nisome” inalenga kumwokoa mwanafunzi wa kike kwa kumpa ujasiri wa kuwa na sauti ya kishujaa ya kumwambia mzazi wake au mtu yeyote anayemtaka kimapenzi ya kwamba ‘niache nisome.’

Msingi wa kampeni hii ni kumfanya mtoto huyo wa kike mwanafunzi ajitetee mwenyewe ili aweze kufikia malengo yake aliyojiwekea.

“Mbali ya taaluma ya uandishi wa habari, lakini niliwahi kuwa mwalimu wakati fulani. Nilipoteuliwa kuwa mkuu wa wilaya hii na Rais Jakaya Kikwete nilikuta Chama cha Waandishi wa Habari Wanawake (TAMWA) wakifanya utafiti juu ya hali ya elimu wilayani humu na wakagundua watoto wengi wa kike wanashindwa kumaliza masomo yao kutokana na mimba na ndoa za mapema,” anaeleza Muhingo.

Lakini wakati nikizungumza na Muhingo, ghafla simu ya mkuu wa wilaya huyo ikaita. Ilikuwa ni simu kutoka kwa mzazi mmoja wilayani humo aliyekuwa akitoa taarifa juu ya mwalimu mkuu anayetembea na wanafunzi. Baada ya kukata simu akapokea ujumbe mfupi uliokuwa ukimjulisha kwamba kuna mwanafunzi mwingine katika kata ya Kabuku anayeolewa.

Muhingo, akanigeukia na kunieleza: “Nadhani habari yako inazidi kunoga maana umejionea hali halisi namna tatizo hili lilivyokuwa kubwa na watu wa Handeni tayari wameshakuwa tayari kutoa ushirikiano.”

Akaendelea na maelezo: “Nilipoteuliwa katikati ya mwaka huu kitu cha kwanza nilipitia taarifa za wakuu wenzangu waliopita, sifa kuu ya wilaya hii ni maendeleo duni hasa katika nyanja ya elimu. Nikakuta mwaka 2011 wanafunzi wapatao 900 waliacha shule kutokana na sababu mbalimbali nyingi zikiwamo kuolewa na ujauzito. Niliumia sana, kitu cha kwanza baada ya kuingia ofisini nilijifanya mtu wa kawaida nikaanza kukaa vijiwe vya kahawa, nikaenda kukaa katika foleni za hospitali kusikiliza matatizo ya wananchi na hata sokoni nilipitapita mpaka walipoanza kunijua nikaamua kuacha lakini nilishapata taarifa nyingi sana kuhusiana na wilaya hii.”

Akielezea zaidi kuhusu kampeni hii, Muhingo anasema aliianzisha akishirikiana na mkewe anayesoma Shahada ya Uzamivu katika masuala ya Jamii kwenye chuo kimoja nchini China. Mama huyo kwa kuwashirikisha wanafunzi wa Chuo Kikuu cha Dar es Salaam, alifanya utafiti na kukusanya taarifa za kutosha juu ya tatizo hilo la watoto wa kike kukatisha masomo yao kwa sababu ya ujauzito.

Utafiti wao huo, ulibaini pamoja na mambo mengine kwamba wazazi nao huumia wanapoona binti yao amepata ujauzito akiwa shule, lakini kwa kiasi kikubwa binti hubaki peke yake pale anapozuiliwa kisheria kuendelea na masomo.

Akizungumzia changamoto hizo na nyingine zinazoikabili sekta ya elimu wilayani Handeni, Mkuu wa Wilaya hiyo, Muhingo, kwanza anasema uhaba wa mabweni ya wasichana katika shule za sekondari za serikali, hakiwezi kuwa chanzo kikuu cha watoto wa kike kupata mimba wakiwa shuleni.

Anasema shule zinaweza kuwa na mabweni ya kutosha, tena wakaambiwa wakae bure bila kulipia gharama yoyote, lakini mabweni hayo yakawa hayana maji wala chakula cha kutosha. Mambo hayo mawili, maji na chakula, anasema ndiyo yanayowafanya wanafunzi walioko mabwenini wahangaike mitaani ambako hatimaye hukutana na wanaume ‘mabazazi’ wanaowalaghai.
Kwa kulitambua hilo, Muhingo anasema ofisi yake kwa kushirikiana na baadhi ya mashirika ya kijamii, imechukua hatua ya kuhakikisha wanachimba visima katika kila shule ili kuwa na uhakika wa maji. Baada ya hapo wilaya itaanzisha utaratibu wa kuwa na mashamba ya shule, ambapo kwa kuanzia wamepata matrekta saba, ambayo yatagawiwa katika shule zitakazokuwa tayari kutenga ekari za kutosha kuweza kulimwa mazao ya chakula.

“Hili la kurudisha kilimo mashuleni ni wazo ambalo wanafunzi wenyewe wamelipokea vizuri, maana tayari tumeshazungumza na wakuu wa shule na wapo waliokubali kutenga ekari za kutosha kuweza kulima mahindi na mbogamboga, mazao yatakayotumika kwa chakula cha shule. Pia wanafunzi watakaokuwa tayari, watafundishwa kuendesha matrekta na wengi wameonekana kulifurahia jambo hili,” anasema DC Muhingo. 

Anaongeza: “Haya matrekta saba tutayasambaza katika tarafa zote saba zilizopo wilayani hapa. Kila tarafa tutaipatia trekta moja, na huko yatatembea katika mashule na kulima kwa ada ndogo ya mafuta ya kuendeshea trekta na kumlipa dereva au msimamizi…kimsingi, lengo letu kuu ni kutaka kuwajengea uwezo wa kujitegemea wanafunzi wote wa kike na wa kume.”

Kuhusu ukinzani wa sheria za nchi, zinazomtambua mtoto kuwa ni mwenye umri wa chini ya miaka 16, DC Muhingo alishauri serikali kurekebisha kasoro hiyo kwa maelezo kwamba inatoa mwanya watu wabaya kuwaharibu wanafunzi. Katika hili, anasisitiza kwamba mtoto ni mtoto tu mandhali yungali masomoni bado katika ngazi ya shule ya msingi na sekondari.

“Akishamaliza ngazi hiyo ya elimu au akifika chuo kikuu, hapo watajuana wenyewe,” anasema Muhingo na kuongeza: “Hali ni mbaya sana Handeni katika vita hii. Najua huko mitaani wananichukia, lakini wengi wa wanaonichukia ni wale wabaya lakini nikwambie ukweli wengi wameshaanza kukubali kutoa ushirikiano.
Awali, Masheikh tuliwakuta wanaozesha, tukasema na wao tukiwafunga haitosaidia, bali niliwaita baadhi yao na wenyeviti wa vijiji nimezungumza nao na sasa wananipa ushirikiano wa kutosha.

“Kwa upande wa jeshi la polisi kuwa na uhaba wa vitendea kazi, ni kweli.
Nililiona hilo na tayari nimeshazungumza na IGP Said Mwema, ila sitaki kuwaambia mpaka huo msaada utakapokuja. Maana kiukweli, Handeni ilisahauliwa, hata idara ya maendeleo ya jamii hawana gari hata moja. Safari yao ya kwanza kwenda vijijini kukagua ukubwa wa tatizo hili kwa watoto wetu wa kike wanaokatishwa masomo yao, walitumia gari langu… hali ni mbaya kweli.”

Kwa hakika kabisa, kampeni hii ya ‘niache nisome’ iliyoasisiwa na DC Muhingo katika Wilaya ya Handeni, imegusa hisia za watu wengi, akiwamo Mkuu wa Mkoa wa Tanga, Chiku Galawa, ambaye baada ya kuvutiwa nayo, ameitangaza Handeni kuwa wilaya mfano (pilot area), ili kama itafanikiwa, basi ifanywe kuwa kampeni ya mkoa wote wa Tanga, na ikiwezekana nchi nzima.


