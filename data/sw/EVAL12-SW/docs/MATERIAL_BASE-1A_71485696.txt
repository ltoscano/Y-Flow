
Kaunti kuwapa wakulima mbegu
Na MORAA OBIRIA
KAUNTI ya Nakuru inatarajia ongezeko la zao la mahindi baada ya kusambaza mbegu za mahindi pamoja na mbolea ya thamani ya Sh60 milioni kwa makundi ya wakulima wasio na uwezo kifedha.
"Tuna wakulima 11,000 ambao wamekuwa hawawezi kupanda mahindi kwa kukosa mbegu nzuri na mbolea," akasema msimamizi wa kilimo katika serikali ya kaunti hiyo, Bw Stanley Chepwony.
Kupitia usambazaji huo wa mbolea, Bw Chepkwony alisema wakulima wanatarajiwa kila mmoja avune hadi magunia 30 kwa kila ekari moja. Hii ina maana kuwa kwa jumla kunatarajiwa kuvunwa angalau magunia ya ziada 330,000 ya mahindi.
"Tukipata mavuno kama haya, bila shaka tutakuwa tumepunguza njaa na umaskini kwa kiwango kikubwa," akasema Bw Chepkwony.
Wakulima wengi katika kaunti ya Nakuru hutekeleza kilimo cha mahindi kwenye mashamba ya kuanzia ekari mbili na asilimia kubwa ya wakulima hao hukuza kwa ajili ya chakula chao pekee, huku yale ya ziada yakiuzwa masokoni mjini Nakuru na Nairobi.


