Madiwani wafunzwa tozo za gesi, mafuta

Imeandikwa na Hassan Simba, Mtwara

Imechapishwa: 14 Septemba 2016

MADIWANI katika Halmashauri ya Wilaya ya Mtwara mkoani Mtwara wamejengewa uwezo kwa kupatiwa mafunzo juu ya tozo za huduma itokanayo na rasilimali gesi na mafuta.

Mafunzo hayo yametolewa jana na Mtandao wa Mashirika Yasiyo ya Kiserikali mkoani Mtwara (MRENGO) kwa kushirikiana na Policy Forum yakiwa na lengo la kuwajengea uwezo madiwani hao ili waweze kuwasimamia watendaji wao kukusanya kodi itokanayo na rasilimali hiyo. 
Mbali ya ushiriki wa madiwani katika mafunzo hayo, pia viongozi wa serikali za vijiji na wadau wengine wa maendeleo katika halmashauri hiyo wamepata fursa ya kushiriki mafunzo hayo ili kuwezesha elimu hiyo kuenea kwa jamii katika ngazi zote ikwemo vijiji hadi kata.
Kaimu Mkurugenzi Mtendaji wa halmashauri hiyo, Kibasi Mwanjisi amepongeza jitihada hizo huku akiwataka wajumbe hao kuwa mabalozi wazuri katika maeneo yao kwa kuendelea kutoa elimu hiyo kikamilifu ili kila mwananchi apate taarifa na uelewa mzuri juu ya mchakato huo namna unavyoendelea.
Akiwasilisha mada, Mratibu wa mradi huo kutoka Policy Forum, Richard Angelo alisema katika tafiti zilizofanywa na MRENGO kwa kushirikiana na taasisi hiyo, ilionesha kuwa kuna udhaifu wa sheria ndogo zinazosimamia ukusanyaji na tozo ya huduma katika kampuni husika.
Aidha, katika utaratibu wa kutoa gesi na mafuta kutoka ardhini kuna kiwango ambacho halmashauri inatakiwa kupata kwa mujibu wa taratibu ambayo ni asilimia 0.3, lakini wadau wamekuwa hawalifahamu jambo ambalo inawawia vigumu kwao kusimamia ukusanyaji wa tozo hiyo.
Mkurugenzi Mtendaji wa asasi hiyo, Baisa Abdallah alitoa mwito kwa halmashauri na serikali kwa jumla kufuatilia mchakato wa gesi unaoendelea mkoani hapa na ni vema viongozi hao wakaweka kila kitu wazi katika jamii ikiwemo utoaji wa elimu hasa suala zima la tozo.


