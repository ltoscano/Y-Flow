
Bondia hatarini kukosa Rio 2016
Na CHARLES ONGADI
MATUMAINI ya bondia Nick Abaka kufuzu kushirikiOlimpiki za Rio de Janeiro 2016 yanazidi kuwa finyu baada ya kupigwa na Juratoni Bogni Andrei wa Romania wikendi. 
Abaka ambaye hadi sasa amepoteza mapigano yake yote matatu, alishindwa katika pigano la juzi lililoandaliwa Instanbu, Uturuki.
Matumaini ya Kenya katika mashindano hayo sasa yamewekwa kwa mabondia wawili, Rayton Okwiri (welter) na Benson Gicharu (bantam) ambao wameshinda pigano moja na kupoteza mara moja kila mmoja.
Mwezi uliopita, nahodha huyo wa mabingwa wapya wa ndondi nchini klabu ya Majeshi alidenguliwa na Delgado Suarez wa Equador.
Katika pigano lake la kwanza la APB, Abaka alisalimu amri mbele ya Aden Kilicci wa Uturuki ambaye hadi sasa hajatolewa kamasi katika mapigano yake matatu aliyocheza. Baadhi ya wadadisi wa ndondi nchini wanadai kwamba kushindwa kuwika kwa Abaka katika mashindano hayo kumetoka kujumuishwa kwake dakika za mwisho.


