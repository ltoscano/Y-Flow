Usiku wa Msondo Ngoma kufanyika Mango

Imeandikwa na Mwandishi Wetu

Imechapishwa: 11 Septemba 2016

BENDI kongwe ya muziki wa dansi nchini Msondo Ngoma itafanya onesho la aina yake katika mwendelezo wake wa kufanya onesho maalumu la kufungia mwezi, ambapo mwezi huu watakuwapo katika Ukumbi wa Mango Garden, Kinondoni Dar es Salaam, Septemba 30.

Msondo, moja ya bendi kongwe zenye mashabiki wengi msimu huu itawaburudisha mashabiki wa muziki wa dansi Mango Garden ikiwa ni zamu ya wilaya ya Kinondoni huku miezi miwili iliyopita ikiwapa raha mashabiki wa Ilala na Temeke.
Akizungumza jana, Katibu wa Kamati ya Maandalizi ya onesho la kila mwisho wa mwezi la bendi hiyo Abdulfareed Hussein amesema onesho hilo la kufunga mwezi hufanyika mwishoni mwa wiki ya kila mwisho wa mwezi.
Amesema kufanyika kwa onesho hilo ni sehemu ya kuwakutanisha mashabiki wa muziki wa dansi nchini ambapo ubora na ujuzi wa bendi ya Msondo Ngoma ni burudani tosha kwa mashabiki wao.
“Msondo ni bendi kongwe na imara mno yenye nyimbo nyingi nzuri ambazo kwa hakika zinapoimbwa na kupigwa kiustadi, mashabiki wote lazima wafurahie, hivyo ni jukumu lao kuingia kwa wingi katika Usiku wa Msondo Ngoma.
“Maandalizi kabambe yanaendelea kufanywa ili kuhakikisha kwamba kunakuwa na onesho bora la kuaga mwezi na kufungua mwezi mpya, ambapo kiingilio ni Sh 10,000 tu, tukiamini kuwa itakuwa sahihi na kiwango bora kwa mashabiki wote wa muziki wa dansi Tanzania,” amesema Hussein.
Msondo Ngoma yenye wakali kadhaa na idadi ya nyimbo zilizopigwa kwa ufundi, ni miongoni mwa bendi kongwe na zenye mashabiki wengi nchini kutokana na kuanzishwa miaka mingi iliyopita, huku ikibaki na uwezo wake wa juu licha ya kuanzishwa bendi nyingi nchini.


