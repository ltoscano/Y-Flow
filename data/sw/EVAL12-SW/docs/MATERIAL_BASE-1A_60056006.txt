
600 waliofeli waandikishwa kusoma sekondari za serikali Jul 25, 2012

WAKATI maswali yakizidi kutanda miongoni mwa Wa tanzania kwamba ni kwa nini baadhi ya wanafunzi wanafaulu kwenda sekondari bila kujua kusoma wala kuandika, Kanda ya Ziwa zaidi ya watoto 600 wameandikishwa sekondari za serikali bila kufaulu mitihani ya shule za msingi, Raia Mwema, limebaini.
Uchunguzi wa gazeti hili umeonesha kuwa, baadhi ya walimu wakuu katika shule hizo za sekondari wanasajili wanafunzi kwa kuwatoza kati ya shilingi 100,000 hadi 600,000/- ili kuwaandikisha katika shule za serikali wale ambao hawakufaulu mtihani wa kuhitimu elimu ya msingi.
Katika kutekeleza adhima hiyo, baadhi ya walimu wakuu wamekuwa wakisajili kwa uhamisho wanafunzi walioko katika shule za sekondari za binafsi na kuwaingiza katika shule za serikali, wakati taratibu na sheria hizo haziruhusu utaratibu wa kuhamisha wanafunzi kutoka shule binafsi kwenda za serikali.
Njia nyingine wanayoitumia ni kukusanya wanafunzi ambao hawakuchaguliwa kujiunga na shule yoyote ile na kuwaandikisha katika shule zao, ambapo pia baadhi ya wazazi wamekuwa wakilipia wanafunzi wao fedha hizo wakijua kuwa ni utaratibu mpya ambao serikali imeuleta ili kusaidia wanafunzi.
Mfumo mwingine ambao umekuwa ukitumika kuwasajili wanafunzi hao katika shule hizo ni kwa walimu wakuu kuwahamishia katika shule zao kwa kisingizio kuwa wanahamia kutoka shule nyingine ya serikali lakini shule wanazodaiwa wanatoka wanakuwa hawajaandikishwa, wala hawajulikani huko.
Katika shule ya Sekondari Lumala iliyoko jijini Mwanza, jumla ya wanafunzi 48 wamesajiliwa katika shule hiyo licha ya kwamba hawakuchaguliwa (kufaulu) kujiunga na shule hiyo. Taarifa zinaeleza kuwa, Idara ya Ukaguzi wa Elimu Kanda ya Ziwa inaendelea na uchunguzi katika shule hiyo. 
Mkuu wa shule hiyo, Sabina Kibaki hakuweza kuwa tayari kuzungumzia hilo, badala yake alimkimbia mwandishi wa habari na kuacha ofisi yake na kutokomea kusikojulikana. Hata hivyo, baadhi ya walimu walikiri kuwapo kwa tatizo hilo shuleni hapo.
Mzazi mmoja mwenye mtoto wa kidato cha tatu katika shule hiyo ambaye naye yumo kwenye idadi ya watoto ambao hawajafaulu, anasema alisikia habari za watoto ambao hawakuchaguliwa kuandikishwa katika shule hiyo naye akaenda akijua ni utaratibu mpya wa serikali au ni mfumo wa kuboresha elimu kwa walioshindwa.
“Mimi nilisikia kuwa hapa wanasajili watoto, nikamleta nikalipia shilingi laki tatu, mtoto akaandikishwa, nilijua serikali imeamua kuweka mfumo mpya sikujua kama ni dili la walimu, nililipa kama kawaida na nikajaza fomu nyingi nyingi tu, na sikuwa peke yangu” alieleza mzazi huyo ambaye hakutaka kutajwa jina lake gazetini kwa hofu ya kujulikana na walimu wa shule hiyo.
Mkaguzi wa Elimu Kanda ya Ziwa, Edith Mwijage, aliliambia Raia Mwema, kuwa tatizo hilo ni kubwa katika kanda yake na kwamba pamoja na juhudi ambazo wamekuwa wakifanya kukagua shule hizo na kutoa ripoti kwa mamlaka husika, hakuna hatua zinazochukuliwa.
Pamoja na kudhibitsha kuwapo kwa tatizo hilo katika Shule ya Sekondari Lumala, Mwijage amelieleza gazeti hili kuwa tatizo hilo limeshamiri katika kanda yake na wamekuwa wakipambana nalo wakati mwingine bila kupata ushirikiano wa kutosha kutoka kwa baadhi ya mamlaka husika, kiasi cha hata kuwakatisha tamaa katika utendaji wao wa kazi.
Kwa mujibu wa mkaguzi huyo ambaye anasimamia mikoa ya Mwanza, Mara na Geita kuna wanafunzi zaidi 600 waliosajiliwa kiyume cha utaratibu kwenye shule 60 za sekondari katika wilaya tatu za Kanda ya Ziwa ambazo walizifanyia ukaguzi wa awali na kubaini kuwa, hawakufaulu mtihani wa darasa la saba.
Anaeleza kuwa walichukua shule 20 kama sampuli za kufanyia ukaguzi kutoka kila wilaya katika wilaya za Sengerema, Magu na Geita ambako walikutana na matatizo ya wanafunzi kutokuwa na rekodi za wapi walikotokea katika elimu yao ya msingi na hata hawamo kwenye orodha ya wanafunzi wa shule wanazodaiwa kuwa walisoma wakiwa shule za msingi.
“Wilaya ya Geita tulikuta wanafunzi 220 ambao si halali na wameingizwa sekondari bila kuchaguliwa na wengine 107 hawana fomu za TSN 9, walizopaswa kujaza wakiwa shule ya msingi, fomu zilizotolewa zilikuwa za kughushi hazikuwa halali,” alieleza.
Katika Wilaya ya Sengerema walikuta wanafunzi waliosajiliwa kinyume cha utaratibu katika shule za Nyamatongo, Nyakasunga, Tabaruka na Ngweri ambapo katika Wilaya ya Magu shule za Itumbili, Ngasamo, Magu, Badugu na Lamadi zilikuwa na tatizo hilo ambako wanafunzi karibu ya 400 katika wilaya hizo waliingizwa sekondari kinyemela.
Pamoja na matatizo hayo, Shule ya Sekondari Mwingilo iliyoko wilayani Geita, mwaka jana walikuta wanafunzi waliomaliza kidato cha nne siku nyingi na wengine wa kidato cha kwanza walikuwa wanafanyishwa mtihani wa kidato cha pili bila kuwa wamesajiliwa.
Mwijage anasema hali hii imechangia kwa kiasi kikubwa mrundikano wa wanafunzi darasani na kudhoofisha hadhi ya elimu ambapo wakati darasa linalopaswa kuwa na wanafunzi 40 au 45 linakuwa na watoto zaidi ya 60, wengi wakiwa ni walioingizwa shuleni isivyo halali.
Baadhi ya wanafunzi waliohojiwa na Raia Mwema walionyesha kutokuwa na uhakika wa majina ya shule za msingi walizosoma na wengine hata hawaelewi au hawakumbuki kama walishawahi kujaza fomu za TSN.9.
Alipoulizwa ukaguzi wao huo unasadia nini kama hali iko hivyo na hakuna hatua zinazochukuliwa dhidi ya hali hiyo, alisema kuwa wao kama wakaguzi kazi yao inaishia kwenye kukagua hali ya elimu ilivyo na wanatoa taarifa na ushauri kwa mamlaka husika ambazo ndizo zinatakiwa kuchukua hatua dhidi ya hali hiyo.
Baada ya ukaguzi wanawaandikia taarifa na ushauri wakurugenzi wa halmashauri husika na ofisi ya katibu tawala wa mkoa wakipendekeza hatua za kuchukuliwa kukabili tatizo.
“Jambo la kusikitisha ni kuwa nazungumza kwa masikitiko kwamba tangu mwaka jana (2011) novemba, halmashauri za wilaya hizi zenye matatizo hazijajibu wala kueleza ni nini kinaendelea,” alieleza Mwijage.
Taarifa kutoka katika baadhi ya shule zinazotuhumiwa zinaeleza kuwa, wakuu wa shule wamekuwa wakijipatia fedha nyingi kutokana na mfumo huu kwa kushirikiana na baadhi ya vigogo katika idara za elimu za halmashauri hizo na wengine kutoka idara za elimu za wilaya na mikoa hiyo.
“Huu wanaofanya walimu ni utaratibu unaoua kabisa elimu yetu, lakini hawako peke yao. Mkuu wa shule pekee hawezi akafanya hivi bila kugundulika na kufukuzwa mara moja, wana mitandao yao ya ulaji na wakubwa katika sekta ya elimu,” alidai mwalimu mmoja kutoka moja ya sekondari wilayani Magu, aliyeomba jina lake lihifadhiwe kwa usalama wa kazi yake.
Anaeeleza kuwa shule za kata zimekuwa zikitumiwa zaidi katika kufanikisha mpango huo kwa kuwa watu wanazipuuza na hata viongozi wengine wamekariri ya kuwa, shule hizo zina matatizo na kwa hiyo hakuna haja ya kuzifuatilia.
Gazeti hili lilimtafuta Katibu Tawala wa Mkoa wa Mwanza, Dorothy Mwanyika, ambaye ofisi yake ndiyo mamlaka ya nidhamu kwa wakuu wa sekondari hizo. Hata hivyo, Mwanyika hakuwa tayari kuzungumzia suala hilo.
“Hili suala muulize Ofisa Elimu wa Mkoa, ndiye atakuwa na taarifa kina,” alijibu kwa kifupi.
Kwa upande wake, Ofisa Elimu wa Mkoa a Mwanza, Khamis Maulid, alikiri kuwapo kwa tatizo hilo katika shule za mkoa wake lakini akasema ziko hatua mahsusi ambazo zinachukuliwa dhidi ya hali hiyo.
“Tatizo hili lipo, hivi tunavyozungumza na wewe tumeunda kamati katika kila wilaya zinazohusisha afisa elimu sekondari, afisa elimu shule za msingi, afisa usalama wa taifa wilaya na kamanda wa polisi wa wilaya ili kupita shule hadi shule kukagua na wakishatuletea taarifa, tutachukua hatua” alieleza.
Akizungumzia kuhusu Sekondari ya Lumala alisema kuwa, jambo hilo amelisikia na kwamba huko pia wako watu wanafanya kazi ya kukagua na hatua zitachukuliwa baada ya kupata taarifa kamili.
“Hata wizara imeagiza kufanya uchunguzi huo, tumepta barua tarehe 26 Juni (2012) na tumeagiza wilaya zote ziwe zimeshafanyiwa ukaguzi mpaka kufikia Julai 30, baada ya hapo hatua zitachukuliwa. Tutawaondoa wanafunzi hao na watumishi waliohusika watachukuliwa hatua za kinidhamu, ikiwamo kushitakiwa” alieleza.


