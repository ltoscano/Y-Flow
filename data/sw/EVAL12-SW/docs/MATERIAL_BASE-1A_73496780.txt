
Ibada mpya Arusha: Waumini huchomwa moto kuunguza dhambi Jun 02, 2012

NI chumba kidogo kilichojaa ndoo za maji, masanduku ya nguo vikiacha nafasi finyu kwa ajili ya kitanda, seti moja ya sofa na meza ndogo.

Lakini ndani ya chumba hiki kidogo kama kilivyo, kuna watu zaidi ya 10, kati yao wanawake tisa, kuna walioketi kitandani na wengine sakafuni huku mama moja akiwa amekalia sofa na anayeelezwa kuwa mume amekaa kitandani.
Juu ya meza ndogo kuna chakula kilichoandaliwa tayari kwa ajili ya walioko chumbani humo, lakini shughuli hiyo inasitishwa kwa ajili ya ujio wangu.
Chumba hiki kiko ndani ya nyumba moja yenye vyumba karibu 10 vya wapangaji wengine katika eneo la Makao Mapya, Manispaa ya Arusha, jirani kabisa na Baa maarufu ya Palace.
Raia Mwema imefika hapa kupata undani wa habari za kikundi kipya cha maombi kinachodaiwa kutumia moto halisi “kuchoma dhambi” katika miili ya waumini wake.
Mwenye kikundi hiki ni Andrea Silayo (55) na mkewe ambaye asili yake ni nchi jirani ya Kenya. Mama huyo na mume wake ndio wanaoelezwa kuwa viongozi wa kikundi hiki cha maombi ya usiku ambacho hivi karibuni kimezua tafrani mjini Arusha na katika vitongoji vyake.
Silayo pia anafahamika kama mfanyabiashara maarufu wa kuuza vyuma chakavu katika Manispaa ya Arusha na anadaiwa kuwa ni mmoja wa wafadhili wakuu wa kikundi hicho.
Tuhuma zinazoelekezwa kwa kikundi hiki ni aina hiyo ya maombi ya kuchoma
“moto dhambi” katika miili ya waumini wake na kuwachapa mijeledi kama njia ya kumfukuza shetani na hivyo kikundi hicho kuwafanya waumini hao kuwa wahanga wa majeraha makubwa yanayotokana na vipigo kutoka kwa “watakatifu” wanaoendesha maombi hayo.
Miongoni mwa wahanga hao ni watoto wadogo wenye umri wa miaka kati ya saba na 15 kutoka maeneo mbalimbali ya Manispaa ya Arusha ambao wanapelekwa hapo na wazazi au walezi wao ili waombewe. 
Wanafunzi wawili wavulana wa Shule ya Msingi Ngarenaro ni miongoni mwa waliopata majeraha makubwa huku mmoja akiwa amevunjwa mkono wake kutokana na kipigo kilichotokana na aina hiyo ya ibada.
Watoto hao pia kwa mujibu wa taarifa ya Polisi mkoani Arusha, baada ya kufanyiwa uchunguzi na madaktari wa hospitali ya Mkoa ya Mount Meru, waligundulika kuwa wamelawitiwa. 
Raia Mwema ilizungumza na wanafunzi hao wa shule ya Ngarenaro katika kituo cha polisi wakiwa na Baba yao ambaye kwa sasa jina lake halitatajwa ili kulinda utabulisho wa wanae, walieleza kuwa mama yao ambaye ni mmoja wa wanamaombi wa kikundi hicho, ndiye aliyewapeleka katika maombi ya kikundi hicho mwanzoni mwa mwaka huu.

“Mara ya kwanza tulipofika katika nyumba hiyo tulichomwa moto katika viungo vyetu mbalimbali na kuchapwa kwa mijeledi ili mapepo yatutoke,” anaeleza moja watoto hao akisumulia yaliyomsibu.
Aliongeza mwanafunzi huyo: “Wakati tunachomwa na kuchapwa, wanawake walikuwa wanaimba nyimbo mbalimbali za kumsifu Mungu…baada ya hapo walitufungia kwenye stoo ndogo iliyopo nje ya chumba hicho na wao kuendelea na ibada yao ambayo wanaifanya wakiwa wamevua nguo.
“Maumivu yalikuwa makali sana na kuna wakati mdogo wangu alipoteza fahamu kwa muda wa saa tatu wakaanza kumwagia maji na kumpepea hadi alipozinduka baadaye.” Baba wa watoto hao anasema ya kuwa vitendo walivyofanyiwa watoto wake vimemuumiza sana na anachosubiri kuona ni kama sheria itachukua mkondo wake ili wahusika wachukuliwe hatua za kisheria.
Baada ya matukio hayo sasa anasema amechukua uamuzi wa kutengana mkewe na analalamika kwamba baada ya watoto hao kufanyiwa vipimo na madaktari wa Hospitali ya Mount Meru, hakupewa taarifa ya mambo yalivyo.
“Bado sijapewa taarifa ya matibabu ya wanangu. Daktari aliyewapima anadai kuwa nifuate taarifa hiyo baadaye. Hapa ndipo ninapopata wasiwasi kuwa kuna jambo linafichwa,” anaeleza kwa masikitiko japo hakuna daktari wa Hospitali hiyo ya Mkoa aliyethibitisha madai hayo.
Lakini pia watu wazima hawajanusurika mateso yanayotolewa kwa wenye dhambi katika kikundi hiki, inaelezwa kuwa watu wengi, hasa wanawake, wamepata majeraha makubwa kutokana na kipigo kinachotokana na utoaji wa mapepo.

Kwa ujumla mambo hayo yamekuwa yakifanyika nyuma ya pazia la “uhuru wa kuabudu” na mmoja wa viongozi wa dini wanaoheshimika mjini Arusha anasema kuna makanisa yanayofikia manne, yanayodaiwa kushiriki ibada za aina hiyo.

“Kuna tetesi zimeenea kuwa kuna makanisa kama manne hivi ambayo yanafanya aina za ibada zinazokwenda kinyume na maandiko ya Biblia. Sasa vyombo vya dola vinatakiwa vifanye uchunguzi ili kuthibitisha madai hayo,” anasema kiongozi huyo.

Mmoja wa wapangaji wa nyumba hiyo ameithibitishia Raia Mwema ya kuwa kikundi hicho cha wanamaombi hufanya sala katika chumba hicho na kuongeza kuwa vitendo vya wanamaombi hao vimekuwa kero kubwa wapangaji wengine.
“Kwa kweli hapa siku wakifanya maombi yao hatulali kwani wanaimba na kusali kwa sauti ya juu sana ….lakini kuna mambo yasiyofaa tunasikia wanafanya usiku ambayo siwezi kuthibitisha,”anasema mpangaji huyo.
Lakini akizungumzia madai yanayoelekezwa katika kikundi chake Silayo aliyakanusha akisema: “Mimi sina kanisa hapa. Nilikuwa naendesha maombi ya jioni lakini sasa tumeacha. Hii ni baada ya shetani kuingilia kati.” Hayo yakiendelea, mkewe anaamka haraka kutoka kwenye sofa na kusema: “Wewe umetumwa na maadui wetu wa muda mrefu. Lakini nakueleza hakuna utakachopata hapa. Ondoka haraka.
“Vita yetu si ya kimwili, bali ni ya roho. Hivyo tunamuachia bwana aamue,” alilalamika Mama Silayo na kuongeza: “Na ninyi waandishi hampati kitu hapa, hatusemi zaidi ya haya basi.” Akizungumzia taarifa za ukiukwaji wa taratibu za kuabudu unaodaiwa kufanywa na kikundi hicho, Kaimu Kamanda wa Polisi Mkoa wa Arusha, Marko Kazumari, alithibitisha taarifa za kikundi hicho kuwajeruhi waumini wake kwa vipigo na uchomaji moto wakiwamo wanafunzi hao wawili.

“Ni kweli tuna taarifa za kikundi hiki kuhusu aina hiyo mpya ya ibada na tayari tumewafungulia mashitaka viongozi wake na kuwafikisha mahakamani, ” alisema Kamanda Kazumari.
Alisema Polisi, hata hivyo, bado wanafanya uchunguzi zaidi kufahamu watu wanaokifadhili kikundi hicho ambao wanadaiwa kuwa na uwezo kifedha na nyadhifa katika makampuni binafsi ya hapa.
Kazumari aliwataka wananchi waliowahi kufanyiwa vitendo visivyofaa na kikundi hicho kutoa taarifa kituoni ili hatua zaidi zichukuliwe badala ya kufanya mambo hayo kuwasiri huku watu wengi zaidi wakiumia.
Naye Mkuu wa Wilaya ya Arusha, Evance Balama, ameiambia Raia Mwema kuwa Serikali kwa upande wake imepiga marufuku kikundi hicho kwani kilikuwa hakijandikishwa kwa mujibu wa sheria.
“Sheria zinaeleza wazi kuwa kikundi chochote cha dini au hata vikundi vya kijamii vinapswa kuandikishwa, lakini hawa walikuwa wanafanya maombi hayo kinyume cha sheria kwa kuwa hawakuandikishwa,” alisema.

Alionya kuwa aina ya ibada hiyo haitaruhusiwa kamwe na Serikali kwa kuwa inakwenda kinyume na maadili na mafundisho ya dini zote na akaongeza ya kuwa vyombo vya dola sasa vinachunguza pia vikundi vingine vya aina hiyo ambavyo vinadaiwa kushamiri katika mji wa Arusha.
Katika siku za karibuni yamezuka madhehebu mengi hapa, mengi yakidaiwa kuendesha ibada ambazo zimejaa matendo ambayo kimsingi ni kwenda kinyume na mapenzi ya Mungu.
Kati ya maeneo yenye madhebeu mengi tata ni eneo maarufu la Mererani, linalosifika kwa kuwa na vito adimu, tanzanite.


