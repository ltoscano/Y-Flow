
19 December 2012

TUCTA waichimba 'mkwara' serikali

Na Grace Ndossa

SHIRIKISHO la Vyama vya Wafanyakazi nchini (TUCTA), limesema halitasita kuchukua hatua zaidi kwa Serikali kama itaendelea kupuuza madai mbalimbali ya wafanyakazi.
Akizungumza na waandishi wa habari Dar es Salaama jana, Rais
wa shirikisho hilo, Bw. Omar Juma, alisema hivi sasa hawapo
tayari kurudi nyuma kwani wamepata uzoefu wa kutosha.

Alisema kikao cha 24 cha Kamati ya Utendaji kilichokaa Desemba mwaka huu, kilijadili kwa kina hali ya mazingira ya kazi nchini na kutoa mapendekezo yake kwa Serikali.

“TUCTA inaitaka Serikali katika bajeti yake ya mwaka 2013/14, iongeze mishahara ya wafanyakazi katika sekta ya umma kwa asilimia 100 ili waweze kumudu gharama za maisha,” alisema.

Aliongeza kuwa, Serikali inapaswa kuchukua hatua madhubuti za kuhakikisha mfumuko wa bei unakuwa chini ya asilimia 10 kabla ya Aprili 2013.

Bw. Juma alisema Serikali itangaze kima cha chini cha mshahara na marupurupu kwa sekta binafsi kabla ya Aprili 2013, kupunguza kodi ya mapato ya ajira na kufikia kiwango kisichozidi asilimia 11.

Alisema umefika wakati wa Serikali kuweka wazi mikakati yake ya kuondokana na tatizo la ukosefu wa ajira badala ya kuendeleza maneno ya kupeana matumaini.

“Suala la ongezeko la gaharama za nishati hasa umeme na mafuata ya kuendesha mitambo, petroli na dizeli nalo liangaliwe kwa umakini mkubwa kwani wananchi wamechoka kuona gharama zake zikipanda siku hadi siku,” alisema.

Aliongeza kuwa, mahusiano kati ya TUCTA na Serikali yataendelea kama madai ya wafanyakazi yatatekelezwa kwa muda muafaka.


