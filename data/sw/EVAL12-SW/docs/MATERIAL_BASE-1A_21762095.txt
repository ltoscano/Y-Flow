
Tumejiandaa vipi na ‘ uvamizi wa Wachina’?
Feb 08, 2013

NITAANZA kwa kukumbushia alichopata kutamka Askofu Desmond Tutu. Aliyasema:

“ Kuna tofauti ya kimsingi kati ya kuwa huru na kuwa katika hali ya kukandamizwa. Kuwa huru ni pamoja na kupata huduma za msingi za kijamii; kuwa na ajira, maji ya bomba, umeme, makazi bora na huduma za msingi za afya.
Kuna maana gani basi ya kuwa huru wakati ubora wa maisha ya watu haujaimarishwa? Kama sivyo, hata kura nazo hazina maana yeyote!” – Desmond Tutu ( William Gumede; Thabo Mbeki
And The Battle For The Soul Of The ANC, Uk. 67)
Na mwanafasihi Mtanzania Profesa Kezilahabi anayesema haya: “ Siku hiyo ikifika utaona ishara itakayokuongoza. Utakapofika pale ambapo kila binadamu lazima afike utajua hukukosea; kwani njia ya kwenda huko inajulikana kwa wote na inakwenda moja kwa moja bila kupinda.
Huna haja ya kusoma kitabu chochote kupata maelezo ya kwenda huko wala hakuna haja ya kusikiliza mahubiri. Hakuna utaalamu unaohitajika , maana utajikuta umefika. Utakapofika utamkuta amekaa peke yake akiwatazama wale wengine . Hao wengine utawatambua maana ni ndugu zako wote.

Wengi kati yao ndio wale waliokuwa askari wa mwanga. Wale ambao hutaweza kuwatambua atakutambulisha kwao, na wewe utachukua nafasi yako. Usistuke utakaposikia majina yao; maana, wengi kati yao wana majina makubwa. Utawakuta wanafanya jambo fulani. Wewe pia fanya kama wao bila kuuliza , bila manung’uniko, na usikate tamaa. Kwa sasa hivi subiri ishara” ( E. Kezilahabi, Nagona)
.

Ndugu zangu, Kuna jeshi la Wachina linakuja, wako wengi. Kwenye moja ya picha za magazetini hivi karibuni, ilimwonyesha Rais wetu akiwa amezungukwa na Wachina. Rais alivalia ‘ kijamaa’, lakini Wachina walivalia ‘ kibepari’- suti na tai.

Naam, China ni taifa kubwa kiuchumi. Uchumi wake unakua kwa kasi kubwa, ni uchumi wa kibepari. Na idadi ya Wachina nayo ni kubwa. Ili kuweza kushindana kibiashara, China kwa sasa inahitaji mali ghafi nyingi kwa viwanda vyake.
China inahitaji nishati pia; mafuta na gesi. Wachina wameigeukia Afrika. Wachina leo, kwa kutumia mahusiano mazuri na ya kirafiki ya kihistoria, ya tangu ya enzi za Vita Baridi wanajipenyeza kila kwenye uwezekano wa kuvuna mali ghafi ikiwamo mafuta na gesi.
Nao wanakuja na ahadi za misaada ikiwamo kutujengea barabara, viwanja vya michezo vya kisasa na hata kumbi
za kimataifa za mikutano. Duniani hakuna cha bure. WaChina wanavuna zaidi ya wanachotupa. 
Tujiulize; tunataka nini? Tuangalie pia, masharti ya misaada ya Wachina. Tuangalie vile vile mazingira ya ajira wanazokuja nazo Wachina katika kuwekeza kwao hapa kwetu. Ilivyo sasa, inatokea wawekezaji wa Kichina wanakuja nchini wakiwa na wafanyakazi wao, na wakati mwingine, hata vibarua wa kubeba zege wanatoka Uchina.
Hali hii haisaidii kutatua tatizo la ajira kwa vijana wetu. Na hata inapotokea Wachina wakatoa ajira, basi, mazingira ya ajira huwa
magumu kwa vijana wetu. Ujira ni mdogo na masharti ya kazi kwa vijana wetu huwa magumu sana.
Tujiulize pia, uwekezaji wa Wachina unatoa fursa kwa Wa tanzania kupata maarifa ya kiufundi na kiutawala kwenye sekta ambazo Wachina hao wanawekeza hapa nchini? Hofu yetu, kama nchi, ni kuendelea kuwa tegemezi, hivyo masikini, huku nchi yetu ikiwa na rasilimali nyingi.

Tujifunze kwa wenzetu Wahindi na India, nao walikuwa taifa masikini kama sisi. Lakini, waliwekeza zaidi kwenye elimu ya watu wao na kwa lugha yao, Kihindi. Na hata kwenye uwekezaji, wamekuwa wakizingatia zaidi maslahi ya muda mrefu ya India.

Hivyo, na tujihadhari, na ‘Uvamizi wa Wachina.’ Yumkinini umetukuta tukiwa hatujajiandaa, kama taifa. Nimechokoza mjadala.


