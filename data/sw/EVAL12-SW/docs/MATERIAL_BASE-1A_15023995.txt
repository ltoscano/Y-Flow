
Wakulima wadai kurudishiwa pesa
WANAHISA wa kiwanda cha majani chai cha Nyansiongo kwenye Kaunti ya Nyamira wamegoma kuchuma zao hilo wakilalamikia Halmashauri ya Ustawi wa Majani Chai ya Kenya (KTDA) kwa kukosa kuwarudishia Sh142 milioni.
Mwenyekiti wa bodi ya wakurugenzi wa kiwanda, Bw Christopher Nyakora na wanahisa Ezekiel Nyaanga na Shaddock Momanyi jana walishutumu halmashauri kwa kukataa kuwarudishia wakulima fedha zao.
“Maafisa wa KTDA sasa wanawatisha kuwachukulia wakurugenzi wa kiwand chetu hatua kama wataendelea kufuatia jambo hilo. Tayari halmashauri hiyo imeandikia barua wakurugenzi wetu wawili wakiwajulisha kuwa wamewasimamisha kazi kwa muda,” Bw Nyakora alisema. 
Wakulima walikuwa wamekatwa pesa hizo ili kuwasaidia kujenga kiwanda kingine ambacho kingesaidia kile cha Nyansiongo kusaga chai ya ziada. Kila mkulima alitozwa Sh3 kwa kila kilo moja. Hata hivyo, wakulima hao waliacha mradi huo baada ya kutofautiana mahali ungejengwa, na wakataka kurudishiwa fedha hizo.


