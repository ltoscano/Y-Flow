Mganga wa Wilaya adaiwa kuhujumu huduma za afya
Apr 11, 2013

SHUGHULI za utoaji tiba katika Zahanati ya Ngarenanyuki iliyopo Wilaya ya Arumeru, mkoani Arusha zimezorota kutokana na kuibuka kwa utata wa matumizi ya mashine ya kisasa ya kupima magonjwa mbalimbali inayofahamika kitaalamu kama vitatech.
Zahanati hiyo ilijengwa mwaka 2007 katika Kijiji cha Olkong’wado kwa msaada wa shirika lisilo la kiserikali la Afrika Amini Alama kutoka nchini Austria na ilifunguliwa na kuanza kutoa huduma mwaka 2010,
baada ya serikali ya kijiji kutoa eneo la ardhi.
Tangu ilipoanza kutoa huduma zahanati hiyo imekuwa mkombozi wa huduma za afya kwa wananchi wa vijiji zaidi ya vitano vinavyouzunguka Mlima Meru kwa upande wa mashariki ambavyo wananchi wake walikuwa wakilazimika kufuata huduma hiyo umbali mrefu, Hospitali ya Wilaya ya West Meru iliyopo Tengeru.
Vijiji vinavyohudumiwa na zahanati hiyo ni pamoja na Olkung’wado, Kisimiri, Kisimiri Juu, Ngabobo na Uwiro ambavyo kwa pamoja vina wakazi wanaokadiriwa kufikia 40,000 na pia wilaya za jirani za 
Hai na Siha, mkoani Kilimanjaro.
Aidha, zahanati hiyo pia imekuwa ikitoa huduma kwa wagonjwa kutoka
wilaya za jirani kutokana na kuwapo kwa madaktari bingwa wawili wanaojitolea kutoka nje ya nchi na kuwapo kwa mashine za kisasa za upimaji wa maradhi mbalimbali.
Imeelezwa kuwa baada ya kukamilika kwa ujenzi wa zahanati hiyo, mmoja wa wafadhili ambaye pia ni Cornellia Frisee Wallner alipata ufadhili wa kupata mashine ya Vitatech ambayo hutumika kupima aina mbalimbali ya maradhi katika mwili wa binadamu.
Sambamba na mashine hizo pia wafadhili walijitolea vifaa vingine vya
kisasa pamoja na dawa na kuifanya zahanati hiyo kutoa huduma bora za afya kwa wananchi wa maeneo hayo. 
Baada ya kupata ufadhili wa mashine hizo kutoka nchi za Jumuiya ya
Ulaya pamoja na dawa za magonjwa mbalimbali ya binadamu, wafadhili
hao pia waliwagharimia masomo ya muda mfupi wauguzi wawili ambao
ndiyo waliokuwa wakitumia mashine hizo.
Kwa mujibu wa mmoja wa madakatari hao, mashine hiyo imeunganishwa na mtandao wa kompyuta na kwa hivyo, ina uwezo wa kubaini kwa urahisi anachoumwa mgonjwa husika. 
“Matibabu ya aina hiyo ni ya kisasa sana na wagonjwa waliokuwa wamehangaika katika hospitali mbalimbali hata zile za rufaa bila
kupata suluhu ya matatizo yao walipata ahueni baada ya kupata vipimo
vya mashine hiyo,” anaeleza mmoja wa wahudumu wa hospitali hiyo. 
Muuguzi huyo alibainisha kuwa hata hivyo kwa muda mrefu shirika hilo limejikuta katika msuguano wa chini kwa chini na ofisi ya mganga mkuu wa wilaya ambayo ilikuwa inataka vifaa hivyo vipelekwe
wilayani na kuwa chini ya usimamizi na uangalizi wao.
“Baada ya vifaa kuwasili nchini mwaka 2011 kutoka nje ya nchi, Ofisi ya Mganga Mkuu iliagiza vifaa hivyo na dawa viwasilishwe wilayani kwanza lakini baadhi ya viongozi wa wilaya na Ofisi ya Mganga Mkuu wa
Mkoa walikataa,” alisema muuguzi huyo.
Alisema viongozi wa serikali hasa Mkuu wa Wilaya ya Arumeru wakati huo,
Mercye Silla, alikataa na kuweka bayana kuwa hata wananchi wa vijiji waliopewa msaada wa huduma hiyo ya zahanati walikuwa na haki ya kupata matibabu na msaada huo ulitolewa na wafadhili kwa ajili yao na si vinginevyo.
“Tangu wakati huo ofisi ya DMO imekuwa haitoi ushirikiano wowote kwa zahanati hii pamoja na wafadhili hali ambayo imesababisha kuwa na
Uhusiano duni baina wahusika,” aliongeza kusema muuguzi huyo.
Kuzorota kwa utoaji huduma
Hata hivyo pamoja na mafanikio hayo ya awali ya mradi huo sasa hali ya utoaji tiba imezorota kutokana kile kinachoelezwa kuwa ni hatua ya Mganga Mkuu wa Wilaya ya Arumeru (DMO) kuwahamisha watumishi
wawili wa zahanati hiyo ambao walikuwa na utaalamu wakutumia mashine ya Vitatech na nyingine aina ya Senner.
Imeelezwa kuwa watumishi hao walihamishwa tangu Januari, mwaka
huu, hali ambayo imesababisha kusitishwa kwa matumizi ya mashine ya Vitatech na Senner hivyo kuathiri kazi ya utoaji tiba kwa wagonjwa.
“Wagonjwa wengi kutoka ndani na nje ya wilaya wamekuwa wakifika hapa kwa wingi kufuata huduma hii lakini huduma imesisitshwa hivyo wengi wanalazimika kurudi makwao,” anasema mmoja wa wahudumu wa zahanati hiyo ambaye naye alizungumza kwa sharti la kutotajwa jina lake gazetini.
Wananachi wapanga maandamano 

Kutokana na sakata hilo, wananchi wa vijiji vya Kata ya Ngarenanyuki walipanga kuandamana mwishoni mwa wiki iliyopita kwenda kwa Mkuu wa Mkoa wa Arusha, Magesa Mulongo, kupinga uamuzi wa Mganga Mkuu wa Wilaya.
Hata hivyo kabla ya kufanyika kwa maandamano hayo uongozi wa
Halmashauri ya Wilaya chini ya Mwenyekiti wake, Godwin Majola, ulifunga safari ya kwenda kuwatuliza na kuzungumza nao


