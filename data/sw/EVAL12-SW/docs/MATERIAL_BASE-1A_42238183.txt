
Sh5 bilioni kukarabati miundombinu Moshi
Happiness Tesha, Mwananchi htesha@mwananchi.co.tz
Moshi. Manispaa ya Moshi mkoani Kilimanjaro inahitaji Sh5 bilioni kwa ajili ya kufanya ukarabati wa miundombinu na kurekebisha mifereji ili kurudi katika hali yake ya zamani baada ya kuharibiwa na mvua.
Mbunge wa Moshi Mjini Jaffar Michael (Chadema) alisema hayo jana alipotembelea kata saba zilizoathirika na mvua na kusababisha maafa kwa wakazi wa maeneo hayo.
Alisema ili manispaa hiyo irudi katika hali yake ya awali, lazima wapate fedha zitakazosaidia kurekebisha miundombinu na mifereji iliyoharibiwa na mvua.
Aliwataka wananchi kuzingatia sheria ya kujenga mita 60 kutoka katika chanzo cha maji. 
“Watu wengi wamejenga karibu na vyanzo vya maji yaani wameyafata maji na mvua kama hizi zinapokuja wao wanakuwa wakwanza kupata maafa, niwaombe wale wanaoanza kujenga kuzingatia sheria ya mita 60 wakati wa ujenzi,” alisema.
Kutokana na baadhi ya kata kuwa na madaraja hatarishi kwa wakazi, Mstahiki Meya wa manispaa hiyo Raymond Mboya aliwata madiwani kuwasilisha suala hilo katika vikao vya baraza ili kuyajadili na hatimaye kuyapatia ufumbuzi.


