
Polisi wamfungia kiongozi ofisini
DHAKA, POLISI wa Bangladesh jana walimfungia kwa afisi yake kiongozi wa upinzani Khaleda Zia eneo la Dhaka na kupiga marafuku maandamano yoyote huku taharuki ikiendelea kuongezeka nchini humo.
Bi Zia alikuwa ametishia kuandaa maandamano mjini Dhaka ili kuadhimisha “Siku ya Kifo cha Demokrasia’ leo wakati wa maadhimisho ya kwanza ya uchaguzi ambao chama cha upinzani cha Bangladesh Nationalist Party (BNP) kilisusia.
“Amezuiliwa katika afisi yake. Polisi wamezingira afisi yake na kufunga barabra zinazoelekea eneo hilo. Alikuwa atembelee mwanachama wake mgonjwa mchana lakini akakatazwa kutoka,” alisema msaidizi wa Zia, S.R. Shimul Biswas.
Polisi walipiga marufuku maandamamo na mikutano katika mji mkuu kutoka Jumapili, hatua ambayo ilisemekana kuzuia vurugu baada ya chama pinzani kutangaza maandamano.
“Tulitoa marufuku hiyo baada ya maandamano yanayopangwa na chama pinzani kuhatarisha usalama wa taifa,” msemaji wa polisi eneo la Dhaka, Masudur Rahman aliwaambia wanahabari.
Vyombo vya habari nchini humo vilisema kuwa makao makuu ya upinzani eneo la Dhaka yalifungwa na polisi Jumamosi usiku na magari ya kijeshi kufunga barabara zote zinazoelekea eneo hilo.
Bi Zia alilazimika kukaa katika afisi yake usiku wote licha ya majaribio kadhaa ya kutaka kuondoka eneo hilo. 
Kanda za video zilionyesha maafisa wa polisi wakiwakamata watu kadhaa ambao walijaribu kumtembelea Bi Zia katika afisi yake. 


