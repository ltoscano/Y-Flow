
Miradi ya COCOBA yapamba moto Mbeya May 25, 2012

WAKATI wa majira ya kiangazi, wananchi wa Kata ya Chimala katika Wilaya ya Mbarali mkoani Mbeya waliamini zaidi kilimo cha vinyungu kama shughuli pekee ya kuwaingizia kipato. Hawakuthamini shughuli nyingine yoyote zaidi ya kilimo hicho kinachoendeshwa kwenye mabonde ya mito.

Ni kilimo ambacho kimekuwepo miaka yote. Wamekuwa wakirithishana kizazi na kizazi. Kwao, kilimo hicho ndiyo kilikuwa mkombozi wao wakati wa majira ya kiangazi. Kilijijenga kati jamii yao kikawa sehemu ya utamaduni wao.

Lakini wakati wakiendelea na kilimo hicho, hawakuelewa juu ya madhara yake kwa mazingira ya eneo lao; wala jinsi kinavyochangia katika mabadiliko ya nchi duniani. Walichokifahamu wao ni mavuno kutokana na mazao mbalimbali waliyolima wakati huo ambayo ni pamoja na mboga mboga na mahindi ya kiangazi.

Wasafiri nao walifurahia mahindi na karanga mbichi vikiwa vimechemshwa kila walipopita maeneo ya kuanzia Igurusi hadi Igawa. Iwe masika au kiangazi, yalikuwa ni mazao ya wakati wote.

Lakini mabadiliko katika tabianchi (climate change) yaliyolikumba bonde la Usangu ilimo kata hiyo ya Chimala yalisababisha madhara katika maisha ya kila siku ya wananchi wa bonde hilo.
Hata hivyo, kutokana na kutofahamu kwamba nao ni sehemu ya wachangiaji wa uharibifu wa mazingira yao, waliendelea kuvamia maeneo ya mabonde yenye unyevunyevu na kuendelea na kilimo chao cha vinyungu.

Pamoja na mikakati mbalimbali ya serikali kuwazuia kuendelea na kilimo hicho, bado haikuwa rahisi kuachana nacho; kwani hawakuona njia nyingine mbadala itakayowapatia kipato wakati huo wa kiangazi zaidi ya kilimo hicho.

Hatua ya miaka ya hivi karibuni ya Shirika la WWF (Programu ya Maji Ruaha) likishirikiana na Halmashauri ya Wilaya ya Mbarali, kuhamasisha uanzishaji wa vikundi vya COCOBA (Community Conservation Bank) imeweza kubadili mawazo na mtazamo wa wananchi wa kata hiyo ya Chimala kuhusu kilimo cha vinyungu.

Afisa Elimu ya Mazingira wa WWF (Programu ya Maji Ruaha), Mwamini Massanja anaielezea hatua hiyo ya uanzishaji wa COCOBA kuwa ndio chimbuko la wananchi wa kata hiyo kukipa kisogo kilimo cha vinyungu na kugeukia shughuli zingine za uzalishaji mali zenye kuwapatia kipato zaidi.

Mtaalamu huyo wa mazingira kutoka WWF analitaja lengo kuu la mpango huo wa vikundi vya COCOBA vilivyoanzishwa mwaka 2004 wilayani humo, kuwa ni kuwapatia wakulima vijijini shughuli mbadala za kiuchumi ili waondokane na utegemezi wa kilimo cha mabondeni maarufu kama vinyungu ambacho huchangia uharibifu wa mazingira.

“Wananchi vijijini wanayategemea zaidi mazingira yao ili kuishi, kwa hiyo unapomzuia asiendelee na shughuli zake anazozitegemea kuishi ni lazima umpatie shughuli mbadala ambayo itampatia pato zaidi na kumpunguzia suluba, hapo hatua ya kumuondoa kwenye shughuli zake za asili itafanikiwa tofauti na hivyo sio rahisi na itakuwa ni kumuonea,” anasema Mwamini.

Baadhi ya shughuli hizo ni pamoja na utengenezaji sabuni, ufugaji kuku na nguruwe, na biashara za maduka ya madawa ya binadamu na mitumba.

Fidas Mwaitegelesya ni miongoni mwa wanachama COCOBA katika Kata ya Chimala aliyeachana na kilimo cha vinyungu na kugeukia utengenezaji sabuni.

Akielezea mafanikio yake, Mwaitegelesya anasema: “Shughuli hii ya utengenezaji sabuni imeniondoa kabisa kwenye vinyungu. Kipato changu hivi sasa ni kikubwa sana kuliko wakati ule nahangaika na vinyungu. Wakati ule ilikuwa ni taabu tupu, niliumia sana lakini kipato kilikuwa kidogo.”

Mkulima huyo hivi sasa hataki kabisa kusikia kitu kinachoitwa vinyungu kutokana na kipato chake cha sasa kitokanacho na biashara yake ya sasa ya sabuni.

“Hii shughuli imenibadili sana. Natengeneza miche 800 ya sabuni kwa mkupuo mmoja. Na kila mche nauza Shilingi 1,000. Sikuwahi kupata pesa kiasi hicho wakati wa vinyungu,” anaelezea Mwaitegelesya kwa kujiamini.

Kwa mujibu wa mkulima huyo, hutumia siku mbili kutengeza mkupuo huo mmoja wa miche 800 ya sabuni ambayo kwa bei ya Shilingi 1,000 kila mche humwingizia Shilingi 800,000 katika kila mkupuo mmoja.

Ni wazi basi kwamba, kama anavyothibitisha mkulima huyo, mpango huo wa COCOBA umesaidia sana kuwapatia wakulima wa kata hiyo shughuli mbadala za kiuchumi; tofauti na kilimo cha vinyungu ambazo zinawaingizia pato kubwa zaidi ya kilimo hicho hivyo kuachana nacho.

Hatua ya wananchi hao kuachana na kilimo cha vinyungu baada ya kupata shughuli mbadala zenye pato kubwa zaidi ni muhimu sana katika kukabiliana na mabadiliko ya tabianchi kutokana na ukweli kwamba mabonde yaliyokuwa yakikauka kutokana na kilimo hicho, sasa yataendelea kuhifadhi maji pamoja na uoto wa asili.

Mkurugenzi Mtendaji wa Halmashauri ya Wilaya ya Mbarali, George Kagomba anabainisha kwamba suala la mabadiliko ya tabianchi katika wilaya hiyo liko bayana na linamgusa kila mtu hivi sasa.

Kagomba anatoa mfano mmoja wa kubadilika kwa misimu ya mvua wilayani humo ambapo anasema kuwa katika msimu wa mwaka 2007 mvua zilianza kunyesha mwezi Agosti wakati mwaka jana zilianza mwezi Desemba na kwa mwaka huu wa 2009 alisema hawana uhakika.

Anasema kwamba pamoja na mabadiliko hayo ya unyeshaji mvua, wananchi hawapewi taarifa za ufasaha zaidi ya zile nusu nusu wanazozisikia kwenye radio. Na miongoni mwa taarifa hizo muhimu za mvua aliitaja ya mvua za el nino ambazo alisema zilipaswa kutolewa kwa ufasaha ili wananchi wachukue tahadhari kukabiliana na matokeo yake.

Vikundi hivi vya COCOBA vilianzishwa mwaka 2004 na Shirika la WWF kwa kushirikiana na Halmashauri ya Wilaya ya Mbarali katika vijiji vitano ambavyo ni kikundi cha Mkombozi katika kijiji cha Isitu, Amani katika kijiji cha Mwale, Mshikamano katika kijiji cha Mwaluma, Upendo katika kijiji cha Kibaoni na Neema katika kijiji cha Ihahi.

Taarifa ya vikundi hivyo inaonyesha kuwa tangu kuanzishwa kwake vimetoa mikopo kwa wanachama wake yenye thamani ya Shilingi milioni 98 kwa viwango vya kati ya Shilingi 200,000 ikiwa ni kiwango chini na Shilingi milioni mbili kwa kiwango cha juu, na marejesho yao ni asilimia 75.

Vikundi hivyo kwa pamoja vimeweza kukusanya Shilingi 54,077,800 ikiwa ni pamoja na hisa (Sh. 30,642,000), ny’ongeza ya mikopo (Sh. 11,340,000/=), bima (4,037,400/=), mfuko wa jamii (5,334,800), adhabu (Sh. 500,600) na mapato mengine (Sh. 222,300).

Pamoja na shughuli hizo mbadala za kiuchumi, vikundi hivyo vile vile vinajishughulisha na uhifadhi wa mazingira ikiwemo kuotesha miche ya miti ambapo kila mwanachama hupanda katika eneo la nyumba yake, kuhamasisha wanavijiji wenzao kuachana na tabia za uchomaji misitu na mkaa, kukata miti na kulima kwenye vyanzo vya maji.

CAPTION Miradi iliyoanzishwa Mbeya kutokana na COCOBA ni pamoja na ya utengenezaji wa sabuni. Kushoto: Sabuni ikiwa katika hatua ya mwanzo ya kutengenezwa na kulia ni vipande vya sabuni vilivyotengenezwa nyumbani.


