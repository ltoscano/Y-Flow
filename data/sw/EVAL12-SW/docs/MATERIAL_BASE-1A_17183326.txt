
20 December 2012

JK amlilia Kaboyonga

Na Mwandishi Wetu

RAIS Jakaya Kikwete, amemtumia salamu za rambirambi Mkurugenzi Mkuu wa Mamlaka ya Usimamizi na Udhibiti wa Sekta ya Hifadhi ya Jamii (SSRA), Bi. Irene Isaka,
kutokaana na kifo cha ghafla cha Mwenyekiti wa Bodi ya mamlaka hiyo, Bw. Siraju Kaboyonga.
Taarifa iliyotolewa Dar es Salaam jana na Kurugenzi ya Mawasiliano ya Rais, Ikulu jana, imesema marehemu Kaboyonga ambaye amewahi kuwa Mbunge wa Tabora Mjini kwa tiketi ya CCM, amefariki ghafla usiku wa kuamkia jana kwa ugonjwa wa moto katika Hospitali ya Taifa ya Muhimbili (MNH).

“Nimepokea kwa masikitiko na huzuni kubwa taarifa za kifo
cha Kaboyonga ambaye alikuwa Mwenyekiti wa Bodi SSRA, amefanya kazi kwa muda mfupi kabla ya kifo chake,” alisema Rais Kikwete katika salamu zake.

Aliongeza kuwa, enzi ya uhai wake marehemu alikuwa kiongozi na mtumishi mwenye uwezo mkubwa tangu akiwa mbunge ambapo vipaji alivyojaaliwa alivitumia kikamilifu kuchochea maendeleo ya wananchi na kuongeza ufanisi wa utendaji kazi SSRA.

“Kutokana na msiba huu, nakutumia salamu zangu za rambirambi wewe Mkurugenzi Mkuu wa SSRA kwa kumpoteza Mwenyekiti wa bodi, kupitia kwako naomba unifikishie salamu zangu za rambirambi na pole nyingi kwa familia ya marehemu,” alisema.

Alisema Mwenyezi Mungu, Mwingi wa Rehema aipokee na kuilaza mahala pema peponi roho ya marehemu Kaboyonga na kuihakikishia familia yake kuwa, yupo nao pamoja katika
hiki kigumu cha maombolezo na kuwataka wawe na moyo wa uvumilivu pamoja na ujasiri.


