Diamond, almasi katika burudani Afrika
Sep 07, 2016

NI wanamuziki wachache duniani ambao wanaweza kuzungumziwa katika uzito na sifa kama za mfalme wa Pop duniani, Michael Jackson. Ni mwanamuziki aliyekuwa na kila kitu, aliyejali muziki na ujumbe wa muziki huo kwa jamii yake. Kila kibao alichokuwa akitoa kilikuwa moto wa kuotea mbali. Alikuwa, kwa Kihispania, “él era un perfeccionista.”

Sio kwamba nataka kumzungumzia mwanamuziki huyo katika safu hii siku ya leo. Nia yangu hasa ni Diamond Platnumz ambaye jina lake halisi ni Naseeb Abdul Juma, mwanamuziki maarufu wa Bongo Fleva nchini. Kimuziki na umaarufu, wanamuziki hawa wawili ni tofauti kabisa na siwezi kuwalinganisha. 

Ni mara chache sana naweza kumzungumzia mwanamuziki, hasa wa bongo flava kwa sababu jinsi wanamuziki hao wanavyofanana kiasi cha kuwa ni vigumu kuwatofautisha. Lakini sio kwa Diamond kwa sababu, kwa sehemu kubwa anaelewa ni nini hasa anachokitaka na anachotaka kuona kikifanyika.

Kwa hili, anaweza kufananishwa na mfalme huyo wa Pop, ambaye anajulikana kwa jinsi alivyokuwa akitumia muda mwingi katika kuhakikisha kuwa kile anachofanya kinakuwa na ubora wa aina yake. Na ndiyo maana, hata alikuwa akitumia mamilioni ya fedha zake binafsi ili kuzifanya video za nyimbo zake kuwa na ubora wa hali ya juu kabisa na katika maudhui anayotaka.

Tangu wimbo wa My Number One kutikisa anga za muziki nchini na bara zima la Afrika kwa ujumla, mwanamuziki huyo amekuwa akikonga nyoyo za mashabiki wa muziki kwa vibao vizuri kiasi cha kumpa umaarufu na heshima kubwa barani Afrika.

Ni wengi wanaweza kukubaliana name kwamba, kijana huyu ameweza kulipa taifa letu heshima kubwa, hasa baada ya taifa hili kushindwa kufanya vizuri katika nyanja mbalimbali za michezo na hata burudani. Amekuwa akiibeba bendera ya taifa letu na kuiweka kwenye ramani ya muziki barani Afrika.

Siku za hivi karibuni, mwanamuziki huyo nguli wa miondoko ya kizazi kipya amefanya kile ambacho wengi wetu hatukuwahi kuota kwamba angeweza kukifanya, nacho ni kutumbuiza kwenye jukwaa moja na mwanamuziki mkubwa na maarufu kabisa kutoka nchini Marekani, Ne Yo. Hilo lilitokea katika tamasha la muziki maarufu nchini linaloandaliwa na Clouds Entertainment la Fiesta lililofanyika jijini Mwanza.

Kama hiyo haitoshi, mwanamuziki huyo wa Tanzania amefanikiwa kumshirikisha mwanamuziki huyo wa Marekani katika wimbo wake mpya With You. Hii ni hatua kubwa sana kufikiwa na mwanamuziki yeyote kutoka Tanzania katika kipindi chochote katika historia ya taifa letu.

Umaarufu huu wa Diamond katika muziki ndiyo uliomfanya kuwa miongoni mwa wanamuziki wachache wenye wafuasi wengi sana kwenye mitandao ya kijamii. Katika twitter, mwanamuziki huyu ana jumla ya wafuasi 325,833 wanaomfanya kuongoza miongoni mwa wanamuziki kutoka Tanzania kwa sasa.

Miongoni mwa wanamuziki maarufu ambao yeye binafsi anawafuata kwenye mtandao wa twitter ni pamoja na Lil Wayne, Vanessa Mdee, Davido, MwanaFA, Chris Brown, Rihanna, Kanye West, Sean Diddy Combs Beyonce, Usher Raymond, Femi Kuti miongoni mwa wengine wengi maarufu ndani na nje ya Tanzania na Afrika. Pia anamfuata mfanyabiashara na tajiri mkubwa barani Afrika, Aliko Dangote.

Katika Facebook, Diamond ana wafuasi wapatao 1,560,649 na kumfanya kuwa miongoni mwa Wa tanzania wachache kufanikiwa kuvuka wafuasi milioni moja. Hili si jambo dogo na inaonesha ni ushawishi mkubwa kiasi gani mwanamuziki huyu anao miongoni mwa vijana nchini.

Pamoja na kutumia mitandao ya kijamii kwa ajili ya kuwahamasisha mashabiki wake nchini na hata nje ya nchi ili kuweza kuhudhuria shughuli za kimuziki ambazo anakuwa akitumbuiza, lakini pia amekuwa akitumia mitandao hiyo kwa kutoa ushauri kwa namna anavyoyaona maisha kwa ujumla.

Miongoni mwa mambo ambayo amewahi kuyaandika kwenye Facebook ambayo kwa kweli yaliwahi kunivutia kunivutia; “Siri ya mafanikio katika maisha ni kutokata tamaa…kukubaliana na upungufu wako, kwenda kuyafanyia kazi, kuwa na adabu, kujituma, kumuomba sana mwenyezi Mungu akujalie ubunifu na maarifa zaidi ili kesho na kesho kutwa ufikie malengo yako.”


