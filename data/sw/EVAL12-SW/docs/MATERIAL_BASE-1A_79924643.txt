
Aliyekuwa waziri wa kaunti kuzikwa kesho
ALIYEKUWA waziri wa Utamaduni, Vijana, Jinsia na Michezo katika kaunti ya Kitui, Bi Jane Kanyiva Musembi atazikwa kesho kwao kijijini Kanana.
Bi Musembi aliyefariki Disemba 27 katika hospitali ya MP Shah jijini Nairobi, alikuwa miongoni mwa mawaziri kumi walioteuliwa na gavana Julius Malombe mwaka 2013.
Akiongoza waombolezaji alipotembelea familia ya marehemu, Dkt Malombe alisema kifo cha Bi Musembi, kilinyang’anya serikali yake “Mtumishi wa umma aliyekuwa mwenye bidii, aliyejitolea bila ubinafsi na aliyeifanya kazi yake bila woga wala kipendeleo.” 
“Ameitumikia kaunti ya Kitui sana.Mlimlea na kumsomesha mwanamke ambaye hatimaye amekuwa mtu wa maana sana katika kaunti hii,” akasema.
Baadhi ya walioandamana na Dkt Malombe ni naibu wake Bi Pennina Malonza, Spika wa bunge Bw George Ndotto, mawaziri na wawakilishi wa wadi.
Dkt Malombe alimtaja marehemu kama aliyehitimu na aliyeonyesha tajiriba akisema aliteuliwa katika wadhifa wake kati wengine 406 walioiomba kazi hiyo.
“Marehemu atakumbukwa kwa kuanzisha mpango maalum wa kuimarisha maisha ya vijana, kuifadhi utamaduni wa Wakamba na kufanya kazi kwa karibu na maafisa wa kaunti wa shirika la Maendeleo ya wanawake katika juhudi za kuinua hali ya maisha ya kina mama,”
akasema. Na BENEDICT MUTUKU 


