Namna akina Blair wanavyotuchezea
Jul 11, 2013

SIKU moja, muda si mrefu baada ya Marekani na washirika wake kupeleka majeshi yao Iraq kwenda kumpindua Saddam Hussein, nilipata mwaliko wa kuhudhuria mkutano maalum huko 10 Downing Street, makao ya Waziri Mkuu wa Uingereza.
Mwaliko huo ulinikera kidogo kwa sababu waalikwa tulitakiwa tuwe tumekwishawasili kabla ya saa moja za asubuhi. Kwa bahati nzuri sote tulioalikwa tulifika kabla ya wakati isipokuwa mwenyeji wetu aliyechelewa.
Nakumbuka kulikuwa na Waafrika wengine wawili. Mmoja alitoka Senegal na mwengine alikuwa Dakta John Sentamu, mzalia wa Uganda. Siku hizi yeye ni Askofu Mkuu wa York, Uingereza.
Mwandishi mmoja tu mwengine wa habari alialikwa: Richard Dowden ambaye siku hizo aliyewahi kuwa mhariri wa Afrika wa magazeti ya Independent na The Economist ya huko Uingereza. Kwa sasa yeye ni Mkurugenzi Mtendaji wa Royal Africa Society.
Wengine walikuwa ni pamoja na wakuu wa mashirika ya misaada kama vile Oxfam na wa taasisi zinazoshughulika na maendeleo ya nchi za Kiafrika.
Hiyo haikuwa mara yangu ya mwanzo wala ya mwisho ya kualikwa 10 Downing Street. Siku hizo nilikuwa nikihariri jarida la Africa Analysis, na nchini Uingereza moja ya matunda ya kuhariri gazeti lenye kuheshimika ni kupata mialiko kama hiyo.
Nilikuwa pia mmoja wa wajumbe wa jopo moja lililoteuliwa na Wizara ya Mambo ya Nje ya Uingereza (Ginger Group) lenye lengo la kuishauri na kuishawishi wizara hiyo kuhusu sera zake za Afrika.
Mwenyeji wa ule mkutano wetu wa asubuhi alikuwa Waziri Mkuu Tony Blair. Naye akitaka kutueleza kwamba aliamua kuunda Tume maalum kuhusu Afrika na akitaka ushauri wetu.
Kama nilivyokwishagusia Blair alichelewa kufika mkutanoni ingawa akiishi na kufanya kazi humo humo 10 Downing Street. Alipoingia kwenye chumba cha mkutano kama dakika saba hivi baada ya sisi tukiwa tumekwishakaa kwenye meza ya duara uso wake ulionekana kama wa mtu aliyechoka na ambaye hakulala vizuri usiku.
Na kumbe hivyo ndivyo ilivyokuwa kwa vile mkewe alikuwa karibuni amejifungua na katika mkesha wa mkutano wetu mtoto wao mchanga akiwachagiza usiku kucha kwa kilio. Hayo alitueleza mwenyewe.
Baada ya kututaka radhi kwa taakhira yake Blair mbio mbio alikaa kitini lakini kabla ya hakuufungua rasmi mkutano, Dowden alinyanyua mkono na kumwambia: “Kabla hujaanza nataka kukwambia, sijui kama mwenyewe unajuwa,lakini kila nilikotembelea Afrika hivi karibuni watu wamekuwa wakikulaani kwa msimamo wako juu ya Iraq.”
Huo msimamo wa Blair ulikuwa wa kumuunga mkono Rais George Bush wa Marekani kwa uamuzi wake wa kupeleka majeshi Iraq. Waziri Mkuu Blair alisema kwamba kilichomfanya achukue hatua hiyo ni ushahidi aliokuwa nao kwamba Saddam akimiliki silaha za maangamizi.
Sasa tunajuwa kwamba Blair hakuwa na ushahidi wowote. Aliyoyasema aliyadokoa kutoka tasnifu ya shahada ya udaktari wa falsafa iliyoandikwa na Ibrahim al-Marashi alipokuwa mwanafunzi.
Tasnifu hiyo inaitwa: “Iraq’s Security and Intelligence Network: A Guide and Analysis” (Usalama wa Iraq na Mtandao wa Ujasusi: Mwongozo na Uchambuzi.)
Wengi hawajui kwamba huyu Ibrahim al-Marashi, ingawa ana asili ya Iraq, kwa hakika wazee wake walitokea Zanzibar na ni wa ukoo wa akina Ma-Agha waliokuja Zanzibar kutoka Iraq kuwaongoza waumini wa madhehebu ya Shi’a. Hayo lakini ni mengine.
Dowden alipompasulia ukweli Blair wakati wa mkutano wetu, Blair alijitetea. Utetezi wake haukunivutia. Juu ya hayo na ingawa Blair hakupata kuwa shetani wangu asubuhi ile niliiona sura yake nyingine iliyonifanya nimuhusudu.
Nakumbuka mara kwa mara alipokuwa akizungumza nikijiambia: “Huyu kijana ana nyingi; hodari.”
Nilivutiwa na jinsi alivyokuwa akiielezea Afrika, jinsi alivyokuwa akiyajibu maswali yetu kwa ufasaha na jinsi alivyokuwa amezihifadhi takwimu na tarakimu kuhusu nyanja mbalimbali za maendeleo ya barani Afrika.
Alipokuwa akiielezea hali ya Afrika nikihisi kwamba kweli alikuwa anaijuwa Afrika na maelezo yake yalikuwa ya dhati.
Kumbuka kwamba mbali na shughuli nyingine za kuendesha serikali na matatizo yake wakati huo Uingereza ilikuwa imejiingiza vitani Iraq naye hakuwa akipata usingizi mzuri kwa kuamshwa usingizini na mwanawe mchanga.
Na juu ya yote hayo asubuhi ile Blair alikuwa makini, akitoa hoja zilizokuwa na nguvu na nikihisi kwamba akiyajuwa na kuyaamini aliyokuwa akiyasema na kuyahubiri.
Moja kati ya aliyokuwa akiyasema na kuyapigia upatu ni dhana ya demokrasia na jinsi demokrasia ilivyo muhimu kwa maendeleo na ustawi wa Afrika.
Hata hivyo mapenzi yangu kwa Blair hayakudumu. Yalififia haraka haraka alipozidi kujiingiza vitani Iraq, alipozidi kujifanya kibaraka wa Marekani na alipozidi kuzigeuza sera asilia za chama chake cha Leba na badala yake akazikumbatia sera zilizoweka mbele ‘kitu’ badala ya ‘utu’.


