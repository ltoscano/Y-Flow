
Awashangaa watumishi wa Mungu kwa uovu

Imeandikwa na Kareny Masasy, Shinyanga

Imechapishwa: 09 Oktoba 2016

MCHUNGAJI wa Kanisa la New Life City, lililopo katika Manispaa ya Shinyanga, Godfrey Msipi, ameshangazwa na baadhi ya watu wanaojiita watumishi wa Mungu kukosa maadili na kuibukia kuwa chanzo cha vitendo viovu, badala ya kukemea.

Akizungumza na gazeti hili, Mchungaji Msipi alisema watumishi wa Mungu wanatakiwa kuhubiri upendo na amani, lakini baadhi yao wamekuwa wakienda kinyume kwa kuguswa kwao na tamaa za kimwili pamoja na kutanguliza pesa.
Alisema amekuwa akishangazwa na baadhi ya watumishi hao na viongozi wa madhehebu ya kidini kukosa hofu ya Mungu, badala yake wamekuwa wakitenda maovu yanayomchukiza Mungu wakati wanategemewa kuyakemea.
“Baadhi ya viongozi wamekuwa wakikiuka maadili yao ya kazi na kiroho badala ya kuhubiri upendo wamekuwa wakiingiza mambo maovu ndani yake ambayo ni kiburi, mahusiano ya kimapenzi na wasichana wadogo na kutanguliza pesa,” alisema.
Alisema baadhi ya watumishi wa Mungu wamekuwa sio waaminifu kwenye ndoa zao ndio maana matendo mengi yameshamiri ya kufumaniwa, kushiriki matendo ya ndoa na wasichana wenye umri mdogo huku wengine wakiwapatia mimba.
“Wanapokuwa kwenye madhabahu wanatakiwa wawe mfano waoneshe mioyo yao ya kuwatumikia waumini kwa upendo na kukemea vitendo vyote viovu na vinavyoashiria kumomonyoka kimaadili,” alisema.


