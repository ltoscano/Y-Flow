Sumaye azua hofu ya kisiasa Mwanza
Jul 17, 2014

ZIARA ya Waziri Mkuu mstaafu, Frederick Sumaye, imeacha wimbi la hofu ya kisiasa miongoni mwa viongozi wa vyama vya siasa vya upinzani mkoani Mwanza.
Sumaye, mmoja wa wanasiasa wanaotajwa kuwania urais kupitia Chama Cha Mapinduzi (CCM) katika Uchaguzi Mkuu wa mwaka 2015, alifanya ziara ya siku nne mkoani hapa, wiki iliyopita.
Pamoja na mambo mengine, Sumaye alitumia fursa hiyo kuzindua Taasisi ya Maendeleo ya Vijana Tanzania (TYDC) Tawi la Mwanza.
Mara zote alipopata fursa ya kuhutubia katika mikutano ya vijana kwa nyakati tofauti jijini hapa, Sumaye alisema hana lengo la kutafuta umaarufu wa kisiasa kama ambavyo inaweza kudhaniwa na baadhi ya watu.
Hata hivyo, baadhi ya viongozi wa vyama vya siasa vya upinzani mkoani Mwanza wameeleza kuishtukia ziara hiyo ya Sumaye wakiihusisha na mkakati maalum wa kujinyooshea mapito kuelekea Uchaguzi Mkuu mwakani.
Katika mahojiano maalum na Raia Mwema jijini Mwanza juzi, Katibu wa Ofisi ya Mbunge wa Nyamagana, Mwinamila Robert (CHADEMA), amesema Sumaye anatafuta umaarufu wa kisiasa kwa kigezo cha kuhamasisha maendeleo ya vijana na mapambano dhidi ya maovu nchini.
“Katika hili dhamira ya Sumaye lazima itakuwa ya kujijenga kisiasa miongoni mwa vijana, hasa kwa kuzingatia kuwa ameshatangaza nia yake ya kuutaka urais,” amesema Mwinamila na kuendelea:
“Ziara hiyo ya Sumaye ilikuwa ni mwavuli tu na kiini macho, na anafanya hivyo baada ya kubaini kwamba wapigakura wengi siku hizi ni vijana, ndiyo maana anajitahidi kuwa karibu na vijana.
“Sumaye kusema kwamba anachokifanya ni kuhamasisha maendeleo ya vijana na mapambano dhidi ya vitendo vya uhalifu ni danganya toto tu, mimi ninaamini dhamira yake imejikita katika kutafuta umaarufu wa kisiasa.”
Mtazamo huo wa Mwinamila pia unamhusisha Sumaye na mkakati wa kuwagawa vijana kutokana na kuelekeza nguvu kubwa zaidi kwa vijana ambao ni wanachama wa CCM.
“Mimi nasema ziara ya Sumaye hapa Mwanza pia ina picha ya kuwagawa vijana, kwa sababu ukiangalia vijana wengi waliohudhuria makongamano aliyohutubia ni wanachama wa CCM, na hata watu walioalika mikutano hiyo ni viongozi wa Umoja wa Vijana wa CCM (UVCCM).
“Sasa kwa utaratibu huo, unadhani anawaunganisha vijana? Si kweli, ni dhahiri kuwa anawabagua vijana wa vyama vingine vya siasa na kuwapendelea wa chama chake,” ameseama Mwinamila.
Hata hivyo, hoja ya kwamba Sumaye anawabagua vijana wa vyama vingine vya siasa inakosa nguvu kutokana na ukweli kwamba vijana waliohudhuria makongamano yaliyohutubiwa na kada huyo wa CCM ni wanafunzi wa shule na vyuo mbalimbali visivyokumbatia itikadi ya chama chochote cha siasa.
Kwa upande mwingine, Mwinamila anahofia ziara hiyo ya Sumaye akisema inaweza kuathiri nguvu ya vyama vya upinzani ambavyo vinaendelea na juhudi za kujiimarisha kisiasa mkoani Mwanza na Kanda ya Ziwa kwa jumla.
“Ziara hiyo ya Sumaye inaweza ikatuathiri sisi wapinzani katika Uchaguzi Mkuu ujao, hasa katika ngazi ya urais, lakini kwenye ngazi ya ubunge na madiwani tuko vizuri,” amesema.
Lakini kwa upande mwingine, Mwinamila anasema vijana na wananchi kwa jumla hawana sababu ya kukataa kupokea fedha zinazoangukia mikononi mwao kutoka kwa wanasiasa wanaotafuta umaarufu wa kisiasa, ilimradi wawe makini kuchagua mtu mwenye uwezo wa kuwaletea maendeleo ya kweli.
“Miminawambia wananchi kwamba kipindi hiki cha kuelekea Uchaguzi Mkuu kuna watu wanakuja na pesa zao, watu wazichukue tu wale, lakini kwenye uchaguzi wahakikishe wanakuwa makini kuchambua pumba na mchele,” amesisitiza.
Kwa upande wake, Kamishna wa chama cha Alliance for Democratic Change (ADC) Kanda ya Ziwa, Shabani Itutu, amesema Sumaye hana dhamira ya kweli ya kuhamasisha maendeleo ya vijana nchini bali mlengo wake ni wa kujisafishia njia ya kukubalika wakati wa Uchaguzi Mkuu ujao.


