
Majanga Hospitali ya Mawenzi Moshi
Mjamzito afariki akijifungua, mwingine apasuka kibofu, aondolewa kizazi kwa kukosa huduma mapema
Daniel Mjema,Mwananchi dmjema@mwananchi.co.tz
Dodoma/Moshi. Wakati hospitali za Serikali zikiendelea kulaumiwa kwa kutotoa huduma bora kwa wajawazito, Hospitali ya Rufaa ya Mkoa ya Mawenzi imekumbana na kashfa baada ya mama aliyekuwa akisubiri kujifungua, kufariki dunia katika chumba cha upasuaji baada ya kukosa msaada wa daktari bingwa. 
Mbali na kifo hicho, mwanamke mwingine amepasuka kizazi na kibofu cha mkojo, wakati akizalishwa na madaktari wanafunzi baada ya juhudi za kumpata kwa njia ya simu daktari bingwa kushindikana.
Matukio hayo yametokea siku chache baada ya gazeti hili kuripoti jinsi wanawake wazazi wanavyonyanyaswa kwenye wodi namba 33 ya Hospitali ya Taifa ya Muhimbili (MNH), baada ya mwandishi wetu kukaa wodi hiyo kwa wiki mbili.
Matukio hayo mawili mabaya kuwahi kuikumba Mawenzi yalitokea mwishoni mwa wiki na mwanamke aliyepasuka kizazi, alilazimika kuhamishiwa KCMC na kufanyiwa upasuaji wa dharura.
Mganga mkuu wa Mkoa wa Kilimanjaro, Dk Mtumwa Mwako alithibitisha kutokea kwa matukio hayo.
“Uongozi wa hospitali pamoja na idara husika wako katika kikao cha dharura kujadili hiyo issue (suala), kisha lipelekwe uongozi wa mkoa na wizara ya Afya kisha wizara ndiyo wataliongelea,” alisema.
Naibu Waziri wa Afya, Dk Hamisi Kigwangala, ambaye alikuwa kwenye viwanja vya Bunge mjini Dodoma jana, alisema hakuwa na taarifa za tukio hilo lakini akaongeza kuwa Serikali itafuatilia taarifa hizo.
“Nikiri sina taarifa hizo, lakini jambo hilo kama ndivyo lilivyotokea ni baya sana. Nipeni muda ili tufuatilie na naahidi Serikali itachukua hatua kadri tutaka vyopata tukio likoje,” alisema Waziri.
Nyaraka za rufaa kutoka Hospitali ya Mawenzi kwenda KCMC ambazo gazeti hili limeziona, zinaonyesha mgonjwa aliyepasuka kizazi na kibofu cha mkojo, alifanyiwa upasuaji KCMC saa 4:05 asubuhi.
Daktari wa Mawenzi aliyejaza nyaraka hizo aliandika kuwa sababu za kumpeleka KCMC kuwa ni kutopatikana kwa madaktari bingwa.
Daktari huyo ameandika kwa kimombo ikisema: “Sababu za kiutawala za kitaalamu – madaktari bingwa walitafutwa na hawakupatikana.”
Baada ya kufikishwa Hospitali ya KCMC, madaktari walifanya kazi ya ziada kuokoa maisha yake kwa kumtoa mtoto ambaye alikuwa ameshafariki na kumuondoa kizazi mama huyo, ambaye kwa sasa amelazwa wodi ya wazazi akiendelea na matibabu.
Katika tukio jingine, mjamzito aliyefariki dunia alikuwa akihitaji huduma ya daktari bingwa.
Bado haijafahamika sababu za kutokuwapo kwa daktari anayekuwa zamu au anayeweza kuitwa inapotokea dharura, hasa ikizingatiwa kuwa hospitali hiyo ilishapandishwa hadhi na kuwa ya rufaa.
“Kuna uzembe mkubwa sana. Kwa sababu kama huyu aliyepasuka kizazi na kibofu cha mkojo imetokea saa 3:00 asubuhi na hakuna daktari, wapo madaktari wanafunzi tu,” alidokeza muuguzi mmoja.
Muuguzi huyo alidai tatizo katika hospitali hiyo ni baadhi ya madaktari kuthamini kazi zaidi za nje, semina na mikutano na kuwaachia wanafunzi majukumu yao yanayohitaji utaalamu.


