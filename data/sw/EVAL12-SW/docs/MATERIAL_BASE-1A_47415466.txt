
Kutana na Yatima ‘mbabe’ wa Waziri Chikawe Nov 01, 2012

CHAMA cha Mapinduzi (CCM) kwa sehemu kubwa kimekamilisha uchaguzi wa viongozi wake huku madai ya rushwa yakirindima, ushindi wa baadhi ya wagombea ukihusishwa na rushwa. Kati ya mikoa ambayo uchaguzi huo umekamilika ni wilayani Nachingwea mkoani Lindi ambako katika kinyang’anyiro cha ujumbe wa Halmashauri Kuu ya Taifa ya CCM, Waziri wa Katiba na Sheria, Mathias Chikawe, aliangushwa na kijana Fadhili Liwaka. Mwandishi wetu, Ahmad Mmow, alifanya mahojiano na Liwaka ambaye anatajwa kushinda kwa kutumia mbinu mbalimbali zikiwamo za kikachero. Ili kujua kilichojiri katika mahojiano hayo, endelea kusoma makala hii.
Raia Mwema: Tueleze historia yako ya maisha kwa ufupi na hata katika chama chako Chama cha Mapinduzi (CCM).
Fadhili: Majina yangu kamili ni Fadhil Alli Liwaka nilizaliwa Desemba 19, mwaka 1988 katika Wilaya ya Nachingwea. Ni mtoto wa tano kwa mama yangu, nilitanguliwa na dada zangu. Mama alifariki nikiwa na umri wa miaka miwili tu na hivyo jukumu la malezi yangu na ndugu zangu likabaki mikononi mwa babu yangu, Mzee Michael Mmujila na bibi yangu Esther Issa.

Nilianza masomo ya elimu ya msingi mwaka 1997, katika Shule ya Msingi Magoni iliyopo Manispaa ya Mtwara na baadaye katika Shule ya Msingi Nachingwea iliyopo Nachingwea mjini, wilayani Nachingwea. Mtwara ndiko anakoishi baba yangu mzazi, Mzee Alli Mfaume Liwaka.

Elimu ya sekondari nilipata katika shule mbili tofauti. Kidato cha kwanza hadi cha nne nilisoma katika Shule ya Sekondari Nachingwea iliyopo wilayani Nachingwea. Kidato cha tano na sita nilisoma katika Shule ya Sekondari ya Ocean (Osheni) iliyopo kwenye Manispaa ya Mtwara.

Nilijiunga na Chama cha Mapinduzi mwaka 2008 mkoani Mtwara. Lakini shughuli za kisiasa nilianza rasmi mwaka 2010 katika mji huu wa Nachingwea. Hapa nilimkuta rafiki yangu anayeitwa Salehe Mmuni, ambaye wakati huo alikuwa msaidizi katika ofisi ya Umoja wa Vijana (UVCCM) Wilaya ya Nachingwea. Salehe ni kama kaka yangu kisiasa.
Raia Mwema: Matokeo yako ya elimu ya sekondari yalikuwaje?
Fadhili: Matokeo yangu yalifanana, kwani matokeo ya mtihani wa kidato cha nne nilipata daraja la tatu hali kadhalika matokeo ya kidato cha sita nilipata daraja la tatu pia.
Raia Mwema: Umetueleza kuwa mama yako alifariki ukiwa na umri wa miaka miwili na jukumu la kukulea lilifanywa na babu pamoja na bibi yako. Na pia kuna maelezo kwamba wewe ni yatima na wakati huo huo, unatueleza baba yako anaishi Mtwara. Huu mkanganyiko ukoje, tupatie ufafanuzi. Na pia Sekondari ya Ocean ni ya binafsi, nani alikuwa anagharimia masomo yako?
Fadhili: Kwa kweli elimu yangu ya msingi nilipata kwa shida sana, hasa kuanzia darasa la kwanza mpaka darasa la nne, nikiwa Mtwara kwa Baba niliishi kama mtoto wa mtaani huku nikifanya kazi za sulubu na kuhangaika huku na kule.

Hata hivyo sikuacha masomo, nilirejea Nachingwea mahali ambapo nilitoka nikiwa na umri wa miaka saba tu na niliporudi Nachingwea niliendelea na masomo katika Shule ya Msingi Nachingwea, nikisomeshwa na serikali baada ya kuingizwa kundi la watoto yatima.

Katika hili namshukuru sana Mwalimu wangu anayeitwa Allain Chinyama, jitihada zake ndizo zilisababisha nisomeshwe na serikali. Ni kutokana na kufiwa na mama na kukosa ushirikiano na malezi ya baba, niliamua kujitambulisha kuwa ni yatima na hata sasa najitambulisha kuwa nilikuwa yatima.

Kidato cha kwanza hadi cha nne niligharimiwa na serikali pia lakini masomo ya kidato cha tano na sita nilijigharimia kutokana na pesa nilizopata kwa kufanya kazi katika kiwanda cha kubangua korosho, kilichopo wilayani Nachingwea. Kwani mara tu baada ya kumaliza kidato cha nne nilipata kazi kwenye kiwanda hicho.
Raia Mwema: Katika CCM umewahi kushika nyadhifa zipi kabla ya kuchaguliwa Mjumbe wa Halmashauri Kuu ya Chama hicho kutokea Wilaya ya Nachingwea?
Fadhili: Mimi nina nyadhifa nyingine ndani ya Chama cha Mapinduzi. Ni mwenyekiti wa UVCCM Kata ya Nachingwea, pia ni mjumbe wa Halmashauri Kuu ya Wilaya kwa wadhifa wangu wa mwenyekiti wa umoja wa vijana. Pia ni mjumbe wa kamati ya utekelezaji ya wilaya.
Raia Mwema: Ni kazi gani nyingine umewahi kuzifanya na kwa sasa unafanya kazi gani ya kukuingizia kipato?
Fadhili: Kwa kweli nimehangaika sana hadi kufikia hapa. Kazi zangu kwa sasa ni msanii wa maigizo ya filamu na ni mwalimu wa kujitolea katika baadhi ya shule za sekondari. Aidha, kazi nilizowahi kuzifanya ni kama nilivyotangulia kueleza kwamba baada ya kumaliza masomo yangu ya kidato cha nne nilibahatika kufanya kazi kwenye kiwanda cha kubangua korosho, kama Master Cutting. Lakini kwa kipindi kifupi, niliwahi kufanya kazi katika Kituo cha Television cha East, yaani East African Television. Hapo nilibahatika kuendesha kipindi kinachojulikana kama Afro beat.
Raia Mwema: Kwa mfumo wa sasa wa siasa katika CCM kushindana na mtu mwenye wadhifa mkubwa serikalini si jambo jepesi. Nini kilikusukuma hadi uamue kushindana na Waziri wa Katiba na Sheria, Mathias Chikawe?
Fadhili: Jambo ambalo lilinisukuma kugombea ni kutaka nami nitoe mchango wangu katika kukitumikia chama kwa nafasi za juu zaidi kama wengine ndani ya chama.
Sambamba na hilo, naipenda wilaya yangu na chama changu hivyo niliona kuwa wakati wangu katika kutumika zaidi ndani ya chama umewadia.
Raia Mwema: Inadaiwa wewe ni mtu wa karibu mno na Waziri Chikawe na kwamba hata fomu za kugombea nafasi ya ujumbe wa NEC ulilipiwa na kambi yake. Kuna ukweli gani kuhusu taarifa hizi?
Fadhili: Hakuna ukweli wowote ila mimi ni mtu wa wote. Hivyo mtu akisema kuwa mimi ni mtu wa kiongozi fulani hakosei. Kwani viongozi wote mimi ni mtu wao.
Kuhusu kulipiwa fomu, ni kwamba nililipa mwenyewe hata fomu zingine nilizotumia kugombea nyadhifa nyingine nilijilipia.
Raia Mwema: Zipo taarifa kwamba ushindi wako umetokana na msaada mkubwa wa aliyepata kuwa DC wa Bukoba Albert Mnali (aliyewahi kuchapa walimu viboko), ambaye katika uchaguzi wa sasa ndani ya CCM amechaguliwa kuwa Mwenyekiti Wilaya ya Nachingwea, kuna ukweli wowote kuhusu msaada huo?
Fadhili: Mheshimiwa Mnali alikuwa akinisaidia kwa mawazo na ushauri hakusita kunishauri pale nilipomuomba. Alinisaidia kama walivyonisaidia wanachama wengine. Maana walionisaidia ni wengi.
Raia Mwema: Ni kweli Waziri Chikawe aliahidi kukuendeleza kielimu kwa kulipia gharama za masomo?
Fadhili: Kwanza nikubaliana nawe kwamba Mheshimiwa Chikawe ni swahiba yangu, vinginevyo nitakuwa simtendei haki. Kwa jumla niseme kwamba ni mzee wangu nalisema hilo kwa dhati ya moyo wangu.

Amekuwa ni msaada mkubwa kwangu binafsi kama Fadhili lakini pia amekuwa msaada kwa Kikundi cha Sanaa ninachokiongoza. Mzee Chikawe alikipatia kikundi ninachokiongoza Sh 2,000,000. Ni Mzee Chikawe aliyemleta mtaalamu wa sanaa kutoka Chuo Kikuu cha Dar es Salaam (UDSM) kuja kutoa mafunzo.

Na kuhusu kuniendeleza kielimu ni kweli aliniahidi hivyo, tena akiwa hajui kama mimi ni mwanachama wa CCM. Ni kawaida yake kusaidia wenye shida. Ana huruma sana pengine tofauti na anavyoonekana.
Raia Mwema: Umewahi kuwasiliana naye baada ya kumshinda katika kinyang’anyiro cha mjumbe wa NEC na pia unadhani atatimiza ahadi yake ya kukuendeleza kielimu?
Fadhili: Yule Mzee ni mwelewa sana, lakini ujue pia mimi si adui yake. Lakini pia mimi si kiongozi wa chama cha upinzani wote tupo ndani ya CCM, hivyo naamini kwamba wote tutasonga mbele pamoja. Kuhusu kuwasiliana naye sijawahi kuwasiliana naye, tangu kumalizika uchaguzi.
Raia Mwema: Lakini ulijisikiaje kumshinda mpendwa wako?
Fadhili: Kicheko! Najisikia furaha tu, kwani nafasi nilikuwa naitaka na nina uhakika nitaitendea haki. Aidha kuhusu kupewa nguvu na mahasimu wa Mheshimiwa Chikawe, hilo sidhani kama lina ukweli maana hata yeye mwenyewe alikuwa ananitia moyo kwa kunitaka nijitahidi. Naweza kusema walionipa moyo ni wengi.
Wengi ambao sidhani kama walikuwa ni mahasimu wake.
Raia Mwema: Je, ni kweli kabla ya uchaguzi uliwekwa mafichoni kama tulivyoelezwa na Diwani wa Kata ya Ndomoni, Raphael Saanane?
Fadhili: Sikujificha lakini kilichotokea ni kwamba sikuwa na mawasiliano ya simu na zaidi ya hapo, siku moja kabla ya uchaguzi nilikwenda shambani kuokota korosho.
Raia Mwema: Lakini Diwani Saanane alisema alisaidia kukuhifadhi kwa kuhofia usalama wako. Ni sawa?
Fadhili: Mheshimiwa Saanane ni mkongwe wa siasa kuliko mimi. Labda yeye alijua ni lipi lingenipata. Hata hivyo hakuwai kunieleza huenda aliogopa angenitia woga na kwa hiyo ningetishika lakini ni kweli alipajua nilipokuwa na nilikuwa nawasiliana naye mara kwa mara.
Raia Mwema: Vizuri! Lakini hata Mwalimu Yonas aliyekuwa alikuwa wakala wako, na ndiye aliyekupeleka kwenye ukumbi wa Mkutano, anasema ulifichwa. Anasema alikuwa kati ya walioshiriki ‘kukuficha’. Mnali naye anatajwa kutoa msaada mkubwa kwa kambi yenu. Ukweli ni upi?
Fadhili: Wewe nisikilize mimi, sikujificha wala sikufichwa na Mnali hajanisaidia mimi kushinda wala Mheshimiwa Chikawe kushindwa.
Raia Mwema: Hata ulipoibuka siku ya uchaguzi ulitumia gari la Diwani Saanane.
Saanane ni rafiki yako pia?
Fadhili: Hapana sikutumia gari ya Saanane bali kutokana na pilikapilika za uchaguzi watu walikuwa busy. Hawakufuatilia nilifikaje pale. Ukweli nilikwenda kwa pikipiki ya Mwalimu Yonas Rashidi, ambaye inasemekana kuwa alikuwa wakala wangu hata hiyo pikipiki alikuwa anaendesha yeye.
Raia Mwema: Kuna watu wanaamini kama usingepata tatizo la kupoteza fahamu katika chumba cha kuhesabu kura, basi ungeshawishika kubadilishwa kwa matokeo nawe utangazwe kuwa umeshindwa ili kulinda heshima ya Waziri Chikawe. Ni sahihi?
Fadhili: Chama chetu kinajali na kuheshimu uamuzi wa wengi, ndani ya chama kuna demokrasia. Hivyo siamini kama kungepatikana mtu wa kunitaka nikubali kupindua matokeo. Wala mimi sikutaraji kufanya hilo kama nilivyoeleza kuwa hii nafasi nilikuwa naitaka kweli.
Raia Mwema: CCM inalaumiwa kwa kukumbatia wala rushwa na kulea mchezo huo mchafu. Kwa kushirikiana na wenzako unajipanga vipi kukiondoa chama chenu katika doa hilo?
Fadhili: Niseme tu kwamba Chama cha Mapinduzi hakikumbatii rushwa. Wanaosema kuwa ndani ya CCM huwezi kushinda bila kutoa pesa ni waongo. Mimi kwanza sina pesa na sikuwa na pesa kabisa lakini nimeshinda na sasa mimi ni mjumbe wa Halmashauri Kuu ya Taifa.
Raia Mwema: Nyota yako ya kisiasa inang’aa kwa kasi kubwa. Ni dalili njema kwako. Je, unaweza kuomba ridhaa kwa CCM kugombea ubunge wa Nachingwea, mwaka 2015?
Fadhili: Ni mapema mno.
Raia Mwema: Wewe ni msanii na sasa umepata nafasi ya kuwa Mjumbe wa Halmashauri Kuu ya Taifa, ni mtu mzito sasa. Je, utaendelea na usanii au ndiyo basi tena?
Fadhili: Usanii ni kazi yangu, naweza kusema ndio maisha yangu. Niseme tu kwamba siwezi kuacha kazi yangu kwa sababu ya nafasi hii. Ama kuhusu ukubwa.
Ndani ya Chama chetu hakuna mkubwa, bali kuna tofauti ya nyadhifa na ngazi za chama. Wote tupo sawa, kama ni suala la ukubwa basi wakubwa na mabosi wetu ni wanachama.
Raia Mwema: Una mpango gani kuhusu kujiendeleza kielimu?
Fadhili: Nina mpango wa kuendelea na masomo ya Chuo Kikuu. Nikiweka mambo yangu sawa, nitajiunga na chuo.
Raia Mwema: Ulipokuwa kwenye chumba cha kuhesabu kura uliugua ghafla. Je, kilichosababisha hali hiyo kwako ni msongo wa mawazo au uoga tu?
Fadhili: Kwa kweli kilichotokea pale hata sasa sielewi, lakini ni kweli niliugua ghafla.
Raia Mwema: Una ujumbe gani kwa wanachama wa CCM na wengine wenye shaka juu ya uwezo wako kisiasa na hasa wakizingatia umri mdogo ulionao?
Fadhili: Niseme kwamba umri si kigezo cha ufanisi bali ni wakati. Na wakati si kitu cha kudumu bali unapita tu. Jambo muhimu ni kufahamu kwamba ufanisi na uwezo kwa kawaida ni vitu vinavyoambatana na utashi ambao mtu anao. Hivyo wasiwe na hofu na umri wangu. Watarajie mazuri na mema kutoka kwangu, wamepata kifaa kitachowafaa wakiwa nyumbani na safarini.
Raia Mwema: Kwa sababu umepata kuishi maisha ya taabu katika umri wa utoto, unawashauri nini watoto wanaoishi katika mazingira magumu?
Fadhili: Nawashauri wasikate tamaa bali watilie mkazo kufanya na kusimamia yale wanayoamini yatawakomboa. Hasa elimu.


