
Kuwalinda watoto ni jukumu la jamii nzima
Leo watoto wa Tanzania wanaungana na wenzao Afrika kuadhimisha siku ya mtoto yenye lengo la kutambua thamani, utu na umuhimu wao kwenye jamii.
Maadhimisho hayo hufanywa kila ifikapo Juni 16 tangu yalipotangazwa kuwa rasmi mwaka 1990 na Jumuiya ya Umoja wa Afrika.
Licha ya kuwa ni muda mrefu umepita, bado zipo changamoto nyingi zinazowakabili watoto hasa kwa sababu wengi wanaendelea kufanyiwa vitendo vya ukatili tena uliopitiliza.
Watoto wengi hawathaminiwi, hawaheshimiwi, hawasikilizwi wala kushirikishwa kwenye masuala mbalimbali yanayowahusu.
Imekuwa kawaida kusikia habari za watoto kufanyiwa ukatili. Wapo waliopata ulemavu wa kudumu na wengine hata kupoteza maisha yao kwa sababu ya ukatili. 
Kibaya zaidi baadhi ya watoto wanafanyiwa vitendo hivi na watu wa karibu yao wakiwamo wazazi, walezi, ndugu na majirani.
Hakika watoto bado wanalia. Kila kukicha tunasoma na kusikiliza habari za watoto kunajisiwa, kupigwa, kuchomwa moto na kutelekezwa. Imefikia hatua ya mtu kumnajisi mwanawe. Alishawahi kunajisiwa mtoto mchanga wa miezi minne, huo ni ukatili wa hali ya juu ambao si tu ni uvunjaji wa haki za binadamu bali ni ukosefu wa utu na heshima.
Ni vigumu kuingia akilini kuwa katika karne hii ya 21 ambayo dunia imeshuhudia maendeleo ya hali ya juu kwa ajili ya ustawi wa binadamu, bado wapo watu wenye akili mbovu hadi kufikiria kuwa kitendo cha kumnajisi mtoto kinamsababishia mtu kupata utajiri.
Madhila wanayofanyiwa watoto ni mengi mno, wapo wanaotumikishwa na kunyanyaswa majumbani, migodi na wengine kwenye mashamba makubwa.
Wapo wanaokatishwa masomo na kulazimishwa kuolewa wakiwa na umri mdogo, wapo pia wanaotumikishwa kingono.
Wataalamu wa masuala ya jamii wanasema kuwa matatizo mengi ya watoto husababishwa na kuvunjika kwa ndoa za wazazi wao hivyo watoto kukosa malezi na hiyo ndiyo sababu kubwa ya watoto kuzagaa mitaani na kuwa ombaomba.
Huko mitaani watoto hufanya na hufanyiwa mengi mabaya na maovu, wako wanaofundishwa kuvuta bangi, wapo wanaoshurutishwa kushiriki katika vitendo vya ngono na wapo wanaofundishwa wizi, ujambazi na wengine hadi kupewa mafunzo ya ugaidi.
Kwa nchi zenye vita watoto hushirikishwa kwenye vita kama chambo, huo ni uvunjaji mkubwa wa haki za watoto.
Tanzania tunasherehekea siku ya mtoto wa Afrika wakati takwimu za Jeshi la Polisi zikionyesha kwa kipindi cha miezi mitatu (Januari hadi Machi), kuwa mwaka huu kumetokea matukio zaidi ya 1,500 ya watoto kunajisiwa na kulawitiwa.
Kibaya zaidi katika baadhi ya matukio ya watoto kunajisiwa wapo baadhi ya wazazi wanaodiriki kumalizana mitaani baada ya kupewa fedha kwa sababu eti hawataki kuaibishana. Wanafanya hivyo bila kujali maslahi ya mtoto kiafya na kisaikolojia, bila kujali utu na heshima ya mtoto iliyodhalilishwa, hawa ni wabaya zaidi kuliko hata hao wabakaji.
Kiukweli ni aibu kuendelea kubeba mabango, kuvaa sare na kuandamana barabarani kusherehekea siku hii wakati jamii kwa ujumla imeshindwa kuwalinda watoto.
Pamoja na kuwa zipo sheria nyingi za kumlinda mtoto lakini ukweli ni kuwa mtekelezaji wa sheria ni mwananchi na mvunjaji sheria ni yeye na ndiye anayetafuta mbinu mbalimbali za kuikwepa na kuikimbia sheria.


