
Wakulima wahimizwa walinde mazingira
WAKULIMA katika kaunti ya Narok wametakiwa kulinda mazingira wanapotumia vifaa vya kisasa vya kilimo.
Mwenyekiti wa Muungano wa Wakuza Nafaka nchini( CGA), Farnie Kruger alisema kuwa baadhi ya mbinu na vifaa vya kisasa vya kilimo vinaweza kuongeza mazao ya shambani na wakati huo huo kulinda uharibifu wa mazingira. 
Akiongea wakati wa maonyesho ya CGA eneo la NgoreNgore, Narok Kusini Bw Kruger alitoa wito kwa wakulima wa kaunti hiyo kuzingatia utunzi wa mazingira katika juhudi zao za kupata walinde mazingira mapato mengi.
“Teknolojia ya kisasa ni muhimu kwa kuzalisha chakula kingi kwa haraka, lakini pia tujiepushe na matumizi ya kemikali ambazo zinaweza kuharibu mazingira,” alisema Bw Kruger. 
Aliwaonya wakulima dhidi ya kutumia baadhi ya mbinu zinazoathiri mashamba yao na kuwataka kutafuta ushauri wa wataalamu kabla ya kutumia mbinu hizo.
Mwenyekiti huyo alitoa wito kwa serikali kusaidia wakulima kutumia mbinu zinazofaa kuzalisha chakula ili kuzuia uharibifu wa mazingira.
Bw Kruger alisema viongozi wa kaunti wanapaswa kutoa ufadhili mkubwa kwa sekta ya kilimo katika eneo hilo ili kuhakikisha kuna chakula cha kutosha wakati wote.


