
Serikali kutathmini mikataba
Na MWANGI MUIRURI
SERIKALI itatathimini upya sera za uagizaji bidhaa kutoka nje ili kulinda sekta asili dhidi ya ushindani wa kibiashara.
Katika tathmini hiyo, mikataba mingi kati ya serikali na mataifa ya ng’ambo itapigwa msasa na kukazwa zaidi kwa nia ya kuhimiza ushirikiano ulio na manufaa kwa nchi zote husika.
Waziri wa Kilimo, Bw Felix Koskei alisema kuwa baadhi ya mikataba iliyopo inadhulumu Wakenya akisema kuwa mikataba ambayo haisaidii kubuni nafasi zaidi za kazi na utajiri nchini inafaa kutupiliwa mbali.
Bw Koskei alisema hayo katika Kaunti ya Kirinyaga alipokuwa katika ziara ya kikazi. 
Gavana wa Kirinyaga, Bw Joseph Ndathi alilalamika kuwa baadhi ya sera kwa sasa zinahujumu hali ya utenda kazi wa sekta za kilimo nchini.
“Kuagizwa kwa bidhaa ambazo hukuzwa au hutengenezwa nchini huumiza wafanyabiashara wa hapa ikizingatiwa kuwa wao huwekwa katika ushindani wa soko na bidhaa kutoka mataifa yenye ushuru wa chini kwa uzalishaji,” akasema Bw Ndathi.
Wakati wa ziara hiyo Bw Koskei alipokea mitambo ya kutumika katika mavuno ya mpunga katika kaunti hiyo iliyoagizwa kutoka Japan kwa lengo la kupunguza gharama za uzalishaji mpunga.
Alisema kuwa uongezaji ubora wa bidhaa kabla ya kuziuza ndio mkakati bora zaidi wa kuinua faida kwa wakulima wa Kenya.
Alisema serikali itaandaa mikakati maalumu ya kupunguza gharama za uzalishaji, ifadhili uongezaji ubora na pia ilainishe soko ili kuondoa kuhakikisha wafanyabiashara wa Kenya wananufaika ifaavyo. 


