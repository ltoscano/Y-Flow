
Mpango wa fatalaiza nafuu kurekebishwa
Na MWANGI MUIRURI
SERIKALI itafanyia marekebisho sera ya kusambaza fatalaiza ya bei nafuu kwa wakulima kwa kuwahusisha wawekezaji wa kibinafsi katika mpango huo.
Hatua hiyo itapelekea serikali kujiondoa katika utaratibu wa kununua na kusambaza fatalaiza hiyo, kutokana na kile inachosema ni kujipata katika hali ambapo inaonekana kama mfanyabiashara wa kibinafsi.
Kwa mujibu wa mshauri mkuu wa Rais Uhuru Kenyatta kuhusu chakula nchini Bw James Nyoro, wakulima watakuwa wakinunua fatalaiza hiyo kutoka kwa kampuni za kibinafsi. 
Katika barua kwa Waziri wa Kilimo, Bw Felix Koskei, Bw Nyoro ameshauri wizara hiyo izindue uhamasisho kwa maafisa wake wa nyanjani kuhusu marekebisho hayo, ili wasaidie wakulima kuyaelewa na jinsi ya kunufaika kikamilifu.
“Kwa sasa, serikali inatekeleza wajibu usio wake wa kuagiza fatalaiza hiyo kana kwamba imekuwa mfanyabiashara wa kibinafsi na kasha kuisambaza hadi mashinani. Lakini kuanzia mwaka ujao, tunataka kupokeza washirika wa sekta ya kibinafsi jukumu hilo,” akasema.
Alisema mpango huo wa marekebisho ya sera hiyo utatimia mwaka ujao.
Kwa sasa serikali husambaza tani 100 za fatalaiza. 


