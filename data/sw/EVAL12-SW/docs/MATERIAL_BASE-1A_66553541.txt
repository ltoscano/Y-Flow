
RC Shinyanga acharuka, ataka maelezo

Imeandikwa na Kareny Masasy, Shinyanga

Imechapishwa: 20 Septemba 2016

MKUU wa Mkoa wa Shinyanga, Zainabu Telack amewataka wakurugenzi na maofisa misitu na mazingira ndani ya halmashauri ambao hawajafika kwenye kikao cha wadau wa mazingira na misitu watoe maelezo kwa kutohudhuria kwao kwa katibu tawala mkoa. 

Amesema leo kuwa, hatoruhusu mwakilishi tena katika vikao vyake isipokuwa mtu aliyelazwa kwa ugonjwa.
Mkuu huyo alifikia hatua ya kukasirika kwenye kikao hicho baada ya waliotumwa kuwawakilisha kutojibu maelezo yaliyojitosheleza huku maazimio yakiwalenga wakurugenzi katika utekelezaji, alidai kama hawapo, hata ujumbe atakaopelekewa utakuwa umechujwa hautawasilishwa ilivyohitajika au watapeleka walivyoelewa wao.
Telack amesema baadhi ya watumishi wamekuwa wakionesha dharau na kutotilia uzito wa kikao hicho na kujichukulia likizo ndio maana wengine wamewasilisha mada bila kuwa na taarifa za kimaandishi.
“Nasema wakurugenzi na maofisa misitu na mazingira ambao hawajawasili leo kwenye kikao hiki ikiwa taarifa imetumwa ndani ya wiki mbili watoe maelezo ya kutoripoti kwa katibu tawala mkoa kwa nini hawajahudhuria kikao, haya maazimio yanayotolewa wangekuwepo kungekuwa na maamuzi tofauti sasa wametuma wawakilishi ujumbe utafikishwa ukiwa uzito umepungua, watawasilisha kwa walivyoelewa wao,” amesema.
Katibu Tawala Mkoa wa Shinyanga, Albert Msovela baada ya hotuba ya Mkuu wa Mkoa na taarifa ya Mshauri Mkoa, Edimott Billie kuwasilisha taarifa ya mpango wa upandaji miti kwa kila halmashauri kuwa wanatarajia kupanda miti zaidi ya milioni 10 kwa mkoa mzima na kila kaya miche 10,000.
Ofisa Ardhi na Maliasili wa Halmashauri ya Ushetu, Marco Mwairwa amesema wanatarajia kupanda miche bilioni 359.365 na Kaimu Mkurugenzi Halmashauri ya Kishapu, Jumanne Chaula alisema lengo la upandaji miti ni 400,000 vyanzo vya upatikanaji mbegu vipo na tayari wameanza kuhamasisha shule za msingi na sekondari kwa upandaji miti hiyo. 
Katika kikao hicho kwa upande wa Halmashauri ya wilaya ya Kishapu alikuwepo Kaimu Mkurugenzi ambaye ni Ofisa Utumishi Jumanne Chaula, Halmashauri ya Wilaya ya Shinyanga alihudhuria Kaimu Mkurugenzi Julius Mulongo, Halmashauri ya Manispaa ya Shinyanga hakuwepo, Mkurugenzi Halmashauri ya wilaya Ushetu hakuwepo, Mkurugenzi Halmashauri ya Msalala hakuwepo.


