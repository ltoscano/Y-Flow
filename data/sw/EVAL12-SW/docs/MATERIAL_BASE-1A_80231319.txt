
Akana dai la kujaribu kuchoma nyumba
MAHAKAMA ya mji wa Nyahururu jana ilimwachilia mwanamume wa umri wa makamo kwa bondi ya Sh150, 000 na mdhamini wa kiasi sawa kwa shtaka la kujaribu kuchoma nyumba.
Antony Kiarie alikanusha shtaka hilo alipofikishwa mbele ya hakimu mwandamizi Peter Ndege.
Kiarie alishtakiwa kuwa mnamo Januari 6, mwaka huu katika kijiji cha Gatimu kaunti ya Nyandarua alijaribu kuchoma nyumba yenye thamana ya Sh50,000 mali ya Bi Naomi Njeri.
Mahakama ilifahamishwa kuwa mnamo siku hiyo mshtakiwa alinuia kuanzisha moto nyumbani kwa mlalamishi akitumia petroli lakini akatambuliwa na mpita njia aliyepiga kamsa lakini akatoroka na kukiacha kibuyu hicho cha mafuta.
Alitambuliwa na kutiwa mbaroni siku moja baadaye na akapelekwa katika kituo cha polisi cha Nyahururu alipofunguliwa mashtaka.
Kesi hiyo itaskizwa Aprili 15 mwaka huu na kutajwa Januari 15. 
Katika mahakama hiyo hiyo, Bw Richard Komen alishtakiwa kwa kuchoma nyumba.
Mwanamume huyo wa umri wa makamu alikanusha mashtaka hayo mbele ya hakimu Bw Ndege na kuachiliwa kwa bondi ya Sh10,000 na mdhamini wa kiasi sawa na hicho.
Na STEPHEN NJUGUNA


