Kasi ya Magufuli kuondoka vibanda 100 Dodoma
Dec 10, 2015

KASI ya utendaji kazi wa Serikali ya Awamu ya Tano imeendelea kwenye maeneo ya kawaida kwa Katibu Mkuu ofisi ya Waziri Mkuu, Tawala za Mikoa na Serikali za Mitaa (Tamisemi), Jumanne Sagini kufanya ziara za kushtukiza katika Manispaa ya Dodoma na kubaini kuwepo kwa mapungufu hasa katika suala zima la usafi wa mazingira.
Sagini alifika katika Soko la Sabasaba pamoja na Soko Kuu la majengo na kuagiza hatua za haraka kuchukuliwa ili kuwaepusha wananchi na magonjwa ya milipuko yanayoweza kutokea kutokana na mazingira ya masoko hayo kuwa machafu.
Baada ya ziara yake katika Soko Kuu la Majengo, Sagini anawataka watendaji wa halmashauri kutimiza wajibu wao ipavyo kabla ajira zao hazijawa mashakani.
Huku akimtaka Mkurugenzi wa Hakmashauri ya manispaa ya Dodoma kubomoa baadhi ya vibanda katika soko hilo ambavyo vinakwamisha shughuli za usafi ili tingantiga liweze kupita na kusafisha.
Amri hiyo ya Katibu Mkuu Tamiseni imeshushwa na Mkurugenzi kwa wafanyabiashara wa sokoni kwa kueleza nia ya kutaka kuvunja vibanda 100 vya wafanyabiashara vilivyopo kando ya korongo la Mto Pombe ili kupisha suala zima la usafi.
Wafanyabiashara wa soko hilo kwa umoja wao wanatishia kufanya mgomo usio na ukomo iwapo vibanda 100 vitabomolewa kupisha nafasi ya kufanya usafi kwenye korongo la mto huo uliopo kando ya vibanda hivyo.
Wafanyabiashara waliopo kwenye eneo hilo wanadai siyo wavamizi bali wapo katika eneo hilo tangu mwaka 1996 kwa mujibu wa amri ya mahakama.
Mwenyekiti wa Umoja wa Wafanyabiashara wa Soko kuu la Majengo, Godson Rugazama, aliliambia Raia Mwema kuwa wamepokea kwa masikitiko kauli iliyotolewa kueleza nia ya kuwaondoa katika eneo hilo bila ya kuwaeleza watakwenda wapi kwani nyuma ya vibanda hivyo 100 wapo watu 1000 wanawategemea. 
Watendaji wameanza kutumia vibaya kaulimbiu ya Rais wa Awamu ya tano John Magufuli kwa kutaka kuharibu jitihada zake za kuleta mabadiliko ya kweli kwa wananchi wa hali ya chini.
Rugazama alisema kaulimbiu ya ‘hapa kazi tu’ haikumaanisha kuua wafanyabiashara hivyo isitumike kama mradi wa kuwakandamiza wanyonge, na kama ni kweli, dhana ni hiyo basi wataandamana hadi kwa Rais Magufuli.
Alisema kitendo cha Mkurugenzi wa Halmashauri ya Manispaa kuwaeleza kuwa vibanda 100 vitaondolewa bila kuelezwa watapelekwa wapi, ni kutangaza vita baina ya manispaa na wafanyabiashara kwani wao wamekuwa wakilipa kodi pamoja na ushuru mbalimbali na wana leseni halali lakini wahusika wameshindwa kufanya usafi. 
Alisisitiza kuwa uongozi wa soko hilo na wafanyabiashara kwa ujumla wamepokea kwa masikitiko uamuzi huo huku akisema kuwa inaonekana kuna mgongano wa kimaslahi kati ya manispaa hiyo na Mamlaka ya Ustawishaji Makao Makuu (CDA).
“Takwimu zinaonyesha kuwa halmashauri imekuwa ikikusanya mapato yanayofikia Sh. miioni 450 kwa mwaka kupitia vibanda hivyo 100 wanavyotaka kuvivunja lakini hakuna ukarabati wowote unaofanyika na leo wanasema wanataka kuvunja, hivi hawa watu 1000 waliopo nyuma yetu tutawafanyaje,” alihoji Mwenyekiti huyo.
Anasema kabla ya wafanyabiashara kuhamia katika soko hilo ambalo zamani lilijulikana kama soko mjinga, walikuwa wakifanya biashara katika eneo la Mtaa Kuu ambao kwa sasa unajulikana kama Nyerere square.
Mwenyekiti huyo aliongeza kuwa baada ya soko la mtaa Kuu kuvunjwa na soko la majengo kukamilika kujengwa, walitakiwa wahamie hapo lakini walijikuta wakikosa nafasi baada ya baadhi ya vibanda vya biashara kuchukuliwa na baadhi ya wafanyakazia na watendaji.
Hali hiyo iliwalazimu wafanyabiashara 306 kwenda mahakamani kudai haki ya kufanya biashara katika eneo hilo na ndipo mwaka 1996 waliporuhusiwa na mahakama na kupewa vibanda vya biashara katika eneo hilo.
Mgongano wa kimaslahi baina Mamlaka ya Ustawishaji Makao Makuu (CDA) na Halmashauri ya manispaa ya Dodoma unadaiwa kuwa kikwazo katika eneo hilo la soko kutokana na kwamba CDA ndio walitoa viwanja kwa ajili ya ujenzi lakini mapato yamekuwa yakikusanywa na halmashauri.
Kwa kuwa lengo la kubomoa vibanda hivyo ni kuruhusu tunga tinga lipite kufanya usafi, wafanyabiashara hao waliamua kuchangisha na kuleta kampuni ya usafi kwa ajili ya kusafisha eneo hilo kwenye korongo huku wakisubiri hatima yao ya kubomolewa vibanda.
“Amri ya uvunjwaji wa vibanda ipo palepole kwa sababu imetoka kwenye ngazi za juu, sisi hapa tunafanya usafi kuitikia wito wa Rais Magufuli kuwa maadhimisho ya siku ya Uhuru yafanyike kwa watu kufanya kazi,” anasema. 
Kaimu Mkurugenzi wa halmashauri ya manispaa ya Dodoma, Clemense Mkusa akizungumza na wafanyabiashara wa soko hilo alisema manispaa ina nia ya kuviondosha baadhi ya vibanda vinavyokwamisha shughuli za usafi ili kuboresha mazingira ya soko.


