
3,400 wamefia baharini kwa ari ya kuhamia Ulaya
Na AFP
GENEVA, WATU zaidi ya 3,400 wamepoteza maisha yao Baharini Mediterranean mwaka huu wakijaribu kuvuka kwenda Ulaya. Ripoti hii ni kwa mujibu wa Shirika kuhusu Wakimbizi la Umoja wa Mataifa (UNHCR) Jumatano. Shirika hilo limeomba serikali kuchukua hatua zaidi kuokoa maisha.
Zaidi ya watu 207,000 wamefaulu kuvuka kuanzia Januari mwaka huu ingawa walijitia katika hatari kubwa. 
Idadi hii ni mara tatu zaidi ya wakati wa awali wakati wa vita nchini Libya 2011 ambapo watu 70,000 walijaribu kuvuka, UNHCR ilisema.
Kati ya waliovuka kutoka Libya, 3,419 waliopoteza maisha yao miongoni mwa visa 4,272 vya vifo vya watu baharini vilivyoripotiwa kote ulimwenguni.
Wengi walitoka Libya kuelekea Italy na Malta kutafuta kazi au makazi.
Kulingana na shirika hilo, kulikuwa na visa 60,051 vya raia wa Syria na visa 34,561 raia wa Eritrea waliovuka kuelekea katika mataifa hayo.
Takwimu hizo zilitolewa wakati wa uzinduzi wa mkutano wa siku mbili Geneva. Mkutano huo umeandaliwa na Kamishna wa UN kuhusiana na wakimbizi Antonio Guterres na unahusu jinsi ya kuwalinda wakimbizi wanaovuka bahari kwenda kutafuta hifadhi kwa kuogopa vita, dhuluma, misukosuko na umaskini. 
Kabla ya mazungumzo hayo ambayo yamejumuisha serikali, mashirika ya UN na mashirika yasiyo ya kiserikali, Guterres alionya kuwa serikali nyingi zinatia juhudi za kuweka ulinzi wa mipaka ya mataifa yao badala ya kuzuia kupoteza maisha ya raia wake.
Bila kutaja mataifa binafsi alisema: “Hii ni kasoro, labda hatua mbaya wakati ambapo watu wengi wanakimbilia usalama wao kutokana na vita.
“Usimamizi wa usalama na uhamiaji ni mambo yanayozua hofu miongoni mwa mataifa, lakini sera lazima ziundwe kwa njia inayolinda maisha,” alisema.
Mgogoro unaoshuhudiwa katika eneo la kusini mwa Ulaya, mipaka iliyo mashariki na kusini mashariki mwa Libya, Ukraine, Syria na Iraq umezidisha idadi ya wale wanaovuka kuelekea Ulaya.
Wengi wanapovuka hufika bandarini Italy. Nchi hiyo imeokoa wakimbizi zaidi ya 150,000 kutoka kwa mashua kuanzia mwanzoni mwa mwaka huu.
Wiki jana, maafisa wa usalama wa baharini na wale wa kulinda ufuo walikuta mashua moja ambayo haina uwezo wa kupuliziwa hewa katika kisiwa cha Lampedusa. Waliokoa watu 75 na wakaokota miili 17 ya watu waliokufa kutokana na baridi nyingi na ukosefu wa maji mwilini.
Lakini Italy majuzi ilisitisha mpango wa kuwaokoa wakimbizi wa Mare Nostrum baada ya washika dau wengine kukataa kufadhili mpango huo. Wakosoaji wa mpango huo walisema kuwaokoa wakimbizi kulikuwa kunawatia moyo wengine kuvuka ili kujaribu bahati yao Guterres alionya, “Hauwezi kumzuia mtu anayekimbilia usalama wake kwa kwa kutumia vikwazo.
“Sababu kamili za wakimbizi kutaka kuvuka lazima zishughulikiwe. Hii inamaanisha kuchunguza sababu za watu kukimbia, sababu za kutotafuta njia salama za kuvuka na jinsi ya kuwazuia wahalifu wanaotumia njia hii kuendeleza uhalifu wao,” alisema.


