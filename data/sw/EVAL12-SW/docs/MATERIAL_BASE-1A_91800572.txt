
Ubashiri wa mechi wafanya ajiue
BEIJING, China MWANAFUNZI nchini China alijiua kwa kuruka kutoka orofa ya saba baada ya kupoteza zaidi ya Sh250,000 katika mchezo wa bahati nasibu kuhusiana na Kombe la Dunia.
Mwanafunzi huyo aliyetambuliwa kwa jina Lin aliruka kutoka orofa ya saba chuoni Jumatatu, gazeti la Information Times liliandika.
“Aliongea kwa simu kwa zaidi ya dakika 10. Nilimuona akikata simu na kusimama na kisha ghafla akatoweka tu,” alieleza shahidi.
Lin alikimbizwa hospitalini eneo la Na AFP Panyu katika mkoa wa Guangdong, lakini madaktari hawakuweza kumuokoa.
Mwanafunzi mwingine aliyetajwa kuwa darasa moja na marehemu alisema Lin alikuwa amepoteza zaidi ya Sh250,000 akicheza kamari ya kubahatisha washindi wa mechi tofauti za Kombe la Dunia.
“Tulisikia kwamba aliomba kiasi kikubwa cha pesa na riba ilikuwa juu,” mwanafunzi huyo alisema kulingana na taarifa zilizochapishwa.
Hata hivyo, taarifa hizo hazikutaja timu ambazo Lin alikuwa akishabikia.
China ina mamilioni ya mashabiki wa kandanda, baadhi ambao wanaifuatilia kwa makini na wengine kupenda sana kucheza kamari.
Mauzo ya kadi za bahati nasibu zinazohusiana na Kombe la Dunia yamefikia Yuan nne bilioni ambayo ni karibu mara mbi zaidi ya Yuan 2.3 bilioni zilizouzwa 2010.
Jumla ya mauzo ya tiketi yanatarajiwa kuzidi Yuan 10 bilioni, taarifa hizo zilisema zikinukuu wakuu wa spoti.


