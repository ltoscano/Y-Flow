
Sh24m zatengewa ufugaji
Na LILIAN MUTAVI
WIZARA ya Kilimo Makueni imetenga Sh24 milioni kuimarisha kilimo cha ufugaji ng’ombe wa maziwa na ufugaji wa kuku.
Akizungumza na waandishi wa habari, waziri wa Kilimo na Mifugo kaunti hiyo, Bi Ruth Kyatha, alisema kuwa Sh20 milioni zitatumika kuboresha kilimo cha maziwa kwa kufufua vituo vya maziwa, kununua friji na kutumia njia mbadala za uzalishaji wa mifugo.
Bi Kyatha alisema kuwa maeneo katika Kathonzweni, Mukuyuni, Makeou, Kisau na Kako ambapo uzalishaji wa maziwa ni wa juu kutakuwa na friji za maziwa.
Alisema kuwa friji hizo zitahakikisha kwamba kuna uzalishaji wa maziwa safi na kuongeza uzalishaji katika maeneo hayo.
Bi Kyatha alisema kuwa maeneo yenye friji yatakuwa na pikipiki na magari ya kusafirisha maziwa kwa vituo vya maziwa.
Kyatha alisema kuwa katika eneo la Kikima na Mbooni kutakuwa na viwanda vidogo vya maziwa.
“Katika eneo la Kikima tutakuwa na viwanda vidogo ambavyo vitatumika kutengeneza maziwa ya paketi na kuyauza kwa masoko ya miji mikubwa,” alisema Kyatha. 


