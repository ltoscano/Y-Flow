
Zanzibar kuanzisha taasisi ya elimu ya juu

Imeandikwa na Basil

Imechapishwa: 22 Septemba 2016

WAJUMBE wa Baraza la Wawakilishi wamepitisha muswada wa kuanzishwa kwa Taasisi ya Elimu ya Juu Zanzibar ambapo wamesisitiza suala la ukaguzi wa walimu kwa wanafunzi katika masomo yao kutokana na kushuka kwa kiwango cha elimu na ufaulu wa mitihani ya taifa.

Akichangia muswada huo, Mwakilishi wa Jimbo la Fuoni, Yussuf Hassan Iddi alisema maendeleo ya wanafunzi yamekuwa yakiporomoka siku hadi siku kwa sababu hakuna ukaguzi unaofanywa kwa walimu dhidi ya wanafunzi katika shule za Unguja na Pemba.
“Tunalalamika elimu imeshuka Zanzibar pamoja na wanafunzi wetu kufanya vibaya katika mitihani yao ya taifa kwa sababu walimu hawafanyi ukaguzi kujua maendeleo ya wanafunzi wao katika shule,” alisema.
Mwakilishi wa Jimbo la Chake Chake, Suleiman Sarahan Said aliitaka Wizara ya Elimu na Mafunzo ya Amali, kuzingatia maslahi ya walimu kutokana na kazi kubwa wanazozifanya huku maslahi yakiwa madogo.
Alisema kitendo cha walimu kupewa maslahi duni ya mishahara kwa kiasi kikubwa huchangia kushuka kwa morali ya kazi na ndiyo chanzo cha wanafunzi kushindwa kufaulu vizuri mitihani yao ya taifa.
Akijibu hoja, Waziri wa Elimu na Mafunzo ya Amali, Riziki Juma Pemba alisema kuwepo kwa Taasisi ya Elimu ya Juu kutasaidia kuimarisha sekta ya elimu na kuangalia mwenendo mzima ikiwemo mitaala na hali ya ufaulu wa wanafunzi.
Aidha alisema katika muswada huo suala la maendeleo ya shule binafsi limezingatiwa ambapo vitakuwepo viwango vya ada vinavyokubaliwa na taasisi hiyo.


