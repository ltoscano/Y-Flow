
Soko la NSE kuuziwa raia
Na MWANGI MUIRURI
SOKO la Hisa hapa nchini (NSE) litageuzwa kutoka umilki wa mashirika machache hadi kuwa la umma kupitia uuzaji wa hisa zake kabla ya Agosti mwaka huu. 
Kwa mujibu wa mwongozo wa shughuli hiyo ambao umetolewa na soko hilo, Wakenya watapata fursa ya kununua hisa za soko hilo moja kwa moja na kisha kupata migao ya faida kama ifanyikavyo katika kampuni zingine ambazo huuza hisa zake.
Akifafanua hali hiyo mpya kwa Taifa Leo, Mkurugenzi wa Shirika la Kifedha la Faida Investment na aliye pia Naibu Mwenyekiti wa NSE Bw Bob Karina, alisema kuwa hatua hiyo itapanua uwekezaji katika soko hilo.
“Kwa sasa, hatua ya kuafikisha ufanisi huo iko katika awamu ya idhini ya Mamlaka ya Soko la Hisa (MCA) ambayo inatuhitaji tutoe mikakati wazi ya kujigeuza kutoka soko hadi shirika la hisa,” akasema.
Bw Karina alisema kuwa, kwa sasa soko hilo la NSE linamilkiwa na mashirika 12 ya kifedha kwa ushirika wa kampuni 10 za uuzaji hisa hapa nchini.
“Wote hao 22 wanamiliki asilimia 90 ya hisa za NSE huku asilimia tano ikiwemo katika uthibiti wa serikali.
Asilimia nyingine tano iko katika uthibiti wa mamlaka ya usalama wa wanahisa ambao hutoa uhakika kwao kuwa hakuna atakayepoteza rasilimali zake iwapo kampuni yake ya hisa itasambaratika,” akasema.
Bw Karina aliongeza kuwa kwa sasa mikakati ya uwazi katika shughuli hiyo ya mageuzi ya umilki ndiyo inaandaliwa na hivi karibuni Wakenya watapewa fursa ya kujumuika sokoni kujinunulia hisa za NSE.
“Ni hali ambayo kuzua inatarajiwa msisimko katika sekta ya hisa kwa kuwa kampuni ile ambayo imekuwa ikiwatuza faida kupitia uwekezaji wa hisa, sasa inauza hisa zake. Kumaanisha hakuna atakayetarajia kupoteza katika hisa hizo,” akasema.
Alisema kuwa usimamizi wa soko hilo umekuwa ukitathminiwa mara kwa mara na kufikia sasa hakuna yeyote ambaye anaweza kusema alipoteza hisa zake kufuatia kusambaratika kwa kampuni za madalali wa ununuzi na uuzaji wa hisa.


