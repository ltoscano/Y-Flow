
Wafanyabiashara sajilini majina ya biashara zenu

Imeandikwa na Mhariri

Imechapishwa: 14 Septemba 2016

HIVI karibuni Mtendaji Mkuu wa Wakala wa Usajili wa Leseni na Biashara (BRELA), Frank Kanyusi alitoa kauli ya kutaka kampuni ambazo hazijasajili majina ya biashara na hazijarasimisha biashara zao, kufikishwa mahakamani na kufutiwa leseni kutokana na kutozingatia sheria za uendeshaji biashara zao. 

Sisi tunaunga mkono kauli hiyo ambayo inawataka wafanyabiashara kusajili majina ya biashara na kurasimisha biashara zao kabla ya miezi mitatu kumalizika. Tunaunga mkono kutokana na ukweli kwamba kampuni nyingi na wafanyabiashara 35,000, wanafanya biashara hizo bila kuzirasimisha, kitendo ambacho ni kinyume cha sheria na kinachoikosesha serikali mapato.
Tunaona hakuna sababu kwa wamiliki wa kampuni kushindwa kusajili majina ya biashara na kuzisajili kampuni zao hadi watishiwe kufikishwa mahakamani, kutokana na ukweli kwamba wafanyabiashara wanajua taratibu, kanuni na sheria za nchi za uendeshaji biashara zao.
Inawezekana ni bahati mbaya au kwa makusudi, wafanyabiashara hao wanafanya bila kusajili majina ya biashara au wanafanya biashara bila kuzirasimisha, lakini sasa hawana sababu ya kushindwa kutimiza masharti hayo katika kipindi cha miezi mitatu waliyopewa. 
Kutokana na kufanya biashara bila kuwa na majina ya biashara na kutorasimisha biashara zao, kampuni hizo zimekuwa hazitoi taarifa za kampuni zao kwa Brela kila mwaka na hazioneshi nakala ya ripoti za Mdhibiti na Mkaguzi Mkuu wa Hesabu za Serikali, ambazo zinatakiwa kufanyika kila mwaka.
Kitendo cha Mtendaji huyo wa Brela kusema anatarajia kuzifutia kampuni hizo usajili na kuzifunga na hatimaye wahusika kuwafikishwa mahakamani kwa kukiuka sheria, kinalenga kuwakumbusha wafanyabiashara hao, ambao wamejisahau kufuata kanuni za uendeshaji biashara, bila kufuata kanuni, taratibu na sheria za nchi. 
Kwa wafanyabiashara ambao walijisahau kusajili majina ya biashara na kurasimisha, wamekumbushwa na Brela kufanya hivyo kwa kutumia muda waliopewa, wala wasisubiri mkono wa sheria. Wajue kwamba kurasimisha biashara hizo, licha ya kuwa ni fursa ya kuwatambua wafanyabiashara hao, pia inasaidia vyombo mbalimbali vya fedha kupata taarifa za uhalali wa biashara za wahusika wanaotaka kufungua akaunti zao kupitia mtandao wa Brela.
Tunaunga mkono kusajili majina ya biashara na kurasimisha, kwa sababu jambo hilo jema linaboresha mazingira ya biashara nchini kwa sababu mhusika anapata nafuu na anakuwa na muda wa kufanya shughuli nyingine za kimaendeleo.
Wafanyabiashara watumie fursa hiyo, iliyotolewa na Brela ya kuwahamasisha, kusajili na kurasimisha biashara zao ili kisiwepo kisingizio watakapochelewa kufanya hivyo katika muda uliopangwa.
Brela inaendelea kuboresha huduma zake kwa kuhakikisha taarifa za wafanyabiashara hao, zinapatikana kwenye taasisi mbalimbali kwa urahisi.
Katika kuimarisha hilo, kuanzia Machi mwakani itazindua mfumo wa usajili wa kampuni, ambao utahusisha taasisi nyingine za serikali ikiwamo Mamlaka ya Mapato (TRA) ili kurahisisha urasimishaji wa kampuni ikiwa ni jitihada za serikali katika kuweka mazingira bora ya biashara nchini.
Katika mfumo huo, mteja atakapowasilisha maombi ya kufungua kampuni, mfumo wa Brela utamuunganisha moja kwa moja na TRA ili kupata namba ya utambulisho wa mlipa kodi (TIN) kwa muda mfupi na mteja atakuwa amekamilisha taratibu na kuendelea na biashara.
Wakati umefika kwa wafanyabiashara, kuepuka mkono wa sheria kutumia muda wa miezi mitatu iliyotolewa na Brela, kurasimisha biashara zao ili kutengeneza mazingira mazuri ya kufanya biashara na serikali kuweza kuwatambua walipa kodi wake.
Kwetu sisi itakuwa faraja kubwa kwa wafanyabiashara na kampuni 35,000, zilizokumbushwa na Brela, kuchukua hatua za kwenda kusajili majina ya biashara na kurasimisha biashara zao, wala zisingoje kipindi cha miezi mitatu kipite ili kukumbwa na mkono na sheria.


