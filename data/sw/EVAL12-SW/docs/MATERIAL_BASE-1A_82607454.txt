Hata kama udini haukuanza na Serikali hii…
Mar 08, 2013

HIVI sasa kuna mijadala tete inayoendelea katika Taifa letu. Mmoja wa mijadala hiyo ni huu wa kuibuka kwa udini nchini. Nimepata kuchangia kwa upana kwenye mjadala huu.
Katika moja ya michango na maoni ninayopokea kuhusiana na mjadala huu, ni ule unaodai kuwa tatizo la udini halikuanza leo. Na kwamba lilikuwapo tangu wakati wa awamu ya kwanza na kwa hiyo ni uonevu uliopitiliza kuilaumu serikali hii kwa tatizo ambali limekuwapo katika awamu zote.

Katika mchango wangu wa wiki iliyopita nilisema na ningependa kurudia kuwa kwa hali ilivyo sasa, dini ya rais laweza kuwa ni tatizo sasa na hata huko mbele tuendapo. Kwamba, kwa kuwa tuna utamaduni wa kujipendekeza kwa watawala wetu na kuimba nyimbo wanazopenda, wapo watendaji, tena wengi ambao daima watapenda kujituma kufanya maamuzi au watasita kufanya maamuzi ili kumpendeza “Bwana Mkubwa” na dini yake.
Hii si kwa rais aliyepo sasa tu, bali hata kwa marais waliopita, Wakristo kwa Waislam. Migogoro mingi ya kidini inayojitokeza kwa sura ya ama dini fulani kuonewa au kupendelewa, inasababishwa na watendaji wasiofuata sheria bali hufuata hisia zao za kutaka kumpendezesha “Bwana Mkubwa”.

Hoja yangu leo ni zaidi ya udini hata kama udini haukuanza leo. Iwe ni udini au tatizo jingine lolote linalotishia amani ya Taifa letu kwa sasa, napenda kuhoji ni “Kwa nini sasa zaidi?”
Udhaifu! Udhaifu! Udhaifu!
Neno “udhaifu” linajitokeza kila unapogusa kuhusiana na minyukano ya kijamii hapa nchini. Ipo minyukano ya kidini, minyukano kati ya wakulima na wafugaji; minyukano ya vyombo vya habari na serikali; minyukano kati ya polisi na wananchi; minyukano kati ya wafanyakazi na serikali; minyukano kati ya bunge na wabunge; minyukano kati ya spika na wabunge; minyukano kati wenyeviti wa halmashauri na madiwani na minyukano kati ya madaktari na serikali. Katika minyukano hii yote na mingine ambayo sikuitaja, udhaifu unajitokeza katika sura mbili muhimu.

Sura ya kwanza ni kusitasita na hatimaye kuchelewa kuchukua maamuzi ya kuzuia au kukomesha minyukano hiyo kabla haijawa mikubwa. Sura ya pili ni kukosekana kwa umakini hata katika maamuzi yaliyochelewa. Kauli mbiu yangu katika sura hii ya pili imekuwa ni “kuzima moto kwa kutumia petroli”. Twende kwa mifano kadhaa.

Hivi karibuni serikali imefungia vituo kadhaa vya habari (redio) kwa madai ya kujihusisha na uchochezi. Malalamiko yalikuwapo siku nyingi kwa serikali hii na kila mara wasaidizi wa viongozi wetu walikuwa wanadai kuwa “hawafanyi kazi kwa mashinikizo”. Baada ya madhara kwa jamii yaliyoambatana na mauaji ya watu, ndipo serikali ikaibuka na hatua ya kufungia redio. Hatua hii inakosa umakini kwa viwango vyote.

Kufungia chombo cha habari kwa sababu tu sehemu ya kipindi chake imehusika na kuchochea juu ya jambo fulani ni kukosa umakini. Ukiufanya huo kuwa msingi wa kutatua matatizo ya kijamii utafungia kila kitu.
Majambazi yakivunja benki na kutumia barabara kutoroka, utafunga barabara hiyo. Mfanyakazi wa benki akiwawezesha mafisadi kuiba hazina ya taifa mchana kweupe na kupakia kwenye mafuso, utafunga benki. Majangili wa kimataifa wakitorosha nyara za taifa letu kwa kuzipakia kwenye ndege kupitia viwanja vyetu, utafunga viwanja vyote vilivyotumika.

Hali kadhalika, watu wenye hisia kali za kidini wanapotumia mitandao ya simu na kampuni zake, itabidi ufunge makampuni hayo ya simu ili yasitumike kueneza uchochezi wa kidini. Hivi sasa Taifa linaomboleza kwa matokeo mabaya ya mtihani wa Taifa wa kidato cha nne. Kwa msingi na kanuni mpya ya “funga funga”, itabidi tufunge ama shule zote au vyuo vya ualimu vilivyosomesha walimu waliofelisha watoto wetu.
Kwa ujumla wake, uamuzi wa kufunga vyombo vya habari ni sawa na kulaani giza badala la kuwasha mshumaa. Uchohezi wa vyombo hivyo umechochewa kwa sehemu kubwa na udhaifu wa dola katika ama kuchukua maamuzi ya haraka au kuchukua maamuzi yasiyo na umakini.

Hata Polisi wana Dini
Katika hotuba yake mwisho wa mwezi uliomalizika, Rais amewaagiza polisi wasifanye ajizi kwa wote wanaochochea migogoro ya kidini. Hili ni agizo la jumla jumla lenye lengo la kujiosha na lawama mbele ya wenye dini. 
Ndiyo maana hata hatua zilizochukuliwa na serikali zinalenga kujiosha na lawama kwa dini zote mbili. Serikali imefunga redio moja moja kutoka kila dini na kuagiza kukamata kiongozi mmoja mmoja kutoka dini hizo. Kitu kimoja Rais anachosahau ni kuwa hata polisi wana dini na wanaziheshimu sana kama yeye mwenyewe anavyoiheshimu dini yake.


