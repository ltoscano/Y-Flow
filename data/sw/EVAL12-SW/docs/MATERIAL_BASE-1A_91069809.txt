
Kagame akoleza hasira Jun 14, 2013

SASA ni dhahiri kuwa kuna mgogoro wa kidiplomasia kati ya Tanzania na Rwanda kwa mujibu wa maoni aliyotoa Rais wa Rwanda, Paul Kagame juu ya mapendekezo ya jinsi ya kumaliza mapigano ya vikundi vya waasi wa Rwanda ya Rais Jakaya Kikwete.

Akizungumza katika mahafali ya Chuo cha Kijeshi cha Rwanda hivi karibuni, Kagame alinukuliwa na vyombo mbalimbali vya nchi hiyo akisema kwamba “ni upuuzi kutaka serikali yake izungumze na waasi wa kundi la Democratic Forces for The Liberation of Rwanda (FDLR).”

Ingawa hakutaja jina la serikali au mtu aliyemtaka kufanya hivyo, inajulikana kwamba wazo la kutaka Kagame azungumzee na waasi hao lilitoka kwa Rais Kikwete wakati wa Mkutano wa Wakuu wa Nchi za Afrika uliofanyika Addid Ababa, Ethiopia mwezi uliopita.

“Kwa kweli kututaka sisi tuzungumze na waasi ni upuuzi mtupu. Wote wanaotaka tuzungumze na waasi hawafahamu historia ya Rwanda. Watuache tumalize matatizo yetu ya sasa kama walivyotuacha wakati mauaji ya kimbari yakiendelea,” alisema Kagame ambaye ameelezwa na gazeti la Times of Rwanda kuwa alionyesha kuwa na hasira.

Kagame alisema tangu maoni hayo yaanze kutangazwa (ya upatanishi na waasi), amekuwa kimya kwa muda mrefu bila ya kueleza kitu lakini sasa ameamua kuweka hisia zake hadharani.

Magazeti ya Rwanda yamedai kwamba Kagame alikuwa na maana iliyojificha kwa kusema aliyoyasema wakati akizungumza na wanajeshi wake na si kwenye mikutano ya kawaida ya kiraia.

Inafahamika kwamba Kikwete alitoa maoni hayo kwenye mkutano huo kwa Kagame, Rais Yoweri Museveni wa Uganda na Rais Joseph Kabila wa Jamhuri ya Kidemokrasia ya Congo (DRC) ambao nao pia wana waasi kwenye nchi zao.

Tayari, Waziri wa Mambo ya Nje na Ushirikiano wa Kimataifa, Bernard Membe, ametoa kauli bungeni wiki mbili zilizopita, akisema serikali haitaomba radhi kwa Rwanda au yeyote iliyompa ushauri wenye lengo la kutafuta amani.

“Serikali ilikwishatoa kauli bungeni (Kagame akutane na FDLR kuondoa tofauti zao), hilo ndilo jibu la kudumu kwa yaliyojitokeza, yanayojitokeza na yatakayojitokeza,” alijibu Membe alipoulizwa kuhusu maelezo hayo ya hivi karibuni ya Kagame.

Kwa takribani wiki tatu sasa, suala la mazungumzo hayo na waasi limetawala katika duru za kidiplomasia, huku serikali ya Rwanda ikionyesha kuchukizwa na hatua hiyo ya Kikwete.

Waziri wa Mambo ya Nje wa Rwanda, Louise Mushwakiwabo, ameandika kwenye mitandao mbalimbali ya kijamii ikiwamo twitter wiki mbili zilizopita, na akasisitiza kwamba Tanzania imekosea kwa kutaka nchi yake izungumze na waasi.

Serikali ya Rwanda inalichukulia kundi hilo la FDLR kama wakosaji wakuu kwenye mauaji ya kimbari ya mwaka 1994; hasa kutokana na ukweli kwamba kiongozi wa kundi hilo kwa sasa, Sylvester Mudacumura, ni miongoni mwa watu wanaotafutwa kwa ugaidi huku kiasi cha dola milioni tano za Marekani kikiahidiwa kwa yeyote atakayesaidia kukamatwa kwake.

Mahusiano haya mabaya kati ya Tanzania na Rwanda yanatajwa kuanza kutia shaka kazi ya Jeshi la Kimataifa la Kulinda Amani la Umoja wa Afrika (UNAMID) lililopelekwa nchini DRC na Tanzania ikiwa miongoni mwa nchi zilizochangia askari.

Akizungumza na gazeti hili jana, Mkurugenzi wa Mawasiliano wa Ikulu, Salva Rweyemamu, alisema suala la mgogoro baina ya Tanzania na Rwanda linakuzwa tu pasipo sababu.

“Mimi nimesoma hotuba ya Rais Kagame kwenye vyombo mbalimbali na kwa kweli sijaona sehemu yoyote ambayo ameitaja Tanzania au Rais Kikwete kwa namna yoyote ile. Ni vyombo vya habari ndivyo ambavyo vimeweka hayo majina lakini hayapo kwenye hotuba mnayosema,” alisema.

Wachambuzi wanaona kwamba kazi kubwa ya UNAMID itakuwa ni kupambana na waasi wa kundi la M23 ambalo linadaiwa kuungwa mkono na serikali ya Rwanda.

Kuna dalili kwamba badala ya UNAMID kulinda amani, inaweza kutumika kuwa uwanja wa vita baina ya Tanzania na Rwanda nchini DRC.

Mwenyekiti wa Kamati ya Bunge ya Mambo ya Nje, Edward Lowassa, aliliambia Raia Mwema jana kwamba kamati yake haiwezi kutoa ushauri wowote kwa serikali kwenye suala la Rwanda kwa vile inaamini inaweza kulimaliza. 

“Kwa sasa kamati haiwezi kutoa maoni yoyote kuhusu uhusiano wa Tanzania na Rwanda.

“Serikali tayari imetoa maelezo yake na kama inataka maoni yetu inakaribishwa.
Ila hatuwezi kuzungumza kuhusu hili suala kwa vile ni la serikali,” alisema.

Tanzania na Rwanda hazijawahi kuwa na mgogoro wowote wa kijeshi au kidiplomasia tangu nchi hizo zipate Uhuru kwenye miaka ya 1960 na mgogoro ni jaribio kuu la kwanza kwenye mahusiano baina ya nchi hizi.

Na maelfu kwa maelfu ya raia wa Rwanda wa sasa na waliopita wamepata kuishi Tanzania, wengine wakiaamua kuifanya Tanzania nchi yao ya kuishi.


