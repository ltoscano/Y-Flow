Lusengo yĕ yĕ te, "Mákalámbá mobáli wa ngáí, oyébí níni wâná bolingo ndéngé ezalí tɛ̂. Bolingo ezalí elɔ́kɔ mɔ̆kɔ́ ekokamata nzótu mobimba. Ná ozalákí mayɛ́lɛ, ná ozaláki zóba, bolingo eyébi níni wâná mokonzi, mongámba, moyíndo tŏ mondɛ́lɛ́ tɛ̂. Na bôngó sɔ́kí mwăsí alingí mobáli, ekotámbwisa yĕ motó lokóla libómá. Sɔ́kí mpé amɔ́ní mobáli wâná, alingí sé ámɔ́na nzótu tŏ mpé ásála mánsɔ ekokí kosála yĕ mpɔ̂ bolingo elingí sé elɔ́kɔ olingí ézalaka na yɔ̆ sékó. Sɔ́kɔ́ omɔ́ní ekómí ya moto mosúsu obɛ́lí libómá. Bínó mibáli bokoyébaka wâná tɛ̂. Boyébí sé koloba te, 'Mwăsí óyo zóba míngi. Alingí ngáí míngi boye ntína níni@ Ngáí nalingí yĕ tɛ̂.' Oyo wâná ezalí maloba bínó mibáli bolobaka sɔ́kɔ́ bokotɔ́ngɔ bísó epái ya baníngá ba bínó. Ndé bísó băsí tokoloba te bamibáli bakolobaka bôngó mpɔ̂ bazángá motéma ya bolingo."

Lisoló lya Mákalámbá likɛí mosíká mpenzá. Ntángo mpé esílí ebéndání. Ngonga ya libosó esílí ebɛ́tɛ́mí. Mákalámbá mpé alingí ázónga o mosálá. Abéngí mwăna ya masanga, amópésí lokásá ya nkámá mítáno ya bofúti masanga ma mpáta mítáno. Mwăna ya masanga azóngísélí yĕ óyo ekokí yĕ ázóngisa. Mákalámbá akamátí falánga azilí atá te Lusengo ásénga yĕ tɛ̂, amópésí sé litítí lya nkámá mosúsu mítáno. Bapésání mabɔ́kɔ ndé bayókání atá te bakomɔ́nana mbala mosúsu tɛ̂. Babwákání mokɔngo mpé bakabwání sé bokabwani, mpɔ̂ ngonga ya mosálá ekɔ́mí.

Mákalámbá akamátí nkínga, abɔngísí mokóto mwa yĕ mwa mbúla o nsima ya nkínga mpé abutí mpɔ̂ ya bozóngi o mosálá. Ngonga ya íbalé ya mpókwa mpé ebɛ́tɛ́mí. Bato bánsɔ bayéí o mosálá. Basúsu baye bazángákí mosálá ntángo ya ntɔ́ngɔ́ mpɔ̂ ya mbúla, bayéí lokóla. Mosálá mpé mobandí sé malámu. Na mosálá ya ba Mákalámbá, moto mɔ̆kɔ́ azángí tɛ̂. Bánsɔ bayéí o mosálá.

Epái na epái ya ndáko ya mosálá, sé masoló ma mbúla. Kúná na pɛmbɛ́ni, basúsu balobí te mbúla ebúkí ndáko míngi epái ya bayíndo bafándaka. Basúsu bakoloba te mbúla óyo ezalí ya libosó ezindísí nzelá ínsɔ ya Kabambáre ndéngé bôngó. Basúsu mpé bakoloba te mbóka ya bayíndo ekotónda na ngungi útá mbúla óyo enɔ́kí.

Oyo wâná ezalákí maloba ndéngé na ndéngé mazalákí kolobama na bato bánsɔ na káti ya mosálá o ntéi ya mindɛ́lɛ́ ná bayíndo. Kási lokóla ezalákí lisoló ya moto mɔ̆kɔ́ tɛ̂, ezalákí mpási mpɔ̂ ya boyóki mpɔ̂ te basúsu bazalákí koloba mabé mpé basúsu bazalákí koloba makambo ya sɔ̂lɔ́. Utá wâná bokangi ya maloba penzá ya sɔ̂lɔ ezalákí tɛ̂.