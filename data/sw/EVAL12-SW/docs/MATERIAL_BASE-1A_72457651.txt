
Kocha Yangaataja ‘silaha’
za kuwaua
Waarabu

April 3, 2014

KOCHA Mkuu wa Yanga Mholanzi, Hans Van De Pluijm ametaja mambo matano ambayo yataifanya timu yake iibuke na ushindi dhidi ya Al Ahly ya Misri katika mchezo wao wa kesho wa Ligi ya Mabingwa Afrika, utakaopigwa Uwanja wa Taifa, Dar es Salaam. Yanga wamefikia hatua hiyo, baada ya kuwatoa Komorozine De Domoni ya Comoro kwa jumla ya mabao 12-2, mechi ya kwanza iliyochezwa Dar es Salaam walishinda mabao 7-0 na ile ya marudiano iliyochezwa nchini Comoro walishinda mabao 5-2. Kwa mujibu wa kocha huyo, mambo hayo ambayo yataipa ushindi timu yake kwanza timu iwe tayari kwa mchezo, kiakili, morali, umoja na nidhamu ndani na nje ya uwanja. “Endapo timu itakuwa na mambo haya matano, hakika tutafanikiwa kuwatoa Waarabu hao, ambao wamekuwa wakiinyanyasa timu hii ya Yanga, hakuna kisichowezekana kama tutakuwa tunahitaji mafanikio,” alisema Pluijm. Kocha huyo alisema anashukuru vijana wake wote wapo katika hali nzuri na wanaendelea na mazoezi, ambapo hadi sasa hakuna majeruhi hata mmoja na anaomba hali hiyo iendelee hadi siku ya mchezo. Alisema wanatambua mchezo dhidi ya Al Ahly, ambao ni mabingwa watetezi wa ligi hiyo utakuwa ni mgumu, kwani wapinzani wao wana uzoefu na michezo ya kimataifa, lakini na wao lengo lao ni kushinda kwa kuanzia nyumbani kabla ya ile ya marudiano. Pluijm alisema hakuna kinachoshindikana katika mpira wa miguu, kwani amewahi kucheza nao akiwa Ghana na timu ya Berekum Chelsea katika hatua ya makundi ya robo fainali, hivyo anawajua vizuri jinsi wanavyocheza. Yanga wameweka kambi katika hoteli ya Laico Ledger iliyopo eneo la Bahari Kunduchi Beach, Dar es Salaam kujiandaa na mchezo huo unaotarajiwa kuwa mkali. Jumla ya wachezaji 25 waliingia kambini kwa ajili ya kujiandaa na mchezo huo, hivyo wameahidi kucheza kufa au kupona ili kufuta uteja kwa Waarabu hao.


