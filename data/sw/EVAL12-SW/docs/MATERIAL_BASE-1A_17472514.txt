Hili ndilo Bunge tunalolitaka
Sep 22, 2016

MKUTANO wa Nne wa Bunge la 11 la Jamhuri ya Muungano wa Tanzania umemalizika mwishoni mwa wiki iliyopita katika namna ambayo ni kinyume cha mikutano ya karibuni ya taasisi hiyo nyeti na muhimu kwa ustawi wa maisha ya Wa tanzania. 

Kwenye mikutano iliyomalizika, hususani ule wa tatu wa Bunge, ulimalizika katika namna ambayo haikubaliki kwa taifa letu. Ulimalizika ukiwa umesusiwa na vyama vya upinzani; kitendo ambacho kiliwasikitisha wananchi wengi.

Tunafahamu kwamba demokrasia yetu bado ni changa. Ukilinganisha na mataifa mengine duniani ambayo yamejenga utamaduni wa demokrasia kwa zaidi ya karne mbili, sisi bado tuko nyuma. Lakini, tunaamini kwamba tuko mbele zaidi ya vitendo vilivyotokea bungeni huko nyuma.

Kwenye Bunge hili wabunge walijadili miswada iliyoletwa kwa namna ambayo inakubalika. Kuna mambo ambayo chama tawala na vile vya upinzani vilisigana na kuna mambo ambayo tofauti za vyama ziliwekwa kando kwa maslahi ya taifa.

Tunatumia fursa hii kuwapongeza wabunge wote pamoja na uongozi wa Bunge la Tanzania kwa namna walivyoweza kufanya mambo ambayo hatimaye â€“kwenda mbele, yanaweza kuleta mabadiliko katika ufanyikaji wa siasa hapa Tanzania.

Kwa asili, Wa tanzania si watu wanaopenda vurugu. Kwa vyovyote vile, vitendo vya kufukuzana, kuvutana mashati, kutoleana lugha chafu na za kuudhi na kufanya mambo yote ambayo si ya Kitanzania; hayakuwa yakipokewa vema mitaani.

Ndiyo sababu, tunadhani kwamba wakati umefika kwa wabunge na Bunge letu kutazama namna bora zaidi za kuboresha mazingira yaliyokuwepo katika Mkutano huu wa Nne wa Bunge. Kwa sababu imewezekana mara hii, tunaamini linaweza kuwezekana daima endapo misingi itazidi kusimikwa sasa.

Sisi tutakuwa wa mwisho kusema kwamba bungeni ni mahali pa marafiki kukutana kunywa uji. Katika nchi yoyote ile duniani, bungeni ndiko mahali ambapo siasa za nchi hufanyika katika nyakazi zisizoza uchaguzi. Hatutaraji wanasiasa wataacha fursa hiyo ya kuwa bungeni iwapite hivihivi.

Kutakuwa na kukwaruzana na kusigana. Kutakuwa na kutafuta pointi dhidi ya mpinzani wako mbele ya macho ya wananchi. Lakini, ingekuwa vema kwamba tabia zinazohusishwa na Utanzania na Wa tanzania, zionekane pia ndani ya Bunge.


