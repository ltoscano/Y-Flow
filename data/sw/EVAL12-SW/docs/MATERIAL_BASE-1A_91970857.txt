Marekani yatoatahadhari kwa
Rais Museveni

August 24, 2014

RAIS wa Marekani, Barrack Obama, amemuonya Rais wa Uganda, Yoweri Museveni, kwamba ikiwa atasaini muswada wa sheria wa kupinga mapenzi ya jinsia moja basi uhusiano kati ya Uganda na Marekani utakuwa mashakani. Chini ya sheria hiyo iliyopendekezwa, watu watakaopatikana na hatia ya kujihusisha na vitendo vya ushoga watakabiliwa na hukumu kali, ikiwemo kifungo cha maisha jela. Marekani ni mojawapo ya mataifa ya nje yanayotoa kiwango cha juu zaidi cha msaada kwa Uganda, na mwaka 2011 wanajeshi wa Marekani walitumwa kulisaidia jeshi la Uganda kupambana na kundi la waasi wa Lords Resistance Army, LRA. Rais Obama amesema uhusiano huo unao dhaminiwa sana utatatizika zaidi iwapo muswada huo wa kupinga mapenzi ya jinsia moja utaidhinishwa na kuwa sheria. Kwa mujibu wa BBC, Rais Obama ameeleza kwamba muswada huo ni wa kidhalimu na hatari kwa jamii ya mashoga nchini Uganda. Mshauri wa masuala ya usalama nchini Marekani, Susan Rice, amesema kwenye mtandao wa Twitter kwamba Jumamosi usiku alifanya mazungumzo ya kina na Rais Museveni kumtaka asitie saini muswada huo. Mbali na Uganda, Rais Obama amelalamika kwamba matukio ya kushambuliwa na kuhangaishwa watu wanaoshiriki mapenzi ya jinsia moja yameenea katika mataifa kadhaa kutoka Urusi hadi Nigeria.


