
Jua Kali wahimizwa kujiunga na NSSF
WAKENYA wanaofanya kazi katika sekta za Jua Kali wametakiwa kuwekeza kwa hiari kwenye Hazina ya Malipo ya Uzeeni (NSSF) kwa ajili ya maisha yao ya siku za usoni.
Meneja Msimamizi wa Mamlaka ya Malipo ya Baada ya Kustaafu (RBA) Charles Machira jana alisema kuwa wafanyakazi katika sekta zisizo rasmi watatakiwa kuchangia kiasi kisichopungua Sh200 kila mwezi.
Akizungumza na waajiri wa mashirika mbalimbali jijini Nairobi katika mdahalo ulioandaliwa na kampuni ya kutoa huduma za bima ya AON, Bw Muchira alisema Jua Kali kujiunga na NSSF pamoja na wafanyakazi wengine katika sekta rasmi hawatashurutishwa kutoa michango yao bali watafanya hivyo kwa hiari.
“Lakini wafanyakazi wengine ambao wameajiriwa na mashirika mbalimbali wakiwemo walimu ni sharti watoe michango yao ya asilimia 6 kila mwezi kwenye hazina ya NSSF,” akasema Bw Muchira.
Mswada wa NSSF wa 2013 ulipitishwa kuwa sheria na Rais Uhuru Kenyatta mnamo Desemba 27, mwaka uliopita, na ulifaa kuanza kutekelezwa kuanzia Januari 2014.
Hata hivyo, Waziri wa Leba, Kazungu Kambi aliahirisha utekelezaji wa sheria hiyo hadi Juni ambapo unatarajiwa kuanza kutekelezwa rasmi. 


