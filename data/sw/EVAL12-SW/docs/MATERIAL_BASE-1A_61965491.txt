
Nchemba: Maombi yalituvusha salama uchaguzi mkuu

Imeandikwa na Sifa Lubasi, Dodoma

Imechapishwa: 28 Septemba 2016

WAZIRI wa Mambo ya Ndani ya Nchi, Mwigulu Nchemba amesema nguvu ya maombi iliivusha salama Tanzania katika Uchaguzi Mkuu uliopita, licha ya Serikali kujipanga kudhibiti vurugu.

Wakati Mwigulu akisema hayo, Askofu Mkuu wa Kanisa la Kiinjili la Kilutheri Tanzania (KKKT), Dk Fredrick Shoo, amesema kamwe kanisa hilo halitakubali ndoa za jinsia moja pamoja na vitendo vya kishoga.
Akifungua mkutano wa wachungaji wa KKKT mjini Dodoma jana, unaoshirikisha wachungaji na maaskofu 1,500 kutoka nchi nzima, Mwigulu alisema katika uchaguzi uliopita kulikuwa na vuguvugu la kutokea vurugu kubwa, hali ambayo ilifanya serikali kujiandaa kudhibiti vurugu hizo.
“Uchaguzi uliopita ndio ulioombewa zaidi na watumishi wa Mungu kuliko uchaguzi mwingine na nguvu ya maombi ikawa kubwa,” alisema.
Alisema Serikali ilijipanga kununua magari kadhaa ambayo hayakutumika na badala yake kazi hiyo ilifanywa kwenye vyumba vya maombi na nchi ikawa kimya.
“Nilipoingia wizarani nimekuta magari na maji ya washawasha yote yapo na hayakutumika katika vurugu zilizotarajia kutokea wakati wa Uchaguzi Mkuu, kwani nguvu ya maombi ilivunja roho zote zilizotaka kuleta vurugu nchini”.
“…Hata juzi kuna watu walitaka kujitokeza kuandamana lakini wapakwa mafuta wakaingia kwenye vyumba vyao,” alisema Mwigulu.
Pia aliwataka viongozi hao wa dini kuendelea kumuombea Rais John Magufuli kwani kazi anayofanya ni ngumu sana. Aliwataka watumishi hao wa Mungu kusaidia Serikali katika vita dhidi ya dawa za kulevya.
“Ninyi hamhongwi, isaidieni Serikali kupambana na vita hii pamoja na vita dhidi ya wahamiaji haramu,” alisema Waziri huyo.
Alilitaka kanisa hilo litafute maeneo kwa ajili ya nyumba za ibada na hata kuendeshea miradi.
Alisema Serikali haitegemei kuona migogoro kwenye taasisi za kidini mpaka ifike hatua ya kufutwa kwa taasisi.
Askofu Mkuu, Dk Shoo, alisema kanisa hilo litabaki kusimamia Neno la Mungu na litaendelea kukemea vitendo vya kishoga pamoja na ndoa za jinsia moja zinazotokea katika jamii. Alisema kanisa lina wajibu wa kuiombea serikali na kuishauri kwa mambo mbalimbali kwa ustawi wa wananchi.


