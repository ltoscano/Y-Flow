Vyama ni taasisi na haviendeshwi kwa vyombo vya habari pekee
Dec 05, 2013

KWA muda wa takribani majuma mawili sasa, Chama cha Demokrasia na Maendeleo (CHADEMA) na ‘mgomvi’ wake, aliyekuwa Naibu Katibu Mkuu wa chama hicho, Zitto Kabwe wamekuwa kwenye malumbano, ya waziwazi na chini kwa chini.

Malumbano hayo yalipata mashiko zaidi hasa pale Kamati Kuu ya Chama hicho ilipotangaza kumvua nyadhifa zake zote ndani ya Chama Zitto, ambaye ni Mbunge wa Kigoma Kaskazini. Hatua kama hiyo pia ilichukuliwa kwa wanachama wengine wawili, Dk. Kitila Mkumbo na Samsoni Mwigamba.

Sitaki kuingia katika undani zaidi wa namna mambo haya yalivyotokea. Hii hasa ni kutokana na jinsi mambo haya yamekuwa kwenye vyombo vya habari kwa urefu zaidi na kwa kurudiwa. Isipokuwa, hapa nitajadili mambo mawili tu yanayohusu mnyukano huu kwa mtazamo wa ujumla; na pia nitaangazia mustakabali wa vyama vya siasa hapa nchini.

Kwa kuwa sina maslahi binafsi yoyote ama katika upande wowote kwenye mnyukano huu au katika chama chochote cha siasa hapa nchini, mjadala wangu unajikita zaidi katika maslahi mapana ya wananchi wa Tanzania na taifa hili kwa ujumla.

Hivyo basi, katika mjadala wangu huu, ninachozingatia ni maana pana ya uwepo na uendeshaji wa vyama vya siasa. Kwamba, inaeleweka wazi kuwa vyama hivi vya siasa hapa nchini wanachama wake ni Wa tanzania na kuwa malengo ya kila chama ni kuweza kushika dola (dola ambayo ndio yenye jukumu la kuongoza taifa, kutunga sheria na kuhakikisha zinasimamiwa ipasavyo). Hivyo basi, mgogoro wowote ndani ya Chama unahusu Wa tanzania, moja kwa moja au kwa hali isiyo ya moja kwa moja.

Kwa asili basi ya malengo ya vyama vya siasa, na namna vinavyojiendesha na kwa kuzingatia huu ‘mgogoro’ ndani ya CHADEMA yapo mambo mawili ninayoyajadili hapa. Mosi, umuhimu wa vyama kujiendesha kama taasisi na pili, tofauti kati ya kuendesha Chama (ambacho ni taasisi) kwa kupitia utekelezaji wa ilani na malengo yake na kuendesha Chama kupitia vyombo vya habari pekee.

Kwa hilo la kwanza, chama cha siasa ni kikundi, muunganiko wa watu walio na malengo ya pamoja, na itikadi zenye mrengo unaofanana. Hata hivyo, lengo kuu la chama cha siasa kama nilivyosema hapo awali ni kushika dola.

Katika kujiendesha na kutekeleza majukumu yake na hatimaye kufikia malengo kiliyojiwekea, chama cha siasa huongozwa na katiba, kanuni, na hata sheria maalum kwa kadri kinavyoona inafaa na kwa kuzingatia Katiba na sheria za nchi.

Kila mwanachama analo jukumu basi la kutekeleza wajibu wake peke yake au kwa kushirikiana na wanachama wenzake lakini kwa dhumuni la kufanikisha malengo makuu ya chama. Iwapo katika utekelezaji huu mwanachama mmoja hufikia ufanisi mkubwa kabisa, haimaanishi kuwa manufaa au matokeo ya ufanisi huo yatakuwa ya mwanachama huyo peke yake, bali ni ya wanachama wote. Yaani ni manufaa ya Chama, na si ya mwanachama peke yake katika ubinafsi wake.

Vivyo hivyo, chama kikifanikiwa kama kikundi, matokeo au matunda ya mafanikio hayo hayapaswi kuwafaidisha watu fulani fulani peke yao. Kama ilivyo kwa hiyo dhana ya kwanza hapo juu, hata katika dhana hii ya kufanikiwa kwa chama, wanaotakiwa kufaidi matunda ya mafaniko ni wanachama wote au Chama kwa ujumla kwa namna mbalimbali.

Hiyo ndio maana ya Chama kuwa ni Taasisi. Chama kama taasisi, kinajikita zaidi katika kutekeleza malengo yake kwa misingi, ilani na kanuni za Chama. Wanaofanya vizuri zaidi katika hili la kufanikisha malengo haya ni wanachama katika nyadhifa na uwezo wao mbalimbali. Lakini, kwa vyovyote vile, kufanikisha kwao huku hakuwafanyi kuwa juu ya Chama. 

Hebu tujifunze kwa mfano wa vyama mbalimbali duniani: kuanzia katika nchi zilizoendelea huko kwenye vyama kama Democrat na Republican (Marekani), Labour na Conservative (Uingereza) hadi vya nchi zinazoendelea, hasa Afrika kama vile Frelimo (Msumbiji), KANU (Kenya) na kwingineko; vyama hivi hatua vilizopitia na kufikia hadi hivi leo ni fundisho kwetu kuwa mtu mmoja au wawili hawawezi wakawa ndio ‘wanaomiliki’ chama (yaani kiuongozi na au kiumaarufu kuwa ni wao peke yao).

Ni kweli kuwa vipo vyama ambavyo vimepata faida ya kujenga misingi imara kitaasisi kutokana na kufanya kazi zake kama sehemu ya serikali. Vyama hivi ni pamoja na Chama Cha Mapinduzi hapa kwetu. Lakini, hii haimaanishi kuwa kitapona kama kuna watu ndani ya chama hiki wenye ulevi wa madaraka na umaarufu, na wenye kudharau misingi ya kitaasisi. Hii ni pamoja na wanachama kuimba tu kanuni na misingi ya Chama, lakini hawaitekelezi katika matendo yao.


