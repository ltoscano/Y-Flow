
Fisi mlevi ageuzwa kitoweo
Na SAMMY LUTTA

FISI mlevi aliyefumaniwa akila maandazi katika kijiji cha Nachuchumait, wilayani Turkana Magharibi, aligeuzwa kuwa kitoweo baada ya kuuawa na wakazi waliokuwa na hasira.
Kisa hicho cha kustajabisha cha Jumanne asubuhi kilivutia umati mkubwa wa watu kutoka mji wa Lokichogio ambao waliachwa vinywa wazi na kutojua ama wamhurumie fisi ama wenye kumla.
Baadhi ya watu walioathiriwa na ulafi wa mnyama huyo walisema kuwa kwa muda mrefu wamekuwa wakidhani mnyama huyo alikuwa mbwa wa kawaida.
Fisi alilaumiwa vikali kwa kuwala wanambuzi na wanakondoo na pia kunyemelea sufuria na kuiba chakula chochote kilichopikwa.
KUNENEPA Bw Andrew Silale ambaye alishuhudia kisa hicho, alielezea Taifa Leo kuwa fisi huyo alikuwa amenenepa na kuonekana kuwa na afya nzuri sana. Lakini siku zake arobaini zilikuwa zimefika kwani alichinjwa na kugawanywa kama nyama ya kawaida.
Bw Silale alieleza kuwa mwendo wa saa kumi na mbili asubuhi, fisi huyo alinyemelea nyumbani kwa mwanamke mmoja ambaye hutengeneza pombe inayojulikana kama Baada ya kukunywa pombe hiyo inayopendwa sana na wazee wa jamii ya Waturkana, fisi alilewa na hata kuwa na ujasiri wa kutaka kufakamia mandazi kwenye sufuria iliyokuwa karibu na pombe.
Mwanamke huyo ambaye anajulikana na wateja wake kama Mama Akai alipata fisi huyo akila mandazi yake na akaamua kumfukuza polepole akidhani alikuwa mbwa.
Wateja wa kwanza kumtembelea Mama Akai walimtambua mnyama huyo kuwa fisi, jambo ambalo mwanamke huyo hakuwa amelifahamu.
Wakazi wenye mishale, panga na visu walifika eneo hilo na kusaidiana kumuua mnyama huyo ambaye baadaye alikatwakatwa kama mbuzi.
Baadhi ya watu ambao walikuwa wanajionea kisa hicho na wengine kupiga picha kwa simu zao, walikuwa wanataka fisi huyo asiuliwe lakini wanakijiji wa Nachuchumait walisema hasara iliyosababishwa na mnyama huyo ilikuwa kubwa sana na hivyo kutosamehewa.
Fisi alichunwa ngozi na kila aliyeshiriki kumuua kung’ngania kukata kipande kikubwa ili auzie wengine baadaye.
Bw Joseph Erukudi ambaye alisema angekula nyama ya fisi jioni hiyo alikuwa anauza nyama hiyo Sh1,000 kwa kilo moja.
“Kwa sababu fisi alikula mbuzi wangu wa Kristmasi lazima niile nyama yake,”
alisema Bw Erukudi.
Hata hivyo, baadhi ya watu walisema fisi ana sumu na hapaswi kuliwa jambo ambalo wengi walilipuuza.
Siku moja baadaye, hakuna mtu ambaye amelalamikia kuumwa na tumbo. 


