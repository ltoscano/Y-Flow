
Avuliwa jaketi kwa deni la mama pima
Na KIMANI wa NJUGUNA JOMBI
Jombi wa hapa alipata aibu ya mwaka alipovuliwa jaketi na viatu na mama pima baada ya kukosa kulipa deni la kileo alichokopa.
Inasemekana kwamba jamaa alikuwa likizoni kwa miezi miwili alipokopa dozi kutoka kwa mama pima, baada ya mifuko yake kukauka.
Kwa bahati mbaya jamaa aliishiwa na hela kwa sababu alikuwa likizoni kwa muda mrefu. Ili kushughulikia koo lake ipasavyo, jamaa aliamua kukopa kileo huku akiahidi kulipa baada ya wiki moja,” akasema mdokezi.
Kwa bahati nzuri mama pima alikubali kumkopesha kileo hicho kwa sababu jamaa alikuwa mteja wake wa kila siku. 
Hata hivyo, inadaiwa kwamba baada ya kupata pesa, jamaa alianza kumhepa mama pima kwa miezi miwili hadi siku ya tukio alipomfumania jombi akijivinjari NG’ENDA, Gatundu katika baa moja eneo hili.
Siku hiyo, jamaa alitoka kazini jioni kama ilivyo kawaida yake na akaamua kuingia katika kilabu ili akajiburudishe baada ya kufanya kazi kutwa.
Ni akiwa katika kilabu hicho ambapo mama pima alifika na kalameni akaomba ardhi ipasuke na kummeza alipomuona mama huyo. Hata hivyo hakuwa na bahati kwa sababu mama pima alimkabili kwa ukali mara moja.
“Kwa hivyo ulitorokea kilabuni baada ya kunilaghai na kuhepa na pesa zangu?” akafoka mama pima.
“Ikiwa unadhani nitakuachilia hivi hivi ili uniharibie biashara yangu, basi umenoa vibaya sana.
Kazi ni kazi na lazima uheshimu biashara yangu. Lazima nikufunze uwe ukiheshimu biashara za wenyewe,” mama akasema kwa hasira kisha akaanza kumcharaza jombi makofi makali usoni yaliyomfanya aone vimulimuli.
Hata hivyo, jamaa aliangukia bahati kwani marafiki na meneja wa kilabu hicho waliingilia kati na kumtuliza mama huyo.
Lakini mama alisema hangeondoka bila pesa zake na akamvua jamaa jaketi lake la bei ghali, akamnyang’anya simu na viatu na kuondoka. 


