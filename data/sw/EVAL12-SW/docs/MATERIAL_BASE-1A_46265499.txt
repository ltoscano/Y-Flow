Uongozi wa Simba umeishiwa mipango?
Oct 30, 2014

KUZIONGOZA klabu za Simba na Yanga kunahitaji mikakati na mbinu za hali ya juu. Kwanza kabisa inabidi uwe na roho ngumu kwa sababu siku zote timu hizo zinataka kukaa kileleni, kwa maana timu inapofungwa lazima atafutwe ‘mchawi’ haraka sana.

Lakini pia, huwezi kukubalika kama mmojawapo wa viongozi wa timu hizo kama hujawa mtu wa fitna, ahadi nyingi ambazo hazitekelezeki na pia kuwa
‘muongomuongo’ kwa namna fulani, kwa maana ya kutoa ahadi nyingi ambazo mwisho wa siku inakuwa vigumu kuzitekeleza kutokana na mazingira yenyewe.

Nimeanza kwa kuzitaja timu hizi mbili kutokana na kuwa na tabia zinazofanana. Sina mpango wa kuiongelea sana klabu ya Yanga, ambao wameweka kambi ya muda Kahama wakijiwinda na mchezo wao dhidi ya Kagera Sugar, Uwanja wa Kaitaba Jumamosi ya wiki hii.

Shida iliyopo kwa sasa na moja ya gumzo katika vyombo vya habari ni klabu ya Simba, ambayo msimu huu huenda ikaweka rekodi ya kutoa sare nyingi zaidi hata ya misimu iliyopita, japo siwaombei hivyo; bali ni kutokana na ninavyoona upepo wao kwa sasa.

Kabla ya kucheza na watani wao wa jadi Yanga, walienda Afrika Kusini kuweka kambi kwa ajili ya kujiandaa na mechi hiyo. Lengo likiwa ni kutaka kuanza kupata ushindi wa kwanza katika ligi ya msimu huu kwa kuwafunga Yanga.

Mpira uliochezwa na Simba dhidi ya Yanga ulikuwa wa kuridhisha kwa mashabiki wake, hali iliyosababisha baadhi ya viongozi wa Simba kuongea katika vyombo vya habari wakisema wameona matunda ya kambi ya Afrika Kusini na sasa timu yao ingeweza kushinda michezo inayofuatia.

Jumamosi ya wiki iliyopita mambo yakabadilika wakati ya mechi yao na Prisons Uwanja wa Sokoine jijini Mbeya. ‘Mnyama’ akavutwa sharubu, mechi ikamalizika kwa sare ya bao 1-1 huku wenyeji wakisawazisha dakika za majeruhi.

Sare hiyo iliwachanganya Simba hadi Mwenyekiti wa Kamati ya Usajili ya klabu hiyo, Zacharia Hanspoppe akanukuliwa na baadhi ya vyombo vya habari akimtupia lawama za wazi kocha wa timu hiyo Patrick Phiri akidai kuwa amekuwa akimpa nafasi Amri Kiemba wakati anaona kiwango chake kimeshuka.

Kiongozi huyo mwenye heshima kubwa katika klabu hiyo, hakusita kusema kuwa uongozi wa Simba haunabudi kuchukua uamuzi mgumu endapo kocha huyo hatobadilika na kuacha kumpanga Kiemba ambaye kwa sasa anaonekana hana mchango katika kikosi cha wekundu hao.

Kama nilivyosema awali kwa klabu za Simba na Yanga ukifungwa, kama kocha, unaonekana huna faida na hakuna cha ziada, zaidi ya vitisho na kufukuzwa. Hii inafanywa kuanzia kwa wachezaji, makocha hadi viongozi. 

Simba wakatangaza kuwafungia: Amri Kiemba, Haruna Chanongo na Shaaban Kisiga. Moja ya sababu zilizotajwa ni pamoja na utovu wa nidhamu pamoja na kushuka kwa kiwango.

Nani aliwashauri Simba kuwa mchezaji akikosea mechi nne, tayari unamfungia kwa sababu ya kushuka kiwango? Kama hawataki kwa nini wasisubiri hata dirisha dogo wakaachana nae?

Hizi ni baadhi ya mbwembwe za uongozi wa Simba ambazo kwa hakika haziwezi kuwafikisha katika kilele cha mafanikio kama wanavyofikiri kwa sasa. Na haya yote huenda yanatokea katika klabu zetu kubwa kama Simba kutokana na kukosa wataalamu fulani fulani katika timu hizo.

Kwa mfano nikiuliza kuwa ni nani mtaalamu wa saikolojia katika timu hiyo? Jibu ni hakuna, kwa sababu kama angekuwepo na akajua kazi yake angeweza kuushauri uongozi kufanya uamuzi ambao ungeweza kuwajenga kisaikolojia wachezaji zaidi kuliko kuwasimamisha bila hata kuwahoji.

Juzi, nilimsikia Hanspoppe akisema kuwa panga lililotumika kuwakata Kiemba na wenzake litaendelea hadi kwa wengine. Sasa ikiwa timu nzima ikatokea kuonyesha kiwango cha chini utafukuza wachezaji wote?

Nafikiri kuna haja ya uongozi wa Simba kukaa Ijumaa ya wiki hii waliopanga kukutana wakajadili njia nyingine ya kutafuta chanzo cha tatizo. Ninachokiona sasa hivi ni kama vitisho. Kwa sababu nimesikia tena na Kocha Phiri naye kapewa mechi tatu ambazo anatakiwa kupata ushindi, la sivyo upepo unaweza kumbadilikia.

Nafikiri pia baadhi ya viongozi wa Simba wanajisahau kuwa bado mchezo wao unaofuata na Mtibwa Sugar ni mgumu kwao. Kwanza wanataka kuanzia hapo kupata ushindi wa kwanza baada ya kupigwa mikwara na uongozi, lakini pia wakumbuke kuwa tangu kuanza kwa ligi hii Mtibwa ni moja ya timu ambazo zimeonyesha kandanda safi hadi kufikia hatua ya kuongoza ligi hiyo kwa sasa. Ni timu ambayo haijafungwa hadi sasa.


