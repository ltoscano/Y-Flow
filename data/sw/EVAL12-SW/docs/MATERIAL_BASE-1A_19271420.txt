
2014 ulikuwa wa baraka kwa kina dada wa Voliboli

M WAKA wa 2014 uliingia katika vitabu vya historia kufuatia ufanisi mkubwa katika mchezo wa voliboli ya kina dada wa Kenya ikiwemo kubahatika kushiriki mashindano makubwa ulimwenguni almaarufu Grand Prix.
Kwa muda mrefu Kenya imefanikiwa kutesa si haba kwenye mchezo huo barani Afrika. Si Misri, si Algeria, si Tunisia, si Cameroon wala Nigeria zote hazijiwezi mbele ya timu za Kenya iwe katika ngazi ya klabu au taifa.
Ingawa imedhihirika bayana ina utajiri mkubwa kwenye fani hiyo, haijafanikiwa kutoa wanarodhoruba mahiri wa kike kutinga katika orodha ya wachezaji wa kulipwa katika mataifa ya kigeni, lakini ushiriki wake kwenye dimba la Grand Prix umeanza kuzaa matunda mazuri. 
Kwa mara ya kwanza warembo wa taifa walipata nafasi kushiriki mashindano hayo na kufanikiwa kuweka historia kuwa timu ya kwanza barani Afrika kushinda mechi kwenye dimba hilo.
Haya yalijiri kwa kuzingatia Algeria imefanikiwa kushiriki pambano hilo kwa mara tatu mfululizo wala haijaandikisha ushindi wowote.
Ingawa warembo wa Kenya waliokuwa chini ya makocha, Mutsami David Lung’aho na Japheth Munala walilemewa kutwaa tikiti kushiriki fainali za mashindano hayo, kwa mara nyingine wametunukiwa tikiti ya kujaribu bahati kwenye pambano hilo mwaka huu (2015).
Timu ya taifa iliyokuwa imepangwa Kundi la tatu, miezi mitano iliyopita iliweza kusafiri kuzipiga kwenye mkondo wa kwanza nchini Mexico na Croatia ambako ilifanikiwa kuandikisha ushindi wa mech tatu na kupoteza tatu. Vichuna wa taifa wakiongozwa na nahodha, Bracksides Agala walifanya kweli kumaliza nafasi ya tano kwenye msimamo wa kundi hilo lililojumuisha timu nane.
Vipusa wa Kenya walianza vyema kwa kuipepeta Mexico seti 3-0 kwenye mechi zilizoandaliwa nchini humo. Kisha iliandikisha ushindi wa pili baada ya kuzoa ushindi wa seti 3-0 dhidi ya Waafrika wenzao Algeria kabla ya kunyukwa seti 3-2 na Bulgaria.
Kina dada hao walielekea nchini Croatia, ambako walifanya muujiza mwingine kugaragaza Australia seti 3-2 kabla ya timu za Croatia na Bulgaria kuizamisha kwa seti 3-0 na 3-1 mtawalia.
Bila shaka huo ni ufanisi mkubwa kwa kina dada wa Kenya kwa kuzingatia ulikuwa mwanzo kwao kushiriki michuano hiyo.
Kenya ilimaliza nafasi ya tano kwa alama tisa, nayo Kazakhstan ikiwa ya nne kwa alama sawa lakini kwa wingi wa seti za ushindi.
Matokeo hayo yaliwanyima warembo wa taifa hili nafasi ya kufuzu kwa fainali za dimba hilo, baada ya vikosi vya Jamhuri ya Czech, Bulgaria na Croatia kumaliza katika nafasi tatu za kwanza.
Czech ilikusanya alama 18, mbili mbele ya Bulgaria huku Croatia ikiandikisha alama 12.
Kwenye mashindano hayo baadhi ya wasichana wa Kenya walionyesha dhoruba ya kuvutia wakiwemo, Jane Wacu, Bracksides Agalla, Mercy Moim, Everlyne Makuto, Lydia Maiyo, Mercy Moim, Elizabeth Wanyama, Esther Wangeci, Monica Biama, Noel Murambi, Ruth Jepngetich na Janet Wanja.
Timu zilizotwaa nafasi tatu za kwanza mwaka msimu wa 2014 zimepandishwa ngazi ambapo msimu wa 2015 zitashiriki dimba kwenye mechi za Kundi la pili, nazo vikosi zilizomaliza nafasi tatu za mwisho Kundi la pili zimeshushwa ngazi kujiunga na wenzao kundi la tatu.
Mechi za mwakani zitajumuisha mataifa ya Kazakhstan, Kenya, Algeria, Mexico, Australia na washiriki wapya kundini Cuba, Peru na Colombia zinazopangiwa kupigwa Mei mwakani.
Kina dada wa taifa walionyesha dhoruba ya kupendeza jambo ambalo laonekana kuvutia baadhi ya klabu za mataifa ya Ulaya. Wanadhoruba watatu ambao wamekuwa wakipigia klabu ya Kenya Prisons (Magereza), walibahatika kupata mwaliko kupiga kimia ya kimataifa barani Ulaya. Bracksides Agala na seta mahiri Jane Wacu wamejiunga na klabu ya Chamelieres inayoshiriki Ligi Kuu nchini Ufaransa. Naye Mercy Moim anachezea klabu ya Pislaploki ya Finland anakoripotiwa kwamba anaendelea kufanya vizuri kwenye mfululizo wa mechi za Ligi Kuu nchini humo. Kulingana na mtandao wa Shirikisho la Voliboli la Afrika (CAVB), Moim anadokezwa kuwa anaongoza kwa kuifungia klabu yake alama nyingi kuliko wengine.
Hata hivyo, Kenya haikufanikiwa kufanya vizuri kwenye dimba la Klabu Bingwa Afrika (CAVB) yaliyoandaliwa mjini Carthage, Tunisia.
Wawakilishi wa humu nchini, klabu za Kenya Prisons (Magereza) na Kenya Pipeline licha ya kujikakamua mithili ya mchwa walishindwa kuhimili makali ya wapinzani wao na kumaliza nafasi ya pili na tatu mtawalia.
Warembo wa Magereza wakiongozwa na kocha Mutsami David Lung’aho waliokuwa mabingwa watetezi walitwaa nishani ya fedha baada ya kunyukwa na miamba wa Algeria klabu ya GS Petroliers seti 3-0 za (30-28, 25-15 na 25-09) katika fainali. Kwenye fainali ya taji hilo mwaka wa 2013, Magereza iliyokuwa chini ya nahodha Diana Khisa ilifanikiwa kugaragaza wakali hao seti 3-2. Nayo Pipeline chini ya unahodha wake, Ruth Chepng’etich iliridhika na ushindi wa nafasi ya tatu kwa kutandika wenyeji Carthage seti 3-1.


