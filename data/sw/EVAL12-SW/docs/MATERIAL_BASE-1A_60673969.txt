Tuunge mkono Ligi Kuu ya Wanawake Bara

Imeandikwa na Mhariri

Imechapishwa: 29 Oktoba 2016

JUMANNE ya Novemba mosi, soka ya Tanzania inaandika historia nyingine, kwa kuanza kufanyika michuano ya Ligi Kuu ya Wanawake Tanzania Bara.

Hii ni mara ya pili kufanyika michuano ya wanawake baada ya mwaka jana kufanyika Kombe la Taifa, lililoshirikisha timu zote za Tanzania Bara.
Kwa kuanzia, ligi hiyo itashirikisha timu za mikoa 12, na itazinduliwa rasmi mjini Dodoma. Ni jambo la kupongezwa kwa juhudi za wasimamizi wa soka nchini, kwani ligi ya wanawake imekuwa kilio miaka nenda miaka rudi.
Faida za ligi hiyo inaweza zisionekane kwa haraka, lakini kuanzishwa kwake, kutakuwa fursa kwa wazazi sasa kuamini watoto wao wanapokwenda baada ya kucheza kwenye ligi za wilaya ama mikoa yao, zilizokuwa zikifanyika siku zote, ambazo mwisho haikujulikana bingwa anakwenda wapi.
Sasa wachezaji watacheza ligi za wilaya na baada ya hapo watacheza ligi za mikoa, ama taifa. Hili ni jambo la fahari. Tuna kila sababu ya kuunga mkono juhudi hizi, hasa ikizingatiwa soka ya wanawake imekuwa ikitutoa kimasomaso kwenye michuano ya kimataifa.
Timu ya taifa ya wanawake imeshiriki Kombe la Mataifa Afrika, na michuano ya All African Games mara mbili. Lakini pia hivi karibuni timu yetu ya Bara, Kilimanjaro Queens, imetwaa ubingwa wa Kombe la Afrika Mashariki na Kati.
Hivyo, kwa kuanzishwa ligi hiyo, tuna imani makocha wa timu za taifa, watasaka wachezaji watakaounda timu hizo za wenye vipaji.
Azam Media imenunua haki za matangazo ya ligi hiyo. Lakini, tunaona kuna umuhimu kwa kampuni nyingine, kujitokeza kudhamini ligi hii ili kutoa ushindani zaidi na kuweka unafuu kwa TFF katika gharama za uendeshaji wa ligi hiyo. Tunasisitiza ligi hii iwe mfano, nidhamu itawale na isiwe na figisufigisu, kama tunazozisikia kwenye ligi za wanaume. 
Tuna imani waamuzi watachezesha kwa haki mechi hizo na kupata bingwa halali na hata kama mchezaji atachaguliwa kwenye timu za taifa, basi iwe ni kweli alionesha uwezo mkubwa uwanjani.
Siku zote mwanzo huwa mgumu, lakini hili tu la kuanzisha ligi ya wanawake ya kitaifa, linatakiwa kuungwa mkono na kupongezwa, kwani litasaidia kupata timu za taifa za wanawake zenye kiwango baada ya makocha kuwa na wigo mpana wa kuchagua wachezaji kutoka mikoa mbalimbali.
Huku nyuma, timu ya taifa ya wanawake ilikuwa ikiundwa kwa kutegemea wachezaji wa timu za Dar es Salaam, hivyo vipaji vingine vilikuwa vikipotea tu huko mikoani, lakini kuwa na ligi hii kutawezesha kuonekana. Mwisho tunaitakia kila la heri kamati inayosimamia ligi hiyo kwa kushirikiana na TFF.


