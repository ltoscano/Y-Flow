
Tunajivunia JKT, miaka 50 si haba
Jul 11, 2013

TUNATUMA salamu zetu za pongezi kwa Amiri Jeshi Mkuu wa Majeshi ya Ulinzi na Usalama, Rais Jakaya Kikwete, Mkuu wa Majeshi ya Ulinzi, Jenerali Davis Mwamunyange na salamu mahsusi, kwa Mkuu wa Jeshi la Kujenga Taifa (JKT), Meja Jenerali Raphael Muhuga.

Hizi ni salamu zetu za pongezi kwa chombo hicho muhimu kwa taifa kutimiza miaka 50 tangu kuanzishwa kwake mwaka 1963. JKT ni chombo muhimu kama ambavyo Baba wa Taifa, Mwalimu Julius Nyerere alivyopata kufafanua maana ya Jeshi la Kujega Taifa.

Ndiyo, katika maadhimisho ya miaka 25 ya JKT, Mwalimu alitafsiri akisema; “Maana ya JKT ni Taifa kudai huduma ya vijana na vijana kuitikia mwito huo wa kwenda kulihudumia Taifa kwa kazi yoyote ambayo inahitajika ifanywe.”

Kwa lugha nyingine na kwa kuzingatia tafsiri hiyo ya Mwalimu Nyerere, JKT ni alama ya uzalendo kwa vijana nchini. Tunawapongeza wote waliowaza na kupigania kuanzishwa kwa JKT, mawazo waliyokuwa nayo kabla ya Uhuru wa iliyokuwa Tanganyika, tukizingatia kwamba wazo la kuanzisha JKT lilitokea nchini Israel ambako wamekuwa na utamaduni wa kuwaweka vijana wao kitaifa katika kambi wanazoziita kibutz.

Kama sehemu ya raia wema nchini, tunajivunia JKT na kufurahia kushuhudia chombo hiki kikitimiza miaka 50 ya kuwapo kwake.

Tunajivunia taasisi hii ambayo ilianzishwa mara tu baada ya Tanganyika kupata Uhuru, mwaka 1961, na kama tulivyoeleza, hongera kwa wote waliobeba wazo la kuanzisha JKT, wakiwamo viongozi wa Tanganyika African National Union (TANU) na Chama Wafanyakazi, Tanganyika Federation of Labour (TFL) walipoalikwa kuhudhuria sherehe za uhuru wa Ghana, mwaka 1957. 

Hongera mahsusi kwa Mwalimu Nyerere aliyewakilisha TANU huko Ghana na Rashidi Kawawa aliyewakilisha TFL kwa kulibeba wazo la kuanzisha JKT.

Ndiyo, ingawa JKT imewahi kupuuzwa kwa kiasi fulani na baadhi ya watawala, kwa kuzuia uchukuaji wa vijana “kwa mujibu wa sheria” lakini tunaamini wale waliopitia huko, ndiyo kwa kiasi kikubwa, waliziba ombwe la ukosefu wa uzalendo lililojitokeza miongoni mwa vijana miaka kadhaa nyuma hadi sasa.

Tunaamini, bila uwapo wa makundi ya watu waliopitia JKT mitaani na ofisini, vijana wa sasa ambao kwa sehemu kubwa uzalendo wao ni wa kutiliwa shaka kiasi kwamba wamekuwa wavivu hata kushiriki shughuli za kujitolea mitaani, taifa lingekuwa kwenye matatizo makubwa. 

Na kwa maana hiyo, tunaunga mkono uchukuaji wa vijana kwa mujibu wa sheria ili wapewe mafunzo ya JKT. Kwa dhati, tunaunga mkono dhima ya JKT ambayo ni kuwalea vijana wa Tanzania, ili kuwajengea nidhamu, uzalendo, ukakamavu na kuwafundisha ujuzi hatimaye kuchangia katika ulinzi wa taifa na maendeleo ya kiuchumi.


