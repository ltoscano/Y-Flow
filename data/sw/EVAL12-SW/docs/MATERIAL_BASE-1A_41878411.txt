Zitto apiga hodi Chadema
Apr 29, 2015

CHAMA cha ACT-Wazalendo kimeandika barua kwa vyama vinavyounda Umoja wa Katiba ya Wananchi (Ukawa) kikiomba kujua masharti ya kujiunga ili nacho kiwe sehemu yake, imefahamika.
Hata hivyo, wakati vyama vitatu miongoni mwa vinne vinavyounda umoja huo vikiwa tayari vimepelekewa barua hiyo, Raia Mwema limeambiwa kwamba vitatu vimepokea barua husika huku kimoja kikikataa kuipokea.
Kwa mujibu wa vyanzo vya gazeti hili, vyama ambavyo viliipokea barua ya ACT inayoongozwa na Naibu Katibu Mkuu wa zamani wa Chama cha Demokrasia na Maendeleo (Chadema), Zitto Kabwe ni National League for Democracy (NLD), National Convention for Construction and Reform (NCCR-Mageuzi) na Chama cha Wananchi (CUF), huku Chadema kikidaiwa kutopokea barua hiyo.
Katibu Mkuu wa ACT, Maingu Samson Mwigamba, alilithibitishia gazeti hili kwamba chama chake kilituma barua ya kuomba kujiunga Ukawa Jumamosi iliyopita, Aprili 25, 2015, kwa vyama vyote vinavyounda Ukawa lakini ile iliyokwenda Chadema ilirudi.
“Ni kweli kwamba tuliandika barua kwenda kwa vyama vinne vinavyounda Ukawa. Malengo ya ile barua yalikuwa mawili; moja ni kueleza nia ya kutaka kujiunga na umoja huo na pili ni kuuliza ni taratibu zipi zinatakiwa kufuatwa kabla ya chama kuruhusiwa kujiunga na umoja huo.
“Hii ni kwa sababu, kama tulivyoeleza huko nyuma, sisi nia yetu ni kuunda upinzani ambao lengo lake kuu ni kuing’oa CCM madarakani. Tulipoeleza kuhusu nia yetu hiyo, wapo viongozi wa Ukawa waliosema kwamba tunatakiwa kuandika barua na tumefanya hivyo.
“Hata hivyo, barua ambazo watu wetu walipeleka katika ofisi za vyama vya NLD, NCCR na CUF zilipokewa na tulipata majibu lakini ile ya Chadema haikupokewa na ilirudishwa kwetu. Waliokataa kuzipokea hawakutoa sababu lakini nadhani katika watu wanne asipopokea mmoja si mbaya sana ili mradi tumetekeleza mojawapo ya matakwa ya kutaka kuingia Ukawa,” alisema.
Viongozi wote wa ngazi za juu wa Chadema akiwamo Mwenyekiti, Freeman Mbowe na manaibu wake, John Mnyika na Salum Mwalimu wako mikoani katika ziara mbalimbali za kisiasa zenye lengo la kujenga chama hicho. 
Juhudi za kuwapata wote kuzungumzia suala hilo hazikuweza kufanikiwa hadi tunakwenda mitamboni juzi Jumatatu.
Ndani ya Ukawa
Wakati huo huo, gazeti hili limearifiwa kwamba viongozi wa juu wa Ukawa walikuwa wanatarajiwa kukutana Jumanne wiki hii, kwa kikao maalumu ambacho kazi yake kubwa ni kutafuta namna ya kukubaliana kuhusu mgombea mmoja wa urais wa Tanzania, katika Uchaguzi Mkuu wa mwaka huu.
Hadi sasa, Ukawa hawajakubaliana katika suala hilo huku karibu vyama vyote vinavyounda umoja, ukiondoa NLD vikiwa na viongozi wanaoweza kukubalika kuwania urais endapo watapitishwa.
Wafuasi wa CUF wanaamini kwamba Mwenyekiti wao, Profesa Ibrahim Lipumba, ndiye anayestahili kubeba bendera ya Ukawa kwenye uchaguzi huo kutokana na uzoefu wake katika jambo hilo, usomi wake pamoja na uwezo wake wa uongozi.
Chadema nao wanaamini kwamba Katibu Mkuu wake, Dk. Wilbrod Slaa, anatakiwa kubeba bendera ya Ukawa kwenye uchaguzi huo kutokana na wingi wa kura alioupata katika Uchaguzi Mkuu wa mwaka 2010 ambao alipata kura nyingi kuliko mgombea yeyote wa nafasi hiyo kupitia upinzani, katika historia ya Tanzania.
Wiki iliyopita, NCCR – Mageuzi kupitia kwa Mkurugenzi wake wa Uchaguzi, Faustine Sungura, ilisema kwamba mgombea anayefaa kubeba bendera ya Ukawa ni Mwenyekiti wa chama hicho, Dk. George Kahangwa, kutokana na ujana wake, wakiweka sharti kwamba anayefaa ni yule aliyezaliwa baada ya Uhuru wa Tanganyika, Desemba 9, 1961. Dk. Kahangwa ni mhadhiri.
Ingawa hakusema moja kwa moja, kauli kwamba mgombea wa Ukawa anatakiwa kuwa amezaliwa baada ya Uhuru wa Tanganyika, yaani mwaka 1961, ilimaanisha kwamba Lipumba na Slaa ambao walizaliwa kabla, hawana sifa na Kahangwa, ambaye alizaliwa baada ya Uhuru, ndiye anayefaa.
Miongoni mwa changamoto kubwa ambazo Ukawa inakabiliana nazo kwenye nafasi hiyo ya urais ni ukweli kwamba kwa mujibu wa sheria zilizopo, chama kinachotoa mgombea urais ndicho hicho kinachotakiwa kutoa mgombea mwenza.
Hii maana yake ni kwamba, itabidi mojawapo ya vyama hivyo kikubali mmoja wa wanachama wake achukue kadi ya uanachama ya chama kingine ili awe na sifa ya kuwania na hadi sasa hakuna chama kilichoonyesha moja kwa moja dhamira ya kukubali chama chake kikose nafasi hiyo.
Kikwazo kingine cha Ukawa ni sheria za uchaguzi za Tanzania zinazotaka vyama vipate ruzuku kubwa kutokana na wingi wa kura ambazo mgombea wake wa ngazi ya urais na wabunge wamepata.
“Hii maana yake ni kwamba, kama Chadema kitatoa mgombea urais na si CUF au NCCR, maana yake ni kwamba wao watapata ruzuku kubwa zaidi baada ya uchaguzi na hivyo watakuwa na nguvu zaidi kuliko vyama vingine


