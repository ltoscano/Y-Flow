
Rushwa kwenye muziki haikuanza jana wala juzi
Wiki iliyopita niliandika makala kuhusu bendi za shule za zamani, ni wazi makala ile iliwakumbusha wengi kuhusu enzi hizo kwani nimepata simu nyingi zikiongeza taarifa kuhusu hali ya muziki enzi hizo, ikiwemo majina ya bendi nyingine na hata taarifa za ziada za wanamuziki niliyowataja, ni faraja kuona wengi waliguswa na makala ile.
Leo nitaongelea jambo ambalo lipo lakini gumu kulisikia likiongelewa maana wanaoweza kuliongelea ndiyo watuhumiwa wakubwa wa jambo hilo. Rushwa limekuwa tatizo kubwa katika nchi yetu, karibu kila siku utasikia habari za rushwa kwenye mikataba, katika kutafuta haki, huduma na kadhalika.
Sanaa ya muziki haijakwepa hilo tatizo japo ni mara chache kusikia likiongelewa, hii ni ni kutokana na sifa moja ya rushwa, mwathirika anakuwa katika nafasi ambayo anajua akilalamika ndiyo atakosa hata kidogo anachokipata, walarushwa huwa na umoja sana himaya yao inapotikiswa.
Rushwa katika muziki siyo jambo geni hata kidogo na limetia hasara wanamuziki wengi kwa miaka mingi na kukosesha wapenzi wa muziki kusikia nyimbo nyingi nzuri miaka nenda rudi. Rushwa imekuwa ikifanywa kwa sababu mbalimbali katika nyakati tofauti. 
Katikati ya miaka ya 1970, kulikuwepo na mkanganyiko wa kisiasa kati ya Tanzania na Kenya, hali hii ilifikia mpaka mipaka ya nchi hizi mbili kufungwa. Hili liliathiri ule utaratibu wa wanamuziki wa Tanzania kwenda Kenya kurekodi na kutoa santuri, kwani kwa wakati huo nchi hiyo ndiyo ilikuwa na kampuni yenye uwezo wa kutoa santuri.
Wanamuziki wa Tanzania ikalazimika kutegemea kurekodi na hatimaye muziki wao kurushwa na Redio ya Taifa. Biashara ya muziki ilikuwa ni ile ya kutegemea mapato kutoka kiingilio cha kwenye madansi.
Hivyo wanamuziki walitegemea redio ipige nyimbo zao zisikike na kuhamasisha wapenzi kuingia kwenye maonyesho. Kabla ya kurekodi, wanamuziki walipaswa kutanguliza mashahiri ya nyimbo zao, yalikaguliwa na kamati maalumu iliyokuwa na uwezo wa kuruhusu au kukataa bila maelezo kurekodiwa wimbo wenye mashahiri hayo. Utaratibu huu ukatoa mwanya wa kuanza kuomba rushwa. Wanamuziki waliombwa rushwa ili nyimbo zao zipitishwe kwenye kamati hii. Hakika bendi ambayo haikutoa chochote zilipokutwa na hali hii nyimbo zake hazikurekodiwa. 
Rushwa wakati huu ilikuwa katika njia mbalimbali ikiwemo fedha taslimu, au hata kuhakikisha kuwa muomba rushwa akiingia kwenye onyesho la muziki analipiwa vinywaji na hatimaye usafiri wa kumrudisha kwake, au pengine hata kumlipia `guest house' akiamua kujipumzisha mahala baada ya muziki kwisha.
Naikumbuka bendi moja kutoka mkoani ambayo ilikuwa ikifika Dar es Salaam na magunia ya mahindi kwa ajili ya kulikabili jukumu hili. Baada ya nyimbo kupitishwa na hatimaye kurekodiwa kulikuwa na rushwa ikidaiwa na watayarishaji wa vipindi ili muziki upigwe kwenye vipindi mbalimbali.
Miaka ya 1990 redio binafsi zikaanza. Wanamuziki wengi wakati huo waliamini kuwa kuja kwa redio binafsi kutakuwa ndiyo mwanzo wa mafanikio makubwa katika muziki, hali haikuwa hivyo. Muziki wa hapa nchini ukawa hausikiki katika vyombo hivi na sababu kubwa iliyokuwa ikitolewa wakati huo ni kuwa muziki wa Tanzania ulikuwa umerekodiwa katika kanda za kaseti na haupigiki katika mashine za vituo hivyo. Muziki kutoka nje ukashika kasi kubwa na hakika wanamuziki kutoka nje walikuwa walipata umaarufu na kuwa wakifanya maonyesho makubwa nchini karibu kila mwezi.
Katika awamu hii, wanamuziki walikuwa wakitaka kazi zao zirushwe hewani siyo kwa ajili ya kufanya biashara ya maonyesho pekee, bali pia ili wasambazaji waweze kuzinunua na kuzisambaza. Watangazaji wengi wakaingia katika biashara ya kujiita mameneja wa wanamuziki, kwa nafasi zao walizirusha nyimbo za wateja wao na hatimaye kuingia mikataba na wasambazaji.
Wanamuziki ambao hawakuingia katika mfumo huu nyimbo zao hazikupata nafasi ya kusikika hewani. Biashara ya kuuza kanda na hatimaye CD ilikuwa kubwa, kukaweko makubaliano kati ya wasambazaji na watangazaji ambayo yaliwaweka wanamuziki katika hali ya utumwa wa kutafuta yoyote aliye na uwezo wa kusababisha kazi yao isambazwe wampe chochote.
Kulikuweko na rushwa za kutuma vocha kwa watangazaji, ya ngono, fedha, pombe na kadhalika. Kwa mfano kuna mtangazaji mmoja maarufu alikuwa anahitaji kufanya sikukuu kwa ajili ya mwanaye akaagiza kikundi kimoja kutoka Dodoma kimpelekee mbuzi na mchele, na hata hivyo hakupiga nyimbo zao japo walimpelekea.
Mwaka 2004 Chama cha Muziki (TAMUNET) kiliandaa maswali na kuyasambaza kwa wanamuziki mbalimbali, maswali hayo yakitaka kujua kama mwanamuziki amewahi kuombwa rushwa, na aina ya rushwa aliyoombwa, majina ya watangazaji waomba rushwa, vituo vya utangazaji ambavyo ndivyo maarufu kwa rushwa na kadhalika.
Majibu yaliporudi, sura mpya ikajitokeza, kuwa hata watangazaji wa redio za dini nao walikuwemo katika kundi la wapokea rushwa.
Takwimu zikaonyesha pia kituo gani kati ya hivyo kinaongoza. Jambo la ajabu ni kuwa mwenye kituo kilichokuwa kinaongoza kwa kudai na kupokea rushwa kutoka kwa wanamuziki wa injili, alipopewa taarifa hiyo, alikuwa mkali na kusema kuwa ni njama za kuharibu jina lake, hata alipoelezwa kuwa taarifa ile aichukue imsaidie kusafisha kituo, hakutaka kukubali kuwa kuna tatizo.
Jambo la faraja ni kuwa kumekuweko na taratibu ambazo zinaonyesha kuwa baadhi ya vituo vimejaribu kuweka taratibu za kujiondoa katika aibu ya kujihusisha na rushwa.


