
INGEKUWA SISI UNGESIKIA TU ‘FIGISUFIGISU’
Wiki iliyopita ilikuwa njema kwa wapenzi na mashabiki wa Leicester City kutwaa ubingwa wa Ligi Kuu ya England.
Kwanza walitarajia katika mechi na Manchester United, lakini haikuwa, ikabidi wasubiri mechi ya Chelsea na Tottenham iliyoipa matokeo ya ubingwa kwa mara ya kwanza kwa miaka 135.
Ukweli ni kwamba, hakuna aliyetarajia kama wangetwaa ubingwa. Itakumbukwa msimu uliomalizika walikuwa chupuchupu kushuka daraja, wachezaji waliochoka kwenye timu nyingine, walitupwa huko na walichukuliwa.
Mfano mzuri ni kipa wa Australia aliyekuwa Chelsea lakini akapelekwa kumalizia mpira wake, Leicester, Mark Schwarzer. Kipa huyo mwenye miaka 40, hata hivyo, hajacheza mechi hata moja ya Ligi Kuu.
Ukweli Leicester ni kama wameokota dodo chini ya mnazi, ni kwamba baada ya kushinda mechi zake mfululizo na hata kuviangusha vigogo ndipo watu wakaanza kuishangaa na yenyewe haikutaka kushangaa wanaowashangaa, wenyewe wakawa ni kufunga tu.
Wamekwenda hivyo hadi wakakubalika. Wakatajwa ubingwa nusu, lakini walitwaa ubingwa bila kuwapo na kokoro, bila kuwapo na figisufigisu na sasa wanajipanga kwa Ligi ya Mabingwa Ulaya msimu ujao.
Leicester imetwaa ubingwa na kuwaacha waliokuwa wakizungumzwa kupewa nafasi ya ubingwa wakigombania nafasi tatu zilizosalia kati ya nne.
Wengine itawabidi kukimbilia michuano ya Europa ambayo baadhi ya timu imekuwa kawaida yake japokuwa ni michuano mikali. Timu kama Liverpool, Everton, zimekuwa huko muda mrefu pamoja na akina Sevilla.
Nikiangalia ligi ya kwetu, hapo ndipo panapokuja fitna kwa kuwa baadhi ya timu tumekwishajiaminisha haziwezi kutwaa ubingwa japokuwa wanaweza kufanya hivyo.
Ukweli Wa tanzania tumezoea kukariri kuwa baadhi ya timu ndizo zinazostahili kut waa ubingwa kila mwaka.
Ndiyo maana utasikia kila mwaka ni walewale wanapokezana kutwaa ubingwa. Utashangaa, mfano kuna timu kama Kagera au Mbeya City zikijaribu kufurukuta lazima zitawekewa kigingi kwamba wenyewe wapo.
Ninakumbuka Mtibwa Sugar iliwahi kuongoza ligi muda mrefu, lakini kulikuwa na sauti za chini chini zilisikia zikisema:
“Ngoja wajifurahishe, wenyewe wanakuja. Utafikiri masihara, kumbe ndivyo ilivyo, siku ikafika Mtibwa hawaonekani. Hiyo ni wazi kwamba tumekariri wanaostahili ni timu zilezile kutwaa ubingwa.
Niliwahi kumsikia kocha wa Mwadui, Jamhuri Kihwelo akilalamikia hili kwamba: Si timu za Simba, Yanga, Azam wanaweza na Mungu si wao peke yao kila siku, na wao wanaweza.” Tatizo lililopo ni kwamba tumekariri, lazima timu fulani ndizo zinazo weza. 
Nampongeza Jamhuri kwamba kila siku anaamini Mwadui inaweza na ina uwezo wa kuiwakilisha Tanzania michuano ya kimataifa.
Uwapo wa timu kama Mwadui na nyingine pale juu ukaziacha timu kongwe ni wazi fitna zitatembea ili wakubwa wakae juu, mbona inaeleweka tu hiyo?
England kuna mabadiliko, mbona hatuoni fitna, mizengwe kwa kuzibeba baadhi ya timu zinazopendwa?
Tatizo hapa tumetawaliwa na ukasumba na kupata pesa.
Utasikia tu wanaongelea chinichini kuwa pale lazima timu fulani ipite na kwa kuwa ni agizo, basi inakuwa hivyo.


