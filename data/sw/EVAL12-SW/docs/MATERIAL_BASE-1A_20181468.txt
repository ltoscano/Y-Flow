Ushuru wahatarisha utalii wa kitamaduni
Nov 20, 2014

BIASHARA ya Utalii Kitamaduni (cultural tourism) katika mikoa ya kanda ya kaskazini huenda ikaathirika kutokana na hatua ya halmashauri tatu za wilaya – Monduli, Longido na Ngorongoro kuweka vizuizi na kutoza ushuru watalii wanaopita kutembelea vivutio mbalimbali vilivyoko katika maeneo hayo.
Hali hiyo imesababisha idadi ya watalii wanaotembelea utalii wa kitamaduni katika wilaya hizo kupungua kwa asilimia 50 na kuzua hofu kwa jamii za pembezoni zinazotegemea biashara hiyo kujikimu.
Jamii ambazo huenda zikaathirika vibaya na kushuka kwa biashara ya utalii wa kiutamaduni ni Wahazabe na Watatoga wanaoishi Bonde la Ziwa Eyasi, wilayani Karatu na Wamasai wanaoishi wilaya za Monduli, Longido na Ngorongoro.
Biashara hiyo ya utalii wa kiutamaduni, imekuwa ni tumaini pekee kwa jamii hizi kufuatia mabadiliko ya tabia nchi yaliyoathiri vibaya maeneo wanakoishi hizi kiasi cha kukosa vyakula vyao vya asili.
Akizungumza na Raia Tanzania wiki iliyopita, Makamu Mwenyekiti wa Mradi wa Utalii wa Kitamaduni wa Engaresero wilayani Ngorongoro, Lazaro Ndirima, alisema kuwa walifikia kiwango cha kupokea watalii 1,800 na kukusanya kiasi cha milioni 80 kwa mwaka katika kipindi cha miaka mitatu iliyopita.
“Lakini mwaka huu hatuna uhakika kama watalii watafika 900 kwa sababu halmashauri tatu zimeweka vizuizi vitatu ya kuwatoza ushuru watalii wanaopita kawenda kuangalia vivutio vilivyoko”alisema.
Wilaya ya Monduli imeweka kizuizi cha kutoza ushuru katika kijiji cha Engaruka ambako kila mtalii anayepita kuelekea Ziwa Natron, Mlima Oldonyolengai na Engaresero analipa dola 10.
Aidha Wilaya ya Longido nayo imeweka kizuizi karibu kabisa na Mlima Oldonyolengai na inawalipisha watalii dola 10 kwa kichwa, wakati Wilaya ya Ngorongoro imeweka kizuizi karibu katikati ya Mlima Oldonyolengai na Ziwa Natron ikiwalipisha watalii dola 20 kila mmoja. 
“Hizi pesa watalii wanalipa hata kabla hawajafika kutembelea kivutio chochote cha kitalii ….Wengi wamekuwa wakilalamika kuwa ni kwa nini walipe dola 40 njiani ambako hamna chochote cha kuona” alililamika Ndirima.
Kutokana na usumbufu huo wa halmashauri hizi tatu, watalii wengi wamekatishwa tama kutembelea vivutio vya kitamaduni na hivyo kuwanyima jamii hizi fursa ya biashara ambayo imekuwa ikiwaingizia kipato cha kuwasaidia kujikimu kimaisha.
Baada ya malalamiko hayo ya watalii, Chama cha Wakala wa Utalii Tanzania (TATO) mwaka jana walitishia kutopeleka watalii eneo hilo la Ziwa Natron kama njia ya kuzibana halmashauri kuondoa vizuizi vyao kwenye barabara hiyo, lakini hadi sasa hakuna kilichobadilika.
Ofsa Mtendaji wa TATO, Sirili Akko alithibitisha kuwa idadi kubwa ya wakala wa utalii wamesitisha kupeleka wageni njia hiyo kwa sababu ya gharama kubwa ambazo hazielezeki machoni mwa watalii.
“Huwezi kumwambia mtalii alipe dola 40 akiwa njiani kabla hajafika kuona vivutio vya asili, si tu ni aibu lakini pia ni jambo ambalo hawawezi kutuelewa, halmashauri zinapaswa kuondoa vizuizi ili watalii wengi waende kutembelea wenyeji na kuacha fedha nyingi za kigeni kuliko hizi wanazowatoza njiani,” alisema Akko.
Suala la vizuizi kwa watalii limekuwa ni tatizo ambalo lilimlazimu mkuu wa mkoa wa Arusha anayeondoka, Magesa Mulongo kuamuru viondolewe, lakini halmashauri zilimgomea.
Katika majibu yao kwa mkuu wa mkoa, halmashauri zote tatu zilidai kuwa hizo tozo ni zimewekwa na sheria ndogo (bylaws) na kwamba wakiziondoa wataathirika kimapato.
Akizungumzia suala hilo, Waziri wa Maliasili na utalii, Lazaro Nyalandu aliahidi kufanya mabadiliko ya namna ya kutoza watalii nje ya hifadhi za taifa ili kumuondolea mgeni mzigo wa tozo zinazomfanya akate tama kurudi tena Tanzania.
“Ni lazima tuonyeshe kuwa Tanzania ni nchi ya kistaarabu….haiwezekani kila mtu akiamka asubuhi anaweka kizuizi katika njia wanakopita watalii na kuanza kuwatoza hela, nchi yetu siyo pekee yenye vivutio vya kitalii watatukimbia kwenda nchi nyingine” Nyalandu alisisitiza.
Alifafanua kuwa nia ya serikali ni kuwafanya watalii wakae siku nyingi Tanzania kwa kutembelea wanyama na wenyeji ili kuweza kuacha pesa nyingi zaidi kuliko ilivyo hivi sasa ambapo tozo nyingi zinawakera kukaa siku nyingi.
Kwa mujibu wa Nyalandu utalii wa utamaduni ni muhimu sana hivi sasa kutokana na manufaa yake kuwafikia wananchi wa kawaida moja kwa moja tofauti na utalii mwingine wowote unaofanywa na watu wachache.


