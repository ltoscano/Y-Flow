
Waandaa hafla kushauriana
VIONGOZI wanawake wa Kwale wameuandaa kongamano maalum litakaloshughulikia changamoto zinazowakabili katika kaunti hiyo.
Kongamano hilo litahusisha viongozi wanawake katika bunge la kitaifa, Seneti na bunge la kaunti hiyo chini ya uenyekiti wa naibu gavana wa kaunti ya Kwale Fatuma Achani.
Akiongea na waandishi wa habari katika shule ya upili ya Diani Babla baada ya kuundwa kwa kongamano hilo, Bi Achani alisema kuwa watashughulikia masuala yote ya dhulma za kijinsia pamoja na visa vya ubakaji.
Aidha alidokeza kuwa maswala hayo yamekuwa donda sugu katika kaunti hiyo ndiposa wakaamua kushirikiana ili kukabiliana nayo.
“Tumeamua kuunda kongamano hili ili tuweze kuleta mabadiliko katika jamii na kukabiliana na muozo huu ambao umekithiri mno,” akasema.
Bi Achani aliwahimiza madaktari pamoja na washikadau wengine katika jamii wajitokeze ili kushajihisha juhudi za kukabiliana na hali hiyo.
Aliongeza kuwa pia wao kama viongozi watakuwa nyuma yao wala hawatosita kutoa usaidizi punde utakapokuwa unahitajika.
Na FAROUK MWABEGE 


