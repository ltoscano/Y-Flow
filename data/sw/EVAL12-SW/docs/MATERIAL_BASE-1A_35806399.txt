
Kikosi kazi kufuatilia mawaziri goigoi, fisadi
Jun 01, 2012

KIKOSI kazi maalumu kinatarajiwa kuundwa, hivi karibuni, kikiongozwa na Katibu Mkuu Kiongozi ili kufuatilia utendaji wa mawaziri, makatibu wakuu na manaibu wao, kwa mujibu wa maazimio ya semina elekezi iliyofanyika hivi karibuni mkoani Dodoma, Raia Mwema limeelezwa.
Kutokana na kikosi kazi hicho ambacho kinatarajiwa kuhusisha baadhi ya watendaji makini serikalini, hali sasa inatajwa kuwa tete kwa mawaziri na makatibu wakuu wanaoongoza wizara ambazo kwa muda mrefu zimeguswa kwa kashfa za ufisadi na ambazo hazina taswira nzuri mbele ya umma.
Hatua hiyo imefikiwa wakati Serikali ikitangaza kumudu bajeti yake kwa asilimia 90 ifikapo, mwaka ambao Rais Jakaya Kikwete anaondoka madarakani (2015). Kwa sasa Serikali inamudu bajeti kwa asilimia zisizopungua 60 na zinazosalia hutolewa na wafadhili.
Moja ya kazi ya kikosi kazi hicho ni kuratibu na kufuatilia utekelezaji wa maazimio 14 yaliyotokana na semina elekezi kwa viongozi na watendaji wakuu serikalini, iliyofanyika Mei 9 hadi 14, mwaka huu, mkoani Dodoma, hoteli ya Mtakatifu Gaspar. 
Tayari Katibu Mkuu Kiongozi, Philemon Luhanjo, amethibitisha mkakati huo alipokuwa akisoma maazimio ya semina elekezi Dodoma.
“Ofisi ya Katibu Mkuu Kiongozi itaweka na kusimamia utaratibu wa utekelezaji na ufuatiliaji (maazimio). Viongozi na watendaji wakuu watatakiwa kuwasilisha taarifa za utekelezaji katika maeneo yao kila robo mwaka kwenye Baraza la Mawaziri,” alisema Luhanjo.
Pamoja na mkakati huo, taarifa kutoka ndani ya semina elekezi zinabainisha kuwa Serikali imepanga kuwageukia na kuwachunguza zaidi wawekezaji wanaoingia nchini kwa ajili ya kuwekeza na hasa kwa kuingia ubia na Serikali.
Katika semina hiyo elekezi imeelezwa kuwa Serikali ililega lega katika kuwachuja wawekezaji wanaongia nchini na matokeo yake, taswira ya Tanzania katika kupata wawekezaji makini si nzuri kimataifa.
“Tumelegalega katika kuwachuja wawekezaji. Bahati mbaya kuna wengine ni matapeli na baadhi hawakuwa hata na mitaji ya kutosha. Wameingia nchini kama wawekezaji na kujikuta katika ubia na Serikali na mwishowe ni kuibuka kwa kashfa.
“Sasa tunataka kujipanga kama Serikali kuhakikisha wawekezaji wanaoingia nchini ni makini, wenye rekodi ya uadilifu na si wababaishaji ambao baadhi tumebaini wamekuwa wakishirikiana na baadhi ya viongozi kuwekeza katika misingi ya ubabaishaji,” alisema mmoja wa makatibu wakuu aliyeshiriki semina hiyo elekezi.
Wakati uamuzi huo wa ‘kupembua’ wawekezaji wa kigeni nchini ukiwa umejadiliwa kwa kina kwenye semina elekezi, taarifa zinabainisha kuwa ingawa baadhi ya mawaziri wameanza kuchukua hatua, zipo wizara vinara kwa kashfa zinazonyooshewa vidole na umma. 
Wizara hizo ambazo zimekubuhu katika kashfa za ufisadi wa mabilioni ya fedha ni pamoja na Wizara ya Nishati na Madini inayogubikwa kwa kashfa za miradi ya umeme wa dharura.
Wizara nyingine ni Nyumba na Maendeleo ya Makazi inayozongwa na utoaji hati za umiliki ardhi kwa mtu zaidi ya mmoja na pia kugawa maeneo ya wazi, kashfa inayogusa pia halmashauri kadhaa nchini.
Wizara ya Miundombinu imo katika orodha hiyo ikinuka kashfa za kuingia mkataba na wawekezaji wenye utata, hasa wa Rites waliongia nchini kuendesha lililokuwa Shirika la Reli (TRC), nyingine ni Wizara ya Ujenzi, ambayo kupitia Wakala wa Barabara, imesababishia hasara ya mabilioni Serikali kwa kuingia au kuvunja mikataba na makandarasi bila umakini.
Wizara ya Maliasili na Utalii inaguswa kwa kashfa za vitalu vya uwindaji na usafirishaji haramu wa maliasili za nchi hasa mazao ya misitu. Menejimenti ya Utumishi wa Umma inakabiliwa na kashfa ya ulipaji mishahara hewa.
Katika mwelekeo huo huo wa kudhibiti nyendo za mawaziri, makatibu wakuu na manaibu wao, Rais Jakaya Kikwete, amekwishakuwaelekeza kuwa licha ya mabango ya kupinga rushwa katika wizara zao lakini rushwa inatendeka kwenye wizara hizo.
"Rushwa inatendeka katika wizara zenu, katika idara chini yenu, hakuna mwingine mwenye dhamana zaidi yenu kuongoza mapambano haya, piganeni muonekane mnapigana ili kero hii tuimalize, au tuipunguze," alisema Kikwete katika hotuba yake ya kufunga semina elekezi Dodoma, mwishoni mwa wiki hii.
Kikwete aliwataka mawaziri wake kuhakikisha mabango yanayokataza rushwa wizarani, yanafanana na tabia, mwenendo na sifa za anayefanya kazi katika ofisi hizo. 
"Maana kama ofisa anaendelea kudai rushwa katika ofisi hizo, mabango hayo yatakuwa kiini macho na kichekesho," alisema na kuongeza kuwa;
"Wananchi wangependa kuona baada ya semina hii kasi na ufanisi wa kutekeleza majukumu yetu kwa umakini inaongezeka hasa katika uzalishaji na utoaji huduma huku mkizingatia utawala bora, utawala wa sheria, kuheshimu Katiba, nidhamu ya kazi na uwajibikaji.”
Katika semina elekezi Dodoma maazimio 14 yaliwekwa ambayo ni kutekeleza kwa ukamilifu, ufanisi na uadilifu majukumu serikalini kwa uelewano na kwa kuzingatia sheria, kanuni na taratibu.
Maazimio mengine ni kuepuka misiguano au mivutano kati ya mihimili ya dola ambayo ni Serikali, Bunge na Mahakama; kwa kuzingatia dira ya maendeleo 2025, mpango wa miaka 15 utatayarishwa kupitia mipango ya kati wa miaka mitano mitano ili kufikia lengo la kipato cha kati kimataifa.
Maazimio zaidi ni kuongeza mapato ya ndani na kudhibiti matumizi ili kupunguza kiwango cha misaada ya wahisani katika bajeti hadi kufikia kisichozidi asilimia 10, mwaka 2015.


