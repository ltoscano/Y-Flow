Katiba mpya bora? Tupandishe kiwango cha kufikiri
Aug 07, 2014

MAKALA haya yalilenga kutoa mapendekezo ya sekta ya habari na utangazaji katika mchakato wa uundwaji wa Katiba mpya unaoendelea hivi sasa.
Ni dhahiri kwamba Katiba inapaswa kuwa na vifungu muhimu vinavyolinda haki na uhuru, na kadhalika, kueleza wajibu wa mtu mmoja mmoja na taasisi katika jamii.
Lakini ni dhahiri pia kuwa katiba haiwezi kusema kila kitu. Ndiyo maana katiba nyingi huwa na muhtasari fasaha wa yale yanayokusudiwa kulindwa na sheria nyingine na kwa kawaida huacha maelezo ya kina katika sheria na kanuni nyingine za nchi.
Hata hivyo, ni muhimu sana kubainisha kuwa katika jamii zinazofuata demokrasia ya vyama vingi, suala la uhuru wa kujieleza na ule wa vyombo vya habari linapewa uzito mkubwa.
Na ipo misingi muhimu ambayo huongoza ulinzi wa haki na uhuru wa vyombo vya habari katika demokrasia za kiliberali kama ilivyobainishwa katika safu hii katika utangulizi wa mfululizo wa makala haya. Na kama tulivyoona katika makala yaliyopita, maswali yaliyoongoza utafiti wangu mdogo yalitokana na misingi hii. Msingi wa kwanza ni: haki na uhuru wa kila mtu kuwa na maoni, ikiwa ni pamoja na kujieleza kupitia vyombo vya habari;
Msingi wa pili ni haki na uhuru wa kuanzishwa/kuwapo kwa vyombo vya habari huru (viwe vya binafsi au umma);
Msingi wa tatu ni haki ya kila mtu kuwa na uhuru wa kufanya kazi ya uandishi /uhariri wa habari bila kuingiliwa au kuzuiwa na mtu au taasisi yoyote mbali na misingi ya weledi na maadili ya fani ya uandishi; Msingi wa nne ni kila mtu kuwa na haki ya kupata taarifa kutoka serikalini isipokuwa tu zile ambazo kutolewa kwake hadharani kutaathiri maslahi ya wananchi na nchi kwa ujumla (na kwa kawaida maslahi haya ni lazima yafafanuliwe bayana katika katiba).
Msingi wa tano ni kuweka mfumo wa uwajibikaji, wa vyombo vya habari kujisimamia, unaohakikisha kuwa vyombo vya habari na wanahabari wanatekeleza majukumu yao kwa uhuru na kwa kuzingatia maadili ya taaluma yao.
Msingi wa sita ni kuhakikisha (z) inaundwa sheria ndogo kwa ajili ya kulinda haki na uhuru wa kujieleza na wa habari uliomo ndani ya katiba.
Suala la kudhibiti vyombo vya habari ‘korofi’ kama wadau wengine walivyoviita ni jambo linaloonekana kama la msingi na muhimu katika jamii inayotaka kulinda haki na uhuru wa watu wengine. Lakini itoshe tu kukumbusha hapa kwamba nchi yetu, kama demokrasia nyingine changa, bado inajifunza kuijua na kuiishi demokrasia ya vyama vingi. Na katika mazingira kama haya ni lazima kutakuwapo na ‘ukorofi’ katika sekta mbalimbali, ikiwamo ya habari.
Hoja muhimu ni kwamba madhali katiba inatungwa kulinda na kuelekeza nchi namna ya kujiendesha kwa miaka mingi ijayo, ipo haja ya kuepuka kudhibiti vyombo vya habari katika namna itakayotishia tena uhuru wa vyombo vya habari ambao ni muhimu katika kushamirisha demokrasia.
Serikali pia haina budi kuwa tayari kukubali kwamba madaraka yote yanatoka kwa wananchi kama isemavyo katiba. Na walioko madarakani leo ni lazima watambue kuwa madhali serikali huongozwa na binadamu, basi ni dhahiri nao pia hukosea ama kwa kujisahau, kutokuwa makini au hata kwa hila tu za kuwasaidia kuendelea kubaki madarakani.
Na kwa vile serikali huongoza nchi kwa dhamana ya wale walioichagua, basi haina budi kuwajibika kwao. Na njia mojawapo ya kuifuatilia serikali kuhakikisha inawajibika kwa watu walioiweka madarakani ni kupitia vyombo vya habari huru. Hivyo basi suala la uhuru wa vyombo vya habari au wa watu kupata taarifa halitakiwi kuwa hisani itolewayo na serikali pale inapojisikia kufanya hivyo.
Na hata dhana ya kufungia vyombo vya habari bila kuwapo utaratibu wa kisheria unaoruhusu vyombo hivi kujitetea ni kinyume kabisa na utamaduni wa demokrasia ya vyama vingi unaoheshimu haki ya asili ya kusikilizwa kwanza kabla ya kuhukumiwa.
Kadhalika, ni jukumu la serikali kuhakikisha inaviwezesha vyombo vinavyomilikiwa na dola/umma kufanya kazi zake kwa misingi ya taaluma ili viwe kipimo cha weledi kwa vyombo vingine vya habari. Hatua hii peke yake itasaidia sana kuinua weledi na maadili kwa vyombo vingine kwa sababu havitakuwa tayari kupoteza wasomaji, wasikilizaji au watazamaji endapo vitajisahau na kueendelea kufanya kazi chini ya viwango ambavyo tayari vinawekwa na vyombo vya umma.
Nimeyaandika haya katika kipindi hiki yakiwa ni mchango wangu mdogo katika mchakato wa uundwaji wa Katiba mpya ambao ulianzishwa rasmi na serikali iliyo madarakani.
Na hadi hapa ninapohitimisha makala haya tayari nchi yetu imeshuhudia mambo mengi, midahalo mingi, malumbano mengi, kushutumiana kwingi, kutishana kwingi na hatimaye kukwama kwa mchakato.


