
Vurugu, mabomu vyatawala pambano Simba, Yanga

Imeandikwa na Vicky Kimaro

Imechapishwa: 02 Oktoba 2016

MECHI ya watani wa jadi, Simba na Yanga iliyochezwa kwenye Uwanja wa Taifa Dar es Salaam jana, ilitawaliwa na vurugu zilizowalazimu polisi kupiga mabomu ya machozi ili kutawanya watu.

Vurugu hizo zilianza muda wa saa nane baada ya mashine zinazotumia mfumo wa tiketi za elektroniki kushindwa kufanya kazi na hivyo mashabiki kulazimika kuvunja geti upande wa Chuo cha Ualimu Chang’ombe (Duce) kulazimisha kuingia uwanjani.
Tukio hilo lilisababisha vurugu na polisi kulazimika kupiga mabomu ya machozi kutawanya watu ambao hata hivyo hawakuacha kung’ang’ania kuingia uwanjani.
Katika tukio lingine, kabla ya mechi hiyo viongozi walilalamika kufanyiwa hujuma baada ya kudai chumba chao cha kubadilishia nguo kupulizwa dawa na mmoja wa madaktari waliokuwa wakitoa huduma ya kwanza uwanjani hapo.
Tukio hilo lilitokea baada ya mashabiki wa Yanga kuzimia, jambo lililowalazimu madakatri hao kuwabeba na kuwaingiza vyumbani upande uliokuwa na chumba cha Simba cha kubadilishia nguo.
Jambo hilo lilizua tafrani ambapo baadhi ya viongozi wa Simba akiwemo makamu wa rais, Geofrey Nyange ‘Kaburu’ walidai chumba chao kupulizwa dawa na mmoja wa madaktari aliyekuwa akitoa huduma ya kwanza ambaye walidai alishawahi kufanya kazi Yanga.
Tafrani hiyo ilikuwa kubwa hali iliyofanya Polisi kuingilia kati ambapo hata hivyo walishindwa kudhibiti mpaka hadi kamisaa na mwamuzi wa mchezo Martin Saanya walipowaita viongozi wa Simba na nahodha wa Yanga, Nadir Haroub kwa mahojiano.


