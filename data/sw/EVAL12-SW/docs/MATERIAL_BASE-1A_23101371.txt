
Tani 102,000 za fatalaiza nafuu kufika mwezi ujao

WAKULIMA wanatarajiwa kupokea tani 102,000 ya mbolea iliyonunuliwa na serikali kuu ambayo itawasili nchini mapema mwezi ujao, Bodi ya Kitaifa ya Nafaka na Mazao (NCPB) imesema.
Mkurugenzi Mkuu wa bodi hiyo Bw Newton Terer alitangaza jana kuwa mbolea hiyo itasambazwa kwa wakulima kupitia kwa maghala yake yaliyo maeneo tofauti nchini.
Bw Terer alisema shughuli ya kuagiza mbolea hiyo itakayouzwa kwa wakulima kwa bei nafuu ilifanywa kwa ushirikiano na serikali za kaunti.
“Kiwango cha mbolea kukilichohitajika nunuliwa na pia aina yake ziliamuliwa kwa msingi wa taarifa zilizotolewa na serikali za kaunti,” akasema.
Mkurugenzi huyo aliongeza kuwa wamejitolea kushirikiana zaidi na serikali za kaunti katika masuala tofauti ya kilimo ikiwemo mauzo ya mazao, ununuzi na usambazaji wa mbolea ili kuboresha uzalishaji, uhifadhi na uuzaji wa mazao ya kilimo.
Ili kuwezesha usambazaji wa mbolea kwa njia ya uwazi, bodi hiyo ilipendekeza wakulima wabuni makundi au mashirika ambayo yatapokea mbolea hiyo moja kwa moja.
Kumekuwepo malalamishi katika miaka iliyopita kuhusu walanguzi ambao hujifanya kuwa wakulima na kununua kiwango kikubwa cha mbolea ya bei nafuu kutoka kwa serikali, kisha kuuzia wakulima kwa bei ghali.
Bw Terer aliongeza kuwa NCPB inapanga kununua mbolea zaidi kutoka kwa kampuni tofauti ili kutosheleza mahitaji ya wakulima kote nchini.
Wakati huo huo, alitangaza kuwa shirika hilo linaendelea kununua mahindi kutoka kwa wakulima katika maeneo tofauti yakiwemo Uasin Gishu, Trans Nzoia, Nandi, Bungoma, Pokot Magharibi, Elgeyo Marakwet, Nakuru na Kericho.
Alihakikishia wakulima kuwa watapokea malipo yao kwa wakati ufaao. 
Pia alihimiza serikali za kaunti zianzishe mbinu za kuuziana mahindi moja kwa moja bila kupitia kwa NCPB.


