
Pigo kubwa kwa kilimo
Na OSCAR KAKAI
SERIKALI itahitaji kutenga pesa zaidi kwa uwekezaji katika kilimo ili kukabiliana na hatari ya uhaba wa chakula nchini, Waziri wa Ugatuzi na Mipango, Bi Anne Waiguru amesema.
Hii ni baada ya kubainika kuwa uzalishaji katika sekta ya kilimo ulipungua kutoka asilimia 4.2 mnamo 2012 hadi asilimia 2.9 mwaka jana. Takwimu hizo zilitolewa kwenye ripoti ya ukaguzi wa hali ya kiuchumi uliofanywa kati ya 2012 na 2013.
Ripoti hiyo inaeleza kuwa hali hii ilitokana na uhaba wa mvua ulioshuhudiwa katika baadhi ya maeneo yanayotegemewa kwa ukuzaji wa nafaka.
“Ili kuimarisha sekta hiyo, Serikali itaharakisha ujenzi wa viwanda vya mbolea ili kupunguza bei ya pembejeo kwa wakulima, itawekeza katika unyunyizaji maji mashambani ili kupunguza tegemeo kubwa kwa mvua, mbali na kuongeza sehemu ya ardhi inayotumiwa kwa kilimo,” alisema Bi Waiguru.
Mazao yaliyoathirika zaidi katika kipindi hicho ni kahawa, ambapo uzalishaji ulipungua kwa asilimia 18, huku uzalishaji wa mahindi ukipungua kwa asilimia mbili.
Kupitia ripoti hiyo, Serikali pia ilitangaza kuwa nafasi za ajira ziliongezeka kutoka milioni 12.8 ilivyokuwa 2012, hadi milioni 13.5 katika mwaka wa 2013. Hii ni kumaanisha kulikuwepo nafasi 742,800 mpya katika kipindi hicho, ambapo 26,300 zilikuwa katika sekta ya umma.
Kwa jumla, uchumi wa kitaifa uliimarika kwa asilimia 0.1 pekee, hali ambayo ilichangiwa kwa kiwango fulani na kutofanikiwa kwa kilimo katika kipindi hicho.
“Uchumi haukuimarika kama ilivyotarajiwa kutokana na uhaba wa mvua ambayo iliathiri sekta ya kilimo inayochangia pakubwa zaidi kwa mapato ya jumla ya kitaifa,” alisema Bi Waiguru.
Masuala mengine yaliyoathiri uchumi ni kupungua kwa uuzaji wa bidhaa nje ya nchi, wasiwasi kuhusu hali ya usalama nchini na uchaguzi mkuu wa mwaka jana.
Kulingana na ripoti hiyo, mapato yanayotokana na uuzaji wa bidhaa nje ya nchi yalipungua kutoka Sh517 bilioni ilivyokuwa 2012 hadi Sh502 bilioni mwaka jana.
Kwa upande mwingine, gharama ya ununuzi wa bidhaa kutoka mataifa ya kigeni iliongezeka kutoka Sh1.3 trilioni hadi Sh1.4 trilioni mwaka jana


