
Nairobi kufungua afisi za mitaani
Na WYCLIFFE MUIA
KAUNTI ya Nairobi imeanzisha harakati za kuzindua afisi za serikali yake katika mitaa mbalimbali ili kupanua utendakazi wake na kuwezesha wakazi wa Nairobi kupata huduma kwa haraka.
Gavana wa Kaunti ya Nairobi, Dkt Evans Kidero jana aliongoza maafisa wa juu katika serikali yake kuzindua ripoti inayotoa mwelekeo wa Maendeleo ya Jiji (NIUPLAN) kufikia 2030.
“Wakazi wa Nairobi hawatahitaji kuja hadi katika afisi za kaunti katikati mwa jiji ili kupata huduma. Tutazindua afisi katika mitaa kadhaa ili waweze kuhudumiwa huko,” alisema Naibu wa Gavana, Jonathan Mueke ambaye alihudhuria hafla hiyo iliyofanyika katika ukumbi cha Charter. 
Mpango huo ambao unafadhiliwa na serikali ya kaunti hiyo kwa ushiriafisi za mitaani kiano na Shirika la Japan International Co-operation Agency (JICA) ulianzishwa Novemba 2012 na unatarajiwa kutekelezwa kwa awamu hadi ukamilike 2030.
“Jiji la Nairobi ni kigezo kikuu cha utekelezaji wa Ruwaza ya 2030 na lazima tuwe kielelezo chema cha kuweka misingi ya ruwaza hiyo ya kitaifa,” alisema Dkt Kidero.
Kulingana na ripoti hiyo, mradi wa NIUPLAN unashirikisha kaunti jirani za Machakos, Kajiado, Kiambu na Nyandarua. “Mpango huu unalenga kuimarisha mazingira, uchumi, uongozi bora na masuala ya kijamii katika mitaa yote ya Nairobi,” aliongeza Dkt Kidero.
Waziri wa Ardhi, Nyumba na Mipango katika kaunti ya Nairobi Tom Odongo alisema chini ya mpango huo, makazi ya mitaa kadhaa ya Nairobi yatabadilishwa ili kupunguza idadi kubwa ya watu kuishi mtaa mmoja.


