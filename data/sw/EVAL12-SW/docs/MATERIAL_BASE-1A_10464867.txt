
Kinda wa Hannover, Niklas afa ajalini
Hannover, Ujerumani. Nyota wa miaka 19, aliyepewa mkataba wa kucheza soka ya kulipwa Februari na miamba ya Bundesliga, Niklas Feierabend amefariki katika ajali ya gari Jumapili, polisi wamethibitisha.
Feierabend ni miongoni mwa watu watatu waliokufa papo hapo katika ajali ya gari ndogo walilokuwa wakisafiria juzi.
“Wachezaji wenzake wote, makocha, waajiri wake, mashabiki na kila mmoja hapa Hannover wapo katika mshituko mkubwa,” ilisema taarifa ya Hannover jana.
“Niklas, hatutaki kuamini na wala hatuwezi kukusahau katika siku zote za maisha yetu.”
Mshambuliaji huyo alifanya mazoezi na kikosi cha kwanza cha Hannover katika kipindi cha mapumziko ya baridi kali kabla ya kukubalika na kupewa mkataba.
Hakuanza kuichezea timu ya wakubwa katika ligi, lakini mara mbili alikuwamo katika wachezaji wa akiba msimu huu.
Taarifa ya klabu ilisomeka: “Pole zetu ni kwa familia na rafiki zake na Mungu awe mfariji wao katika kipindi hiki kigumu kwao. Imetuuma mno.”
Kwa tukio hilo, ratiba ya mchezo wa Hannover wa kikosi cha akiba dhidi ya Hildesheim haukuchezwa Jumapili kutokana na kumpa heshima kinda huyo. 


