II. MAKALAMBA AKEI KOLUKA MWASI

Na mobú mwa nkóto na kámá libwá na ntúkú mínei, elɛngɛ́ mɔ̆kɔ́ mobáli nkómbó Mákalámbá akɛndáká o Boéndé na ntína ya bobáli mwăsi. Atíí sé motéma mwa yĕ te ázwa mwăsí malámu.

Boéndé́ ezalí mbóka babótá babóti ba yĕ. Mákalámbá yĕ mɔ̆kɔ́ abótámáká ndé na ngɛlɛ́ ya Kinshásá. Mpé na sɔ̂lɔ́, ntína akɛndáká na Boéndé ezalí ísáto. Ya libosó, ámɔ́na mbóka ebótámá babóti ba yĕ. Ya íbalé, ápéma mwá mokɛ́ káti ya mbóka ya bankɔ́kɔ ba yĕ. Mpé ya ísáto, áluka elɛngɛ́ mwăsí mpɔ̂ ya kobála.

Ekómí elɛngɛ́ mobáli Mákalámbá na Boéndé, bato míngi baye bamóyébákí sé bandeko ba mamá mpe baye ba tatá ba yĕ. Bamóyambí na bolámu mpé na esɛngɔ monɛ́nɛ. Alekísí mpé mwá ntángo ekɛ́ tŏ •bopémi• ndéngé nyɔ́nsɔ moto alekisaka epái ya bandeko ba yĕ.

Bopémi bwa yĕ bosílí mpé ekómí ntángo ya yĕ ya kozónga. Emɔ́ní elɛngɛ́ mobáli Mákalámbá te mikɔlɔ mikómí pɛnɛ mpɔ̂ ya bozóngi, amíyébísí na malɛ́mbɛ epái ya bandeko ba yĕ te motéma mwa yĕ molingí sé kobála mwăsí. Bandeko ba yĕ bamɔ́ní mpé te mikɔlɔ mikómí pɛnɛ mpɔ̂ ya bozóngi bwa ndeko wa bangó. Bamóndimélí mpé bamótángélí sé nkómbó ya elɛngɛ́ mwăsí Bolúmbú. Mosíká tɛ̂ bamónátí sé epái ya babóti ba elɛngɛ́ mwăsí Bolúmbú mpɔ̂ átála naíno mwăsí yangó libosó ya kosála makambo mánsɔ mpɔ̂ ya libála.

Ekómí elɛngɛ́ mobáli Mákalámbá epái ya babóti ba elɛngɛ́ mwăsí Bolúmbú, bánsɔ bamóyambí na bolámu mpé na lokúmu. Lokóla emɛsɛ́ní na bato ba mbóka bánsɔ bamílakísí lokóla bayébí ntína ya likambo tɛ̂, mpé bafándí na bangó sé nyɛ́. Nzókandé babóti ba elɛngɛ́ mobáli Mákalámbá •basílá• koyébisa na tatá wa Bolúmbú te bakoyá kobandela nsɔ́mí wa bangó Bolúmbú. Lokóla mpé bato ba mbóka bamɛsɛ́ní na makambo ma bangó, sɔ́kí moto ayéí kotála moníngá, basɛ́ngɛ́lí sé kotúnana nsango ya mbóka. Mpé tatá wa Bolúmbú atúní bapaya ba yĕ nsango níni ezalí na bangó.

Nsósó-Pɛ́mbɛ́, nɔ́kɔ́ wa Mákalámbá, amóyánólí te bísó "Toyéí ndé kotála yɔ̆. Yɔ̆ mɔ̆kɔ́ oyébí na bolámu te na ekólo ya bísó balobá te> 'bakobómbaka moto nyama tɛ̂.' Yɔ̆ ozalí ndé moto, mpé ntína ya likambo. Bôngó bábómba yɔ̆ nyama bóní@ Atá tosálí bóní tokosúka wápi@ Na bonkɔ́kɔ ya bísó tolingí te bísó mɔ̆kɔ́ bampaka tóbɔngisa makambo ya libála.