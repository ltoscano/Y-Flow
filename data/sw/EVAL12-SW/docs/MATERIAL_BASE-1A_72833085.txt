Uonevu na matumizi ya mabavu, ishara ya udogo wa taifa na watawala wake
Oct 12, 2012

WIKI hii napenda kuendeleza rai yangu kwa kuangalia mada nyingine inayohusiana na jinsi ya kujenga taifa kubwa. Mada yangu ni kuhusu
uonevu, na umuhimu wa kupambana dhidi ya wote wanaoendeleza uonevu miongoni mwetu.

Pasi na shaka, uonevu ndani ya jamii unahusiana moja na kwa moja na mada yangu ya wiki jana iliyojadili umuhimu wa uongofu. Penye uongofu hapana uonevu na penye uonevu hapana uongofu. Hivi sasa uonevu umetapakaa katika medani zote za maisha yetu, katika jumuiya, katika jamii, na katika taifa zima.

Uonevu unajitokeza katika sura nyingi, na mara nyingi hutokea pale sehemu moja ya jamii inapotumia nguvu iliyo nayo kuikandamiza sehemu nyingine ya jamii hiyo hiyo. Nitatoa mifano kadhaa. 

Upo uonevu unaotendwa na wale wenye madaraka ya dola, kimsingi kwa sababu wanayo hayo madaraka, na wakiyatumia kwa uonevu wao wanapata tija fulani. Ni tija hii inayowafanya wasijali kuwaonea wanajamii wengine, na ni
madaraka haya yanayowakinga wasiadabishwe na wanajamii wanaotendewa uonevu huo.

Wakuu wa serikali walipoamua kugawana nyumba za serikali walikuwa wanafanya mambo kadhaa, mojawapo likiwa ni wizi, kwa maana ya kuchukua mali isiyokuwa yako bila ruhusa ya mwenye mali kwa makusudi ya kumnyima mwenye mali haki ya matumizi ya mali yake. Huo ni wizi na ndio uliofanyika pale wakuu hao walipogawana nyumba ambazo ni mali ya wananchi. 

Lakini pia ni uonevu kwa sababu wananchi walijikuta hawana nguvu ya kupambana na wakuu wa serikali, na iwapo wangeandamana na kwenda kuzingira nyumba zile na kusema kwamba hawakubali nyumba zao zitwaliwe, polisi wangeamriwa kuwatandika marungu.

Uonevu unatokea kila siku ndani ya serikali yetu katika sekta mbalimbali. Maofisa wa serikali wanaosimamia ardhi hawaishi kula njama na watu wenye mapesa ili kuwadhulumu wananchi wenye
haki juu ya ardhi wanayotakiwa kuimiliki kihalali. Kiwanja kimoja kinatolewa kwa watu kumi, lakini atakayeshinda katika ubishi huo ni yule anayeweza kutoa rushwa kubwa kwa ofisa wa ardhi.

Zipo jamii nzima nzima (za wananchi kwa mamia au maelfu) zinazonyang’anywa ardhi yao ambamo wameishi kwa karne na karne kwa sababu tu “mwekezaji” anaihitaji ardhi hiyo ili aweze kulima au hata kuwinda. Uonevu huu umepigiwa kelele za kila aina kutoka kila pande, lakini maslahi haramu ya maofisa wa serikali hayakubali kusikia kelele hizo.

Hali ni vivyo hivyo katika mahakama zetu ambako wananchi wangetaraji watendewe haki, lakini wanachokutana nacho ni sheria zinazopindwa ili kumnufaisha mwenye uwezo wa fedha hata kama kila mtu anaelewa ni nani alistahili kutambuliwa kama mwenye haki.

Uonevu umebainikia hata katika mambo yanayotakiwa kuwa ya starehe na furaha, kama
michezo na burudani, katika kutafuta mabingwa wa soka, au nyota wa muziki na warembo wenye sifa. Waamuzi matapeli, waandaji wababaishaji wa mashindano, hata mashabiki wanaotaka matokeo fulani hata pale yasipostahili, wote wanafanya uonevu dhidi ya sehemu ya jamii ambayo haina uwezo wa kukataa kufanyiwa uonevu huo.

Katika jamii iliyopoteza maadili, udhaifu (ama wa kimwili, kimali au kiuhusiano), huweka hali inayoweza kuzaa uonevu. Jitu la miraba minne linalopita mtaani likiwadunda wenzake wenye maumbo madogo kwa sababu tu linaweza, linafanya uonevu ambao hawa wadogo hawawezi kukabiliana nalo isipokuwa tu kwa kuunganisha nguvu na kutumia maarifa ya hali ya juu ili kulishikisha adabu jitu hilo onevu.

Mtu mzima anayeishi na watoto (wake au wa ndugu yake) na akawa anawanyang’anya na kula chakula chao na anakila yeye kwa sababu tu
watoto hawana la kumfanya, anatenda uonevu mkubwa, na watoto wataendelea kuumia hadi atakapotokea mtu mzima atakayeutambua uonevu huo na kuchukua hatua za kuukomesha.

Tumefika mahali hata pale uungwana unapotufundisha tuwe na imani na yeyote anayejikuta katika mazingira magumu, sisi tunayachukulia mazingira hayo magumu kama fursa ya kumwonea zaidi mhanga.

Mfano mzuri ni pale inapotokea ajali barabarani kisha watu wakakusanyika kuizingira motokari iliyopata ajali, si kwa lengo la kuwanusuru bali kwa nia ya kuwapora majeruhi na maiti. Kisa? Majeruhi na maiti ni dhaifu, waporaji wana madaraka juu yao. Kila mwenye nguvu zaidi ya mwenzake anavutiwa na tamaa ya kumuonea, siyo kumsaidia, kuanzia kwa wakuu wa serikali hadi watu wa kawaida mitaani na vijijini.


