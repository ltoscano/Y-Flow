
Mbio za Mbuzi kukusanya Sh mil 120

Imeandikwa na Mwandishi Wetu

Imechapishwa: 06 Septemba 2016

SHINDANO la mbio za mbuzi litakalofanyika Septemba 10 jijini Dar es Salaam linatarajia kukusanya Sh milioni 120 kwa ajili ya kuwasaidia watu wenye mahitaji mbalimbali.

Fedha hizo zitatumika kusaidia watoto wenye saratani, kusaidia kliniki ya meno inayotembea na kuzisaidia jamii zenye shida mbalimbali nchini. 
Akizungumza katika mkutano na waandishi wa habari jijini Dar es Salaam, mmoja wa waratibu wa mbio hizo, Karen Stanley alisema kuwa mwaka huu wanatarajia mbio hizo kuwa na msisimko wa aina yake katika viwanja vya The Green Oysterbay jijini Dar es Salaam.
Alisema mbio za mwaka huu zimedhaminiwa na Swiss Air, hoteli ya Southern Sun, Coca-Cola, Toyota-Tanzania na kampuni ya simu za mkononi ya Tigo.
Swiss Air imesema itanunua tiketi 1,000 na kuziuza, ambapo katika tiketi hizo watacheza bahati nasibu na washindi wawili, mmoja atapata tiketi ya daraja la pili kwenda Ulaya na nyingine kwenda mahali kokote duniani. 
Tangu kuanza kwa mbio hizo miaka 16 iliyopita tayari zimeshakusanywa zaidi ya Sh bilioni 1, ambazo zimesaidia miradi mbalimbali nchini kote ikiwemo ujenzi wa madarasa.
Mwalimu wa shule ya Muhogolo wa shule ya St. Paul English Medium ya Kibaigwa alisema mbio za Mbuzi zimesaidia shule pesa za kujenga madarasa.
Meneja Mawasiliano wa Tigo, Umi Mtiro alisema wamekuwa wakidhamini mbio hizo kwa miaka miwili sasa, ambapo pamoja na mambo mengine wamekuwa wakitoa huduma ya mawasiliano uwanjani hapo.
Mwaka jana mbio hizo ziliusanya kiasi cha Sh milioni 150, ambapo mwaka huu watakusanya pungufu ya mil 30 kutokana na ukata kwa baadhi ya makampuni.


