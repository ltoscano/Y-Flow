
Cord kupinga sheria mpya tena kortini
VIONGOZI wa Cord, wanatarajiwa kufika mahakamani tena leo kushinikiza kutotekelezwa kwa Sheria ya Usalama 2014, wanakodai kuwa utaratibu ufaao haukufuatwa katika upitishaji wake.
Kwa ushirikiano na Tume ya Kitaifa ya Haki za Kibinadamu nchini (KNHCR), viongozi hao wanaitaka mahakama kutangaza kuwa, utaratibu huo haufai na ulikuwa kinyume cha sheria.
Kupitia wakili James Orengo, ) mrengo huo uliiambia mahakama kuwa, mswada huo ulikiuka katiba, kwani unagusia masuala yanayohusu serikali za kaunti, huku Seneti ikikosa kuhusishwa.
“Mageuzi yaliyofanyiwa mswada huo ni makubwa na ni hatari kwani yanahujumu moja kwa moja haki za kibinadamu zilizo katika katiba,” akasema Bw Orengo.
Kupitia Mkuu wa Sheria Githu Muigai na Mkurugenzi wa Mashtaka ya Umma Keriako Tobiko, serikali pia inatarajiwa kujitetea dhidi ya wasilisho hizo.
Wawili hao wanatarajiwa kuiambia mahakama ni kwa nini ombi la Cord linapaswa kutupiliwa mbali.
Kulingana na KNHCR, mchakato wa upitishaji wake haukufikia mahitaji ya kikatiba, na kuwa mageuzi yaliyofanywa “ni hatari kwa haki za kibinadamu.” Cord pia inadai kuwa, sababu zilizotolewa na serikali kwa kuharakisha utaratibu huo kupitia Bunge “ni za uongo na zinalenga kuuhadaa umma kuwa, sheria hiyo inalenga kuilinda nchi dhidi ya ugaidi.” Pindi tu baada ya kuupitisha mswada huo tata, Rais Uhuru Kenyatta alisema kuwa, sheria hiyo ilifaa ili kukabiliana na ukosefu wa usalama nchini.
Alisema kwamba, mswada huo haukukiuka katiba kwa njia yoyote. 
“Sheria hii mpya itaziwezesha asasi za kiusalama kukabiliana vilivyo na ugaidi na haikiuki haki za kibinadamu kwa njia zozote kama inavyodaiwa na wakosoaji wake,” akasema Rais Kenyatta.
Wakosoaji wamekuwa wakisema mswada huo unakiuka haki za kibinadamu na katiba.
Pia, hatua ya mahakama ya kukosa kutoa agizo la kusimamisha utekelezaji wake imefasiriwa na Cord, kama iliyotoa nafasi ya utekelezaji wa sheria hiyo tata.
Kwingineko, wabunge watano wa ODM waliapa jana kuwa, watawahusisha wananchi katika kutoa lalama zao, ikiwa mahakama itatoa uamuzi wa unaoupendelea mrengo wa Jubilee kuhusu sheria hiyo tata.
Wakiongozwa na MERCY MWENDE, ni mwanamitindo Nairobi. Uraibu kushiriki dika, kuogelea, muziki Dkt Oburu Oginga, David Ochieng’ (Ugenya), Dkt Gideon Ochanda (Bondo), Dkt Christine Ombaka (Mwakilishi wa Wanawake, Siaya) na Bw Nicholas Gumbo (Rarieda), viongozi hao walisema kuwa, hawataruhusu upitishaji wa kandamizi kutekelezwa nchini.


