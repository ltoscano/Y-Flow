
Spika awatisha wabunge
Apr 18, 2013

SUALA la wabunge kutumia lugha zisizo za kistaarabu bungeni, ikiwa ni pamoja na matusi, limechukua sura mpya baada ya Spika wa Bunge, Anne Makinda, kuwatisha wabunge hao akisema atawatoa nje ya ukumbi wa Bunge kwa polisi.
Mwanzoni mwa wiki hii, wabunge kadhaa wakati wakichangia mjadala wa Bajeti ya Ofisi ya Waziri Mkuu kwa mwaka wa fedha 2013/2014, walijikuta wakitumia maneno yenye kuudhi kinyume cha kanuni za Bunge kama, “Siwezi kuzungumza na mbwa, nazungumza na mwenye mbwa” au Baraza la Mawaziri ni wapumbavu na kuna wabunge wenye mimba zisizotarajiwa.
Wabunge hao ni Mbunge wa Kondoa Kusini, Juma Nkamia, Mbunge wa Mbeya Mjini, Joseph Mbilinyi, Mbunge wa Nyamagana, Ezekiah Wenje na Mbunge wa Iringa Mjini, Mchungaji Peter Msigwa.
Akizungumzia kauli hizo wakati akiendesha kikao cha Bunge cha Jumanne wiki hii mjini Dodoma ambako Bunge linaendelea na vikao vyake vya bajeti, Spika Makinda, alisema ni aibu kwa wabunge kutumia lugha za matusi na kwa msisitizo akaongeza kusema; “Mmevaa suti mnatukana matusi.”
Spika Makinda alifikia hatua ya kusoma ujumbe mfupi uliotumwa kwake na mmoja wa watazamaji wa Bunge ambaye katika ujumbe wake huo, aliweka bayana kwamba atakuwa akitazama vikao vya Bunge kwenye televisheni akiwa chumbani kwa sababu hawezi kutazama vikao hivyo na wanawe sebuleni kutokana na lugha za matusi na zisizo za kistaarabu zinazotumiwa na baadhi ya wabunge.
Hata hivyo, ni kama vile wabunge wameanza kujirudi na kuendelea na mijadala ya Bunge kwa njia za kistaarabu, baada ya watu kadhaa kukosoa mwenendo wao uliojotokeza awali wa kushambuliana kwa lugha zisizo za staha miongoni mwao.
Kuhusu vitisho vya kuwatoa wabunge wenye mwenendo mbovu, Spika alisema bungeni; “Kanuni zinanipa nguvu, naweza kuita polisi nitakotoa nje (ya ukumbi wa Bunge) mbunge yeyote na baadaye kama unakata rufaa basi utakata baadaye. Humu (bungeni) hakuna kutukanana au mnataka tuwatengenezee chumba mkatukanane huko?”
Bunge kwa miezi takriban mitatu hivi litakuwa likijadili, kuchambua na kuidhinisha makaridirio ya mapato na matumizi ya wizara mbalimbali.


