
Uchaguzi wa viongozi wa wakuza chai wavurugwa
Na OLIVER MUSEMBI
MKUTANO mkuu wa mwaka wa kiwanda cha majani chai cha Njunu, Kaunti ya Murang’a jana ulitibuka baada ya vurumai kuzuka wakati wa uchaguzi wa mkurugenzi.
Wakulima waliokuwa na hasira walishutumu maafisa wa Shirika la Ustawi wa Majani Chai (KTDA) kwa kumchagua mmoja wa wagombeaji watakaochukua nafasi ya mkurugenzi aliyepo Peter K Ng’ang’a aliyepigwa marufuku kushiriki uchaguzi huo.
Polisi waliingilia kati na kumuokoa afisa msimamizi wa uchaguzi Isaac Chege kutoka kwa wakulima hao waliomvamia na kujaribu kutwaa karatasi za uteuzi za mpinzani wa Ng’ang’a, Bw Maina Mwarangu.
Wakulima hao walidai maafisa wa KTDA waliwanyima fursa ya kumchagua mkurugenzi aliye chaguo lao na kulazimishiwa Bw Mwarangu aliyepewa uteuzi wa moja kwa moja.
Hata hivyo, meneja wa KTDA eneo hilo Nathan Kirera alipuuza madai hayo na kusema Ng’ang’a, ambaye aliwakilisha eneo la Gitura, alipigwa marufuku baada ya kukiuka kanuni za uteuzi.
Alisema Bw Mwarangu aliidhinishwa kama mkurugenzi mpya, lakini akaongeza kuwa Ng’ang’a yuko huru kufika mahakamani kupinga uteuzi huo.
Lakini mmoja wa wanachama katika bodi ya kampuni hiyo, Bw Erastus Gakuya alisema tamanio la wakulima kuendesha uchaguzi huo lingefaa kutimizwa.
“Kama mwanachama wa bodi ninajali maslahi ya wakulima na iwapo kuna kasoro katika uteuzi ingerekebishwa kabla ya mkutano mkuu wa mwaka (AGM),” alisema.
Mkulima, Samuel Mugwe alisema wakulima wataenda kortini kupinga uchaguzi huo akiutaja kama bandia. 
Baadaye, Charles Kamau alichaguliwa kama mwenyekiti wa kiwanda hicho na kuchukua nafasi ya Geoffrey Kibe aliyestaafu.
Hapo awali, mkutano ulifahamishwa kuwa mapato ya majani chai kutoka kiwanda hicho yalipungua hadi Sh742 milioni mwaka jana kutoka Sh1 bilioni mwaka uliotangulia.
Mwenyekiti huyo alieleza kuwa kushuka kwa mapato hayo kwa asilimia 24.5 kulitokana na ongezeko la majani chai katika soko la kimataifa kutoka mataifa makuu ya uzalishaji kama China, India, Sri Lanka na Kenya. 


