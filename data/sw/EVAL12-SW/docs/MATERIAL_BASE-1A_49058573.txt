  Ebola: Afisa wa afya kukaguliwa
WASHINGTON, MFANYAKAZI wa afya raia wa Amerika ambaye amekuwa nchini Sierra Leone atachunguzwa kwa karibu na madaktari katika hospitali ya Nebraska baada ya kushukiwa kuwa na hatari ya kuambukizwa Ebola.
Kulingana na madaktari, mhudumu huyo ambaye jina lake halikutajwa alisafirishwa jana na ndege ya kibinafsi kwa uchunguzi maalum na ikiwezekana apate matibabu.
“Mgonjwa huyu amekuwa katika mandhari ambayo uwezekano wa kupata Ebola uko juu sana lakini hana maradhi hayo,” alisema Phil Smith, mkurugenzi mkuu wa kitengo cha Biocontainment katika hospitali ya Nebraska. 
“Aidha, tutachukua hatua zote za tahadhari. Atakuwa katika uchunguzi wa kimatibabu ili kutathmini uwezekano wa kutokea kwa dalili za Ebola,” akasema.
Kiongozi wa ujumbe wa ebola katika shirika la Umoja wa Mataifa amesema kuwa harakati za kukabiliana na ugonjwa huo zinazochukuliwa hazijafikia kiwango cha kuuangamiza katika eneo la Afrika Magharibi.
Na MASHIRIKA


