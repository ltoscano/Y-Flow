
Wahimizwa kupanda mimea inayostahimili ukame
NA OSCAR KAKAI
WAKULIMA wa Kaunti ya Pokot wanaoishi sehemu za nyanda za chini wamehimizwa kupanda mazao ya kustahimili kiangazi kama njia ya kukabiliana na baa la njaa katika eneo hilo.
Wakulima hao wameambiwa kupanda mazao kama kama viazi vitamu na mtama. Akizungumza jana mjini Kapenguria, mkurugenzi wa kusimamia maswala ya kiangazi katika Kaunti ya Pokot Magharibi Bw Gabriel Mbogho amesema kuwa, tayari kuna miradi imewekwa katika maeneo ya Kang’oletiang na Kiwawa ya kufuga ngamia na mbuzi wa maziwa.
Mbogho alitoa wito kwa wakulima katika eneo hilo mpango wa mazao ya kienyeji yaliyo na dhamana ili kuwawezesha kupanda mimea ya kuwasaidia kupunguza njaa.
Mkurugenzi huyo alisema kuwa maeneo mengi huathirika na ukame na kubadilika kwa hali ya anga.
“Wakulima wakitegemea makutilia mkazo zao mengine ambayo hayawezi kustahimili kiangazi hawatafaulu na kilimo,”alisema. Afisa huyo anasema kuwa mavuno kutoka kwa wakulima,yananuiwa kutumika kwa chakula na kuuzia washikadau.
“Wakulima wakipanda mtama , shida zao zitaisha sababu ni zao ambalo halina ushindani mkubwa,” alisema.
Mbogho aliwataka wakulima kupanda mmea huo wa mtama huku akisema unachukua muda mfupi na unastahimili kiangazi.


