
Mwinjilisti kufungua kesi misamaha ya kodi

Imeandikwa na Mwandishi Wetu

Imechapishwa: 08 Oktoba 2016

MWINJILISTI wa Kanisa la Calvary Mission, Daud Mashimo anakusudia kufungua kesi mahakamani kama serikali haitaondoa misamaha ya kodi na kurejesha sheria ya kila kichwa kulipa kodi.

Alisema kuna wachungaji wengi wanatumia vibaya misamaha waliyopewa na serikali na hivyo kuiibia serikali mapato yake.
Akizungumza na waandishi wa habari Dar es Salaam jana, mwinjilisti huyo alisema kwamba makanisa hayo hutoza fedha kwa mtu anayetaka kuombewa ilhali wana misamaha ya kodi.
Akifafanua alisema:“Misamaha ya kodi iondolewe kwa kuwa inatumika vibaya. Pia nashauri sheria ya kila kichwa kulipa kodi irudishwe ili kila mtu awajibike kusiwepo mtu anayezurura.” 
Alisema kama mabadiliko hayo hayatafanyika, atafungua kesi kwa kuwa hata maandiko matakatifu yanataka kila mtu alipe kodi.
Aidha alisema viongozi wa dini wanatakiwa kusimamia maadili na kuishauri serikali bila ya kuwa na vyama vya siasa ili kunapotokea migogoro waweze kuisuluhisha kwa urahisi.
Pamoja na maelezo yake hayo aliipongeza serikali ya awamu ya tano ikiongozwa na Rais Dk John Magufuli kwa mafanikio makubwa aliyoyapata katika kuendesha uchumi wa taifa hili na kwamba wananchi wana imani naye.


