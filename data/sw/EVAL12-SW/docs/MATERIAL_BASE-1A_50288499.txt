
Naibu Gavana wa Laikipia amsuta mkuu wake hadharani
Na MUCHIRI GITONGA
UHASAMA kati ya viongozi wakuu kaunti ya Laikipia ulidhihirika wazi wakati Naibu Gavana Josphat Gitonga alipomsuta hadharani mkubwa wake kwa utepetevu kazi na kumhujumu.
Bw Gitonga aliambia wananchi alipoongoza sherehe za Siku Kuu ya Jamhuri katika uwanja wa michezo wa Nanyuki kwa niaba ya Gavana Joshua Irungu kwamba hajakutana na gavana huyo kwa muda wa miezi sita iliyopita.
Kiongozi huyo aliyeonekana mwenye hasira alikubaliana na malalamishi ya wananchi kuwa uongozi mbaya wa Gavana Irungu umelemaza maendeleo katika kaunti hiyo.
“Mtu mmoja amekuwa mjeuri na amekuwa akijifanya kama mungu lakini nataka kumwambia kuwa kaunti hii ni kubwa zaidi kuliko yeye na wenzake wenye tabia kama zake,” Bw Irungu alisema baada ya kusoma hotuba ya Bw Irungu.
Gavana Irungu yuko katika ujumbe wanaowakilisha Kenya katika kongamano moja la dunia kuhusu mabadiliko ya hali ya anga nchini Peru.
Bw Gitonga alilalamika kuwa Gavana Irungu aliondoa wizara ya Maji na Mali Asili kutoka afisi yake kama hatua ya kudhalilisha.
“Tangu aondoe wizara hiyo chini ya usimamizi wangu, misiti iliyoko karibu na mito imeharibiwa kwa “waliotwikwa jukumu hili walilala,” alisema.
Twafaa kuepukana na siasa zisizo na maana. Gavana anafikiri ananitesa lakini ajue kwamba simwogopi. Ajue kwamba anawahujumu wapiga kura wala sio mimi,” alisema. 
Lakini msaidizi wa Gavana ambaye pia ndiye mkuu wa utumishi wa umma, John Wambugu alimkashifu Gitonga na kusema kuwa madai yake hayakuwa ya kweli.
Alisema angemsubiri gavana arejee safarini kisha awasilishe malalamishi yake kwake faraghani.
“Ikiwa Gavana Irungu hakuwa na imani na Naibu wake hangempa nafasi ya kumwakilisha katika hafla hii,” akasema.
Bw Wambugu aliongeza kuwa Bw Gitonga amekosa kukutana na kuongea na Gavana kwa sababu yeye (Gitonga) amekuwa akikwepa mikutano ya kila wiki ya kamati kuu ya maafisa wa kaunti.
Alimtaka naibu gavana amheshimu gavana ili kutoa mfano mzuri kwa viongozi na wakazi wa kaunti hiyo


