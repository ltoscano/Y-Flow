
Kiashiria DSEI chaongezeka kwa asilimia 8.22
Sep 16, 2016

KIASHIRIA cha soko kwa kampuni zote zilizoorodheshwa kwenye soko la hisa la Dar es Salaam (DSEI) kiliongezeka kwa asilima 8.22 mwishoni mwa wiki jana hadi kufikia pointi 2453.35 kutoka pointi 2445.42 siku ya Alhamisi iliyopita.

Ripoti za kila siku za soko la hisa zimeonyesha kwamba kuongezeka kwa kiashiria hicho ilitokana na kuongezeka kwa bei ya hisa ya kampuni zilizoorodheshwa DSE ambazo pia zimeorodheshwa kwenye masoko ya nje ya nchi.

Kampuni ambazo bei iliongezeka siku ya Ijumaa iliyopita ikilinganishwa na Alhamisi ni Benki ya Biashara ya Kenya (KCB) ambayo iliongezeka kwa asilimia 5.17, NMG ambayo bei iliongezeka kwa asilimia 1.18.

Ripoti za soko pia zimeonyesha kwamba bei ya hisa za kampuni ya uchimbaji dhahabu ya Acacia iliongezeka kwa asilimia 0.48. Acacia ndio inayoongoza kwa mtaji mkubwa kwenye soko la hisa wa shilingi trilioni 5.

Kampuni nyingine zenye mitaji mikubwa kwenye soko la hisa ni Kampuni ya Bia Tanzania (TBL) ambayo ina mtaji wa shilingi trilioni 3.8 na Kampuni ya Bia Afrika Mashariki ikiwa na mtaji wa shilingi trilioni 4.1.

Hii inaonyesha kwamba kushuka au kupanda kwa kiashiria cha jumla cha soko (DSEI) inategemea sana mabadiliko ya bei ya hisa za kampuni hizi kubwa kwani ndizo zenye mitaji na bei ya hisa kubwa.

Hata hivyo, ripoti zimeonyesha kwamba kiashiri cha kampuni za ndani (TSI) kilishuka kwa asilimia 1.31 hadi kufikia pointi 3905.42 Ijumaa iliyopita.

Kushuka kwa kiashiria cha kampuni za ndani ya nchi ni matokeo ya kupungua kwa bei ya hisa za kampuni za ndani hasa Kampuni ya Bia Tanzania (TBL) ambazo zilishuka kwa asilimia 0.08 kutoka shilingi 13,000 hadi shilingi alhamisi hadi 12,990 siku ya Ijumaa.

Pamoja na kushuka kwa kiashiria cha kampuni za ndani, bei ya hisa za kampuni ya DSE iliongezeka kwa asilimia 0.83. Hata hivyo, mtaji wa hisa za DSE uliongezeka na kufikia shilingi bilioni 23.9 ijumaa iliyopita kutoka shilingi bilioni 21.87 mwishoni mwa wiki ya awali.

Kampuni nyingine zenye mitaji midogo kwenye soko la hisa ni Mufindi Community Bank (MUCOBA) yenye shilingi bilioni 3.26, Yetu Microfinance ina mtaji wa shilingi bilioni 7.27 na Benki ya Maendeleo yenye mtaji wa shilingi bilioni 8.78.

Kwa mujibu wa ripoti za soko, mtaji wa soko kwa kampuni zote zilizoorodheshwa umeshuka hadi kufikia shilingi trilioni 21.3 mwishoni mwa wiki jana ikilinganishwa na shilingi trilioni 22.1 mwishoni mwa mwezi Septemba mwaka jana.

Kiashiria cha soko kwa kampuni zote kimeshuka hadi kufikia pointi 2,447.55 mwishoni mwa wiki jana kutoka pointi 2,531.08 zilizoorodheshwa mwishoni mwa mwezi Septemba mwaka jana.

Mtaji wa soko kwa kampuni za ndani nao umeshuka hadi kufikia shilingi trilioni 8.2 mwishoni mwa wiki jana ikininganishwa na mtaji wa shilingi trilioni 9.8 mwishoni mwa Septemba mwaka jana huku kiashiria chake nacho kikishuka na kufikia pointi 3,906.54 mwishoni mwa wiki jana kutoka pointi 4,631.91 za mwishoni mwa Septemba mwaka jana.

Ripoti ya jumla ya DSE inaonyesha kwamba idadi ya wawekezaji wa kutoka nje ya nchi wameanza kurudi kwenye soko kwani idadi ya hisa zilizonunuliwa na wawekezaji hao imeongezeka hadi kufikia asilimia 97 mwishoni mwa wiki jan kutoka asilimia 91 wiki ya awali.

Mauzo ya hisa kwa wawekezaji wa nje nayo yameongezeka na kufikia shilingi bilioni 1.95 mwishoni mwa wiki jana ikilinganishwa na shilingi bilioni 1.47 katika kipindi kilichoishia Septemba 2 mwaka huu.


