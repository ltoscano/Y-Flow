Vyama vya siasa vyanuka utajiri
May 15, 2014

MAELEZO ya hivi karibuni ya Mdhibiti na Mkaguzi Mkuu wa Hesabu za Serikali (CAG), kwamba hakuna chama cha siasa hata kimoja kilichowasilisha tamko la mali kinazomiliki, yameibua udhaifu ulioko ndani ya Serikali kwa mujibu wa maelezo ya Katibu Mkuu wa Chama cha Demokrasia na Maendeleo (CHADEMA), Dk. Wilbroad Slaa.
Kwa mujibu wa Sheria Namba Tano ya mwaka 1992 kuhusu Vyama vya Siasa vyenye usajili wa kudumu nchini, kifungu cha 14 cha sheria hiyo kinaweka masharti kwamba vyama hivyo ni lazima viwasilishe tamko la mali vinazomiliki kwa ujumla wake, kila mwaka.
Ni kutokana na matakwa ya sheria hiyo, CAG aliweka bayana hivi karibuni alipowasilisha ripoti ya ukaguzi wa hesabu za vyama vya siasa vyenye usajili, akisema hakuna chama hata kimoja kilichotimiza masharti hayo ya kisheria bali kilichofanyika ni vyama hivyo kufanyiwa ukaguzi wa hesabu zake tu.
“Tulibaini kuwa hakuna chama cha siasa hadi sasa kilichowasilisha kwa Msajili wa Vyama vya Siasa tamko la mali zote zinazomilikiwa na chama husika jambo ambalo ni kinyume cha sheria,” alisema CAG alipozungumza na waandishi wa habari wiki chache zilizopita mjini Dodoma.
Kwa nguvu ya maoni hayo ya CAG mwandishi wetu amewasiliana na baadhi ya viongozi wa vyama vya siasa ili kupata ufafanuzi wa kauli hiyo ya CAG na kwa namna fulani, viongozi hao wa kisiasa wameilalamikia kauli hiyo ya CAG.
Katika mawasiliano hayo, Katibu Mkuu wa CHADEMA Dk. Slaa alisema msingi wa tatizo hilo la vyama kuwasilisha tamko la mali ni udhaifu wa Serikali ambayo alidai imeshindwa kuweka kanuni na mwongozo wa namna ya kutekeleza sheria hiyo ya vyama vya siasa, hasa katika masuala ya kifedha, ukaguzi na taarifa za mali.
“Mimi sijui CAG anataka kusema nini hasa? Mimi ninayo barua ya Msajili wa Vyama vya Siasa ikinipongeza katika kutunza hesabu za chama na kuziwasilisha. Naomba Serikali iwe na kauli moja katika suala hili. Sheria yoyote duniani ni lazima itungiwe kanuni na kuwapo mwongozo, tatizo hapa ambalo ni udhaifu wa Serikali ni kwamba Sheria hii ya vyama vya siasa katika eneo hilo haina kanuni wala mwongozo.
“Kwa mfano, ofisi zetu CHADEMA kila kanda ina akaunti yake na taarifa zake na ofisi hizo zina mamlaka kwa mujibu wa Katiba ya CHADEMA, kuendesha mambo yao kama kupitisha taarifa za fedha na nyingine. Leo hii sheria inapokuwapo bila kanuni wala mwongozo, halafu ghafla unasema ni lazima tukusanye taarifa kutoka ofisi za Ngara na kwingine ni dhahiri suala hilo linaleta shida.
“Lakini kama kanuni na mwongozo ungekuwapo ingekuwa rahisi hata kufanyia mabadiliko Katiba ya CHADEMA katika suala hilo ili kutengeneza mfumo wa kikatiba wa chama wa kupata taarifa hizo kutoka ofisi nyingine na hatimaye kukidhi matakwa ya sheria bila ugumu wowote,” alisema Slaa.
Alisema awali ofisi ya CAG ilihusika kutengeneza taswira chafu dhidi ya vyama vya siasa, kikiwamo CHADEMA kwa kutangaza kwamba ukaguzi wa hesabu haujafanyika ilhali kwanza hapakuwa na mwongozo wa moja kwa moja kuhusu suala hilo lakini pia baadhi ya vyama hesabu zao zilikuwa zimekwishakukaguliwa.
Slaa alisisitiza akisema; “….walituchafua kwa sababu za kisiasa, awali sisi tulihoji kwa nini hakuna mwongozo, leo hii huyo huyo CAG anakiri sheria hiyo haina kanuni wala mwongozo na kwamba hali hiyo inazua ugumu wa aina yake.”
Mbali na Slaa, kwa upande wake Katibu Mkuu wa Chama cha Mapinduzi Abdulrahaman Kinana alisema chama chake kimekuwa kikifuata taratibu zote za kisheria na kimejiwekea utaratibu maalumu wa kujihakiki na kupitisha mambo yake.
Tafsiri ya kauli ya CAG
Kwa tafsiri, kauli hiyo ya CAG maana yake ni kwamba vyama vyote vya siasa nchini, kuanzia Chama cha Mapinduzi (chama tawala – CCM), CHADEMA na Chama cha Wananchi (CUF) chenye nguvu zaidi Zanzibar, vimekuwa vikivunja Sheria ya Vyama vya Siasa Namba 5, ya mwaka 1992.
Vyama hivyo vinavunja sheria hiyo namba tano, kifungu cha 14 (ii), kinachoweka masharti kwa vyama kutangaza mali zote inazomiliki, kila mwaka.
Hali hiyo inajitokeza katika wakati ambao, kwa takriban miaka 22 sasa, vyama vya siasa nchini vimekuwa katika mashindano ya kuongoza nchini, kila wakati unapofanyika Uchaguzi Mkuu, ambapo katika kila kampeni, kuanzia Kampeni za Uchaguzi Mkuu wa mwaka 1995, mwaka 2000, mwaka 2005 hadi ule Uchaguzi Mkuu wa mwaka 2010, vyama hivyo vimekuwa vikijinadi majukwaani kuzingatia utawala wa sheria, ilihali vyenyewe vikikiuka sheria inayoweka masharti juu ya jinsi ya kujiendesha.


