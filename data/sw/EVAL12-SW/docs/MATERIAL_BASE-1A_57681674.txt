
Spika Marekani ampinga Trump
Mgombea huyo akwepa kujibizana naye, huku akianzisha mchakato wa kumsaka makamu wake
Washington, Marekani. Spika wa Republican katika Baraza la Wawakilishi la Marekani, Paul Ryan, amesema hayupo tayari kumuunga mkono Donald Trump kuwa mgombea wa urais kupitia chama hicho.
Mfanyabiashara huyo amabye bilionea anaonekana dhahiri kushinda katika mbio za uteuzi kukiwakilisha chama hicho.
Hata hivyo bado anaendelea kukabiliwa na wakati mgumu kutoka kwa viongozi waandamizi wa chama hicho, huku Spika Ryan amesema kuwa mgombea huyo anakwenda kinyume na misingi ya chama.
Ryan alisema kuwa wahafidhina wanataka kujua iwapo bilionea huyo anakubaliana na maadili yao.
Ryan amesema ana matumaini ya kumuunga mkono mgombea wao, na ana matumaini kuunga mkono uteuzi wake , lakini katika wakati huu bado hajafika katika hatua hiyo.
Trump , ambaye amepata uungwaji mkono mkubwa kutokana na ujumbe wake wa kupinga utawala uliopo, amemshambulia Ryan katika taarifa aliyoitoa.
Trump amesema hayuko tayari kuunga mkono ajenda ya Spika Ryan, pengine hapo baadaye wanaweza kufanya kazi pamoja na kufikia makubaliano kuhusu masilahi ya Wamarekani.
Jumatano usiku mbunge wa Chama cha Republican katika Baraza la Seneti, Mitch McConell alimuunga rasmi Trump kama mgombea wa chama hicho ili kuzuia muhula wa tatu wa Chama cha Democratic. 
McConell alisema Trump ambaye anachukuliwa ndiye atakakuwa mgombea wa urais kwa tiketi ya chama hicho hivi sasa ana wajibu wa kukiunganisha chama chao katika kutimiza malengo yake.
Katika hatua nyingine, Trump, sasa ameanza kutafuta mgombea mwenza kujiunga naye katika kinyang’anyiro cha uchaguzi mkuu.Trump, ambaye hajawahi kushikilia wadhifa wa kuchaguli wa, alisema kuwa anamtafuta mtu ambaye anauzoefu katika siasa ili awe makamu wake wa rais.
Mwanasiasa mmoja ambaye amejiondoa mapema kwenye orodha hiyo ni Gavana wa South Carolina, Nikki Haley.
Alitoa taarifa akisema atamuunga mkono Trump, lakini anaangazia kazi aliyo nayo sasa ya ugavana.
Haley alisema, “Ingawa nina furaha kwamba jina langu limetajwa na ninajivunia taswira iliyopo ya mambo makubwa yanayoendelea South Carolina, nina kazi nyingi za kufanya na sina haja ya kuwa Makamu Rais.”
Ushindi wa Trump katika uchaguzi wa mchujo alioupata Jumanne iliyopita Jimbo la Indiana, umewalazimisha wagombea wengine wa chama hicho kubwaga manyanga.
Ted Cruz na baadaye John Kasich Gavana wa Ohio wamelazimika kufanya hivyo, baada ya kuona kuwa hawana nafasi kwenye kinyang’anyiro hicho.
Hata hivyo, hawajasema lolote kama watamuunga mkono Trump au la. Wafuasi wa gavana wa Ohio, John Kasich wameelezea masikitiko yao na kuvunjika moyo baada ya kutangaza kwamba anasitisha kampeni yake ya kuwania urais.
Linda Ayish amesema, “Nimevunjika moyo kwamba amesitisha kampeni yake. Nimekuwa nikimfahamu gavana Kasich kwa takriban miaka 40.
Ni mtu kama vile alivyo katika uhalisia wake. Nafikiri ameendesha kampeni nzuri na nafikiri mwishowe ujumbe wake haukuitikiwa lakini hiyo ndiyo siasa.”
Trump mwenye umri wa miaka 69 amekiambia kituo cha televisheni cha Fox News kwamba sasa watakiunganisha chama na watawaunganisha watu pamoja.
Kuna uwezekano mkubwa Trump akapitishwa na chama chake katika mkutano wa Julai na kuandika historia mpya katika siasa za Marekani.
Baadhi ya wachambuzi wa mambo wanaelezea uwezekano wa Trump kupambana na Hillary Clinton katika uchaguzi uliopangwa kufanyika Novemba.


