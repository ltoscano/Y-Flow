Mauaji ya ajabu ya mtoto JonBenet Ramsey IV
Jan 31, 2014

ILIPOFIKA Februari 12, mwaka 1997, polisi waliwataka John na Patsy Ramsey kuripoti makao makuu ya polisi kwa ajili ya kutoa sampuli nyingine ya mwandiko wao kwa mkono.

Msemaji wa familia hiyo, Pat Korten akizungumza na vyombo ya habari aliwaambia waandishi wa habari kwamba wateja wake wamekataa kukubaliana na matakwa hayo ya polisi kwa sababu walikwishatoa sampuli zao za mwandiko wao, pamoja na damu na sampuli ya nywele zao pia.

Ofisi ya mwanasheria wa wilaya ilijibu hoja hiyo na kutishia kutumia mamlaka ya Mahakama kumshurutisha John na Patsy Ramsey kutekeleza matakwa ya polisi.

Kutokana na tishio hilo, Ramsey na mkewe walikubali kutoa ushirikiano kwa polisi, hivyo walikwenda kutoa sampuli ya mwandiko wao. Hata hivyo, siku chache baadaye polisi waliwasiliana na Ramsey na mkewe wakihitaji tena sampuli ya miandiko yao. Kitendo hicho kilisababisha msemaji wa familia ya Ramsey Pat Korten kuzungumzia jambo hilo kwenye vyombo vya habari. Akizungumza na vyombo vya habari msemaji huyo alisema; “…walileta maombi yao yasiyo na maandishi kwamba wanahitaji sampuli nyingine ya mwandiko, na tulitoa ushirikiano, hivi sasa wanahitaji tena sampuli nyingine, sisi tunawaambia watupe sababu ambayo itatuingia akilini ya kuhitaji sampuli hiyo mara kwa mara. Tumekuwa na ushirikiano na polisi tangu awali, lakini sasa sidhani kama tunaweza kuendelea…nadhani, lakini sina uhakika.”

Kutokana na John na Patsy Ramsey kuonekana makao makuu ya polisi mara kwa mara, waandishi wa habari walijenga nadharia kwamba wao ndio washukiwa wakuu wa mauaji hayo. Kuanzia hapo wakawa wanawindwa na vyombo vya habari kila waendapo ambapo huku nao wakiwakwepa kwa kuhama kutoka eneo moja la siri walipokuwa wamejificha hadi jingine.

Februari 24, mwaka 1997, Mwanasheria wa Wilaya ya Boulder, Alex Hunter aliwasilisha maelezo mafupi kuhusu kesi hiyo katika mahakama ya wilaya ambayo bado ilikuwa ikiwaumiza vichwa wapelelezi wa Marekani. Kwa kifupi mwanasheria huyo alisema; “John na Patsy Ramsey bado hawajaondolewa kwenye tuhuma za mauaji ya binti yao.”

Msemaji wa familia ya Ramsey hakuikalia kimya taarifa ile. Katika taarifa yake kwa vyombo vya habari Februari 25, Pat Korten alisema; “…kinachotakiwa ni kusikiliza kile polisi na ofisi ya mwanasheria wa wilaya walichokisema kwamba wanaichukulia familia ya Ramsey kama watuhumiwa namba moja katika orodha yao.”

Juni 24, mwaka 2006 Patricia Ramsey (Patsy) alifariki akiwa na umri wa miaka 49 huku akiacha kitendawili cha kukamatwa kwa muuaji wa mwanaye kikiwa bado kuteguliwa. Mama huyu alifariki kwa ugonjwa wa kansa ya kizazi, aliyogundulika kuwa nayo mwaka 1993. Alizikwa pembeni ya kaburi la mwanaye JonBenet Ramsey huko Georgia.

Agosti 16, mwaka 2006, mtu mmoja aliyetajwa kwa jina la John Mark Karr, raia wa Marekani aliyekuwa akifundisha Kiingereza nchini Thailand alikamtwa baada ya kukiri kwamba ni yeye aliyemuua mtoto JonBenet Ramsey. John Mark Karr alikuwa akiwasiliana kwa njia ya barua pepe (email) na mwandishi mmoja wa habari na Profesa wa Chuo Kikuu cha Colorado, aitwaye Michael Tracey. John Karr alikuwa akitumia anuani ya barua pepe ya December261996@yahoo.com, tarehe hiyo ndiyo ambayo mtoto Jonbenet aliuawa.

Alirudishwa nchini Marekani lakini baada ya uchunguzi wa vipimo vya DNA vilivyoonyesha kutofanana na vile vilivyokutwa kwenye mwili wa mtoto JonBenet.

Agosti 28, mwaka 2006 ofisi ya mwanasheria ya Wilaya ya Boulder, ilisema kwamba John Mark Karr hatashitakiwa kwa kusababisha usumbufu na alitaja gharama za upelelezi wa tuhuma zake alizojipachika kuwa zilifikia kiasi cha dola 13,000 na kiasi kingine kinachokadiriwa kufikia dola 30,000.

Rafiki wa karibu wa familia ya Karr aitwaye McCrary alisema kwamba Karr hakuhusika na mauaji hayo; “…huyu ni mtu mwenye tabia ya kubaka watoto wadogo (Pedophile) na sio muuaji” alisema McCrary.

McCrary alimuelezea John Karr kama mtu mwenye akili za ziada (Genuis) ambaye alitumia mbinu hiyo ya kukiri kumuua mtoto JonBenet ili kukwepa kifungo nchini Thailand ambapo alikuwa akikabiliwa na tuhuma mbalimbali za ubakaji wa watoto. Na alijua kwamba kwa kukiri kwake kuhusika na mauaji hayo atarudishwa nchini Marekani ambapo alijua wazi pia hatakutwa na hatia ya kosa hilo.

Mwaka 2010, Johna Mark Karr alitangaza rasmi kutaka atambuliwe kama mwanamke (Trans Woman) ingawa hakufanya upasuaji wa kubadili jinsia. Alitaka atambuliwe kwa jina la Alexis Valoran Reich na alipata kitambulisho rasmi chenye utambulisho huo mpya na alibadilisha muonekano wake na mavazi kwa kuvaa kama mwanamke.

John Bennet Ramsay na familia yake walihamia katika Jimbo la Michigan na kuanza maisha mapya baada ya misukosuko ya kesi hii, ambayo bado polisi wanaendelea na upelelezi wake.


