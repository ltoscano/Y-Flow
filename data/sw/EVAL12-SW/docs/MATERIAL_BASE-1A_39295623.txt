Singida yageukia asali mapinduzi kiuchumi

Imeandikwa na Abby Nkungu, Singida

Imechapishwa: 28 Septemba 2016

SERIKALI ya Mkoa wa Singida imesema itahakikisha tasnia ya asali mkoani humo inaboreshwa kikamilifu ili kuleta mageuzi ya kweli ya kiuchumi katika mkoa.

Mkuu wa Mkoa wa Singida, Mathew Mtigumwe alitoa msimamo huo juzi wakati wa ufunguzi wa mafunzo ya siku tano kwa wajasiriamali wa zao la asali kutoka halmashauri zote za mkoa huo. 
Alisema sekta ya ufugaji nyuki inao mchango mkubwa katika kukuza uchumi kutokana na bidhaa zake kuhitajika kwa matumizi mbalimbali ya kibinadamu na kwamba sekta hiyo pia inaweza kusaidia kukua kwa sekta nyingine za viwanda vidogo ambavyo hutumia mazao ya nyuki. 
“Malighafi itokanayo na mazao ya nyuki pia huweza kutumika kutengeneza bidhaa mbalimbali kama vile vipodozi, dawa za binadamu, gundi na mishumaa kwa ajili ya mwanga,” alisema Mtigumwe aliyebainisha kuwa, mkoa una mizinga ya asili 127,430 na ya kisasa 14,531. 
Kutokana na umuhimu wa asali, alisema uongozi wa mkoa utahakikisha unaimarisha uzalishaji wa bidhaa mbalimbali za nyuki kwa kutoa mafunzo, kuwasaidia wazalishaji kupata teknolojia stahiki na kuboresha upatikanaji wa vifaa bora vya uhifadhi na ufungashaji.


