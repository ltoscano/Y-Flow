
Siasa Ziepukwe Kwenye Mambo Ya Msingi
Juzi, Mbunge wa Singida Mashariki, Tundu Lissu aliibua hoja za kuonyesha ni jinsi gani mawaziri wa Serikali ya Awamu ya Tano walivyofanya kazi isivyo halali tangu walipoapishwa hadi Aprili 22 wakati wizara zao na majukumu yake yaliporasimishwa kwa kuandikwa kwenye Gazeti la Serikali. 
Lissu alisema kuwa wanasheria wanaomzunguka Rais John Magufuli walishindwa kumshauri vizuri ili afanye kazi kwa mujibu wa sheria, baada ya kushindwa kuandika kwenye Gazeti la Serikali uundwaji wa wizara na majukumu yake kama inavyotakiwa.
Suala hilo ni moja ya mambo matatu yaliyomfanya kiongozi wa kambi ya upinzani bungeni, Freeman Mbowe aamue kutosoma hotuba ya kambi hiyo kuhusu bajeti ya Ofisi ya Waziri Mkuu.
Mbowe alisema kuwa ingekuwa ni kupoteza muda kuanza kujadili hotuba hiyo wakati mambo ya msingi hayafuatwi, maamuzi ya Bunge kuhusu fedha zinazotengwa kwenye wizara yanakiukwa na shughuli za chombo hicho cha kutunga sheria hazionyeshwi moja kwa moja na vituo vya televisheni, uamuzi ambao alihoji ulifanywa na nani wakati yeye kama mmoja wa makamishna wa Bunge hakushirikishwa.
Ni hoja nzito ambazo zilitakiwa zichukuliwe kwa makini na wahusika na baadaye wazitolee maelezo ya kutosha kabla ya kuendelea na shughuli za Bunge.
Lakini Serikali ilieleza kuwa Mbowe hakuwa amesoma vizuri sheria na kwamba waziri anaanza kutekeleza majukumu yake pale anapoapishwa na Rais na si baada ya Rais kuandika uundwaji wa wizara hizo na majukumu yake kwenye Gazeti la Serikali.
Majibu hayo yaliibua maswali kwa kuwa bado yalionyesha upungufu.
Kama waziri anaanza kutekeleza majukumu yake pale anapoapishwa, vipi kuhusu majukumu hayo anayoyatekeleza kutoandikwa kwenye Gazeti la Serikali ili yawe rasmi?
Kama waziri anaanza kutekeleza majukumu yake baada ya kuapishwa na Rais, hiyo inaweza kuwa sababu ya msingi ya uundwaji wa wizara yake na majukumu yake kutoandikwa kwenye Gazeti la Serikali? Na waziri anaapishwa ili aongoze wizara ipi kama uundwaji wa wizara hizo haujawekwa kwenye Gazeti la Serikali ili uwe rasmi?
Utaratibu ni upi hasa? Kuanza kutekeleza majukumu au uundwaji wizara na majukumu yake kurasimishwa kwanza?
Hayo na mengine mengi ni mambo ambayo yaliibua mjadala, lakini haukuwa mkubwa kwa sababu wabunge wa upande wa pili waliamua kususia kikao na kutoka, wakijua kwamba hata wangezungumza hadi povu liwatoke mdomoni, idadi yao isingeweza kuilazimisha Serikali itekeleza kile walichotaka.
Ukweli kwamba masuala hayo yaliwekwa kwenye Gazeti la Serikali siku ambayo Mbowe aliyasema, unaibua maswali kuhusu utii wa sheria kwa viongozi wa Serikali katika kutekeleza majukumu yao, na ukweli wa maelezo wanayoyatoa kunapokuwa na matatizo kama hayo. Wachambuzi wamekuwa wakisisitiza kuwa viongozi wa Serikali watii sheria wanapotekeleza majukumu yao, lakini wanaosimama kupaza sauti zao kuhusu kasoro zinazojitokeza hubezwa na kukejeliwa hata bila ya hoja zao kuchambuliwa.
Tunadhani kuwa siasa za majukwaani ziliisha kwenye uchaguzi, na siasa zinazoendelea bunge ni zile za kukosoana pale mambo yanapokwenda kombo na kupongezana pale mambo yanapokwenda vizuri ili nchi iendeshwe kuelekea kule kwenye matarajio ya Wa tanzania wote.
Hakuna anayekosoa ili nchi ipoteze mwelekeo au iingie kwenye vurugu. Wote wanaokosoa wanakosoa ili nchi irejee kwenye mstari. Na hakuna anayepongeza ili nchi iingie vitani, bali iende vizuri zaidi.
Kwa hiyo, kuingiza siasa kwenye masuala ya msingi, kama suala hili la kutorasimishwa kwa wizara zilizoundwa na majukumu yake, hakuwezi kuifanya Serikali itekeleze majukumu yake vizuri, bali kutaifanya ipoteze mwelekeo.


