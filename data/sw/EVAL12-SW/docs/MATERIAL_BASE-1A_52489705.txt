
RC ashangaa Ngorongoro kuwa duni kimaendeleo

Imeandikwa na Veronica Mheta, Arusha

Imechapishwa: 04 Oktoba 2016

MKUU wa Mkoa wa Arusha, Mrisho Gambo ameeleza kushangazwa na jinsi wilaya ya Ngorongoro ilivyokuwa duni kimaendeleo licha ya kuwa na wadau wakubwa wa maendeleo.

Akizungumza na taasisi za serikali, zisizo za kiserikali na kampuni zinazoendesha shughuli zao wilayani hapa, alisema kuwa anataka kujua namna wadau hao wanavyochangia maendeleo ya wilaya hiyo yenye utajiri wa rasilimali.
"Sielewi kwa nini kwa miaka yote hii wilaya ya Ngorongoro haina hata kilomita moja ya barabara ya lami, stendi ya kisasa wala masoko yenye hadhi ya kuwahudumia wageni ambao wengi wao ni watalii. Kuna taasisi za serikali na siziso za kiserikali ambazo zina uwezo wa kutosha kuboresha huduma hizi kwa maslahi ya wakazi wa wilaya hii na wageni wanaokuja kutembelea," alisema.
Alisema wananchi wa Ngorongoro wamekuwa na maisha duni na matatizo yasiyoisha kwa muda mrefu.
"Hakika sasa umefika wakati wa kufahamu kazi zinazotekelezwa na kila mdau na tufahamu kwa nini uwepo wao hauchangii kuleta mabadiliko chanya katika wilaya hii, huenda mipango kazi yao iko tofauti na malengo yetu, hivyo tusije tukawalaumu kumbe ni kutofahamu namna ambavyo taasisi zenu zinafanya kazi," alisema.
Wilaya ya Ngorongoro ina taasisi kubwa za serikali kama Mamlaka ya Hifadhi ya Ngorongoro, Baraza la Wafugaji pamoja na halmashauri ambazo zinapata fedha nyingi za maendeleo.
Alisema licha ya kupata fedha nyingi, lakini kasi ya maendeleo wilayani humo hairidhishi. Baada ya taasisi zote kuwasilisha taarifa zao iligundulika kwamba kuna mgogoro wa ardhi ambao sasa umekuwa wa muda mrefu kati ya vijiji vya Sukenya, Soitsambu, Mondorosi na mwekezaji wa Kampuni ya Thompson. 
"Ni wakati sasa wa kuketi meza moja na makundi yote kuona namna ambavyo tunaweza kutatua mgogoro huu ili wananchi waweze kuendelea na shughuli zao na mwekezaji afanye kazi zake kwa amani katika eneo hilo," alisema.
Hii ziara yake ya pili tangu alipochaguliwa kuwa Mkuu wa Mkoa wa Arusha mapema Agosti, mwaka huu.


