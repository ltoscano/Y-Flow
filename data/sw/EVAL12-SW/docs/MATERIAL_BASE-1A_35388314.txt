
Benki ya wakulima iwalenge kweli wakulima
Mwaka jana, Serikali ilizindua Benki ya Maendeleo ya Kilimo (TADB) kwa lengo la kuendeleza sekta ya kilimo hapa nchini ikiwa ni pamoja na kuwawezesha wakulima kiuchumi. Kuzinduliwa kwa benki hiyo ilikuwa ni faraja kwa wakulima hasa wengi wao wakiamini kuwa wanaweza kuongeza ukubwa wa maeneo yao ya kilimo baada ya kuwezeshwa mkopo kutoka katika benki hiyo.
Sekta ya kilimo hapa nchini inaaminika kuajiri zaidi ya asilimia 75 ya Wa tanzania ambao wengi wao wapo vijijini huku wakitegemea kilimo kwa asilimia 100 ya maisha yao ya kila siku. TADB ni benki ya kwanza ya Maendeleo ya Kilimo kuanzishwa hapa nchini, ambayo imeanzishwa kwa kusudio maalumu la kuendeleza kilimo na kuwakomboa wakulima kutoka katika kilimo kwa ajili ya chakula na kuwajenga wakulima kuzalisha kibiashara. 
Wakati wa uzinduzi wa benki hiyo, Rais Mstaafu, Jakaya Kikwete alisema changamoto zinazowakabili wakulima nchini ndizo zilizosababisha serikali yake kuanzisha benki hiyo ili kuwakomboa wakulima kwenye umaskini ili waweze kuzalisha kibiashara na si kwa kujikimu.
Serikali ilitoa mtaji wa shilingi 60 bilioni kuanzisha benki hiyo huku ikitarajia kuingia hati fungani ili kuiongezea benki hiyo mtaji kwa jumla ya shilingi 800 bilioni. 
Takwimu zinaonyesha kuwa sasa kilimo kinachangia asilimia 25 ya pato la Taifa, huku kikichangia asilimia 35 ya bidhaa zinazouzwa nje ya nchi.
Ilielezwa kuwa uanzishwaji wa benki hiyo unalenga kuziba mianya mikubwa ya ukopeshaji kwenye kilimo ambayo inaachwa na benki za biashara, ili kuchochea kukua kwa sekta ya kilimo, kwa kutoa mikopo na huduma nyinginezo za uwezeshaji wa kilimo kwa wakulima, ambao wengi wao hawana uwezo wa kupata huduma za kibenki.
Ni kweli kabisa wakulima wanahitaji mikopo tena mikopo ya riba nafuu ili waweze kupiga hatua kutoka pale walipo na kusonga mbele ikiwamo kutoa mchango katika uchumi wa Taifa.
Nia ya serikali ya kuanzisha benki hii ni nzuri lakini bado haijawafikia wakulima wa kawaida ambao ni tegemezi kwa taifa.
Benki ya TADB ilizinduliwa jijini Dar es Salaam na makao yake yapo jijini Dar es Salaam hivyo inamlazimu mkulima kuwa na pesa ya kusafiri kutoka kijijini hadi Dar es Salaam ili aweze kupata huduma za benki hii.
Wiki iliyopita nilikutana na mkulima mmoja kutoka mkoani Tanga (vijijini) ambaye nilitamani kujua kama anafahamu kuhusu uwepo wa benki ya maendeleo ya kilimo hapa nchini. Mkulima huyu ambaye anaonekana ni wa kisasa alinieleza anafahamu uwepo wa benki hii na amejaribu kuomba mkopo na hatua za kupata mkopo huo zinaendelea vizuri akionyesha kwamba ana matumaini ya kupata mkopo huo.
Mkulima huyu anasema kero kubwa ya ufuatiliaji mkopo katika benki hiyo ni ile inayowalazimu wakulima kusafiri kutoka mikoani na kuifuata Dar es Salaam ambapo kwa yeye alilazimika kusafiri zaidi ya kilomita 300.
Anasema baada ya kufika katika benki akaelezwa utaratibu wa kuweza kukopesheka na analazimika kuambatanisha hati mbalimbali za shamba na majengo ili aweze kukopeshwa ikibidi arejee kijijini kukusanya viambatanisho.
Sipingani na utaratibu wa benki wa kuwasilisha viambatisho na kufanya uthamini ili kuhakikisha usalama wa fedha zao kabla hawajazikabidhi ili ziweze kurejeshwa na kukopeshwa kwa wengine.
Kama TADB ina nia ya kweli ya kumkomboa mkulima basi iharakishe kuanzisha matawi katika kanda zote hapa nchini.


