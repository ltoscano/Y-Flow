
Katibu chama cha albino anusurika kukatwa viungo

Imeandikwa na Lucas Raphael, Nzega

Imechapishwa: 22 Septemba 2016

KATIBU wa Chama cha Watu Wenye Ualbinism Nchini (TAS), wilayani Nzega, Juma Moshi (30) amenusurika kukatwa mkono na mguu na kujeruhiwa vibaya baada ya watu wasiofahamika kumvamia kwa lengo la kuondoka na viungo vyake.

Tukio hilo la kusikitisha limetokea usiku wa kuamkia Septemba 20 mwaka huu saa 4 usiku, mtaa wa Majengo, Nzega mjini nyumbani kwa Moshi.
Akizungumza nyumbani kwake mjini hapa baada ya kuruhusiwa kutoka Hospitali ya Wilaya ya Nzega alikokuwa anatibiwa, Moshi alisema watu hao walimvamia usiku wakati akitoka dukani na kumpiga ngwala, hivyo kuanguka hadi chini.
Alisema baada ya kuanguka, wahalifu hao waliokuwa wameficha sura zao kwa kuvaa soksi walianza kumshambulia kwa mapanga katika mkono wake wa kulia, lakini alipambana nao huku akipiga kelele za kuomba msaada.
Alifanikiwa kuwazidi nguvu, hivyo wahalifu hao kukimbia baada ya kuona majirani nao wakianza kukusanyika. Baada ya kunusurika, aliripoti tukio hilo Kituo Kikuu cha Polisi Wilaya kwa ufuatiliaji na kupewa ridhaa ya kwenda hospitali kwa matatibu zaidi.
Mganga Mkuu Mfawidhi wa Hospitali ya Wilaya ya Nzega, Godbless Kiguha, alisema Moshi alipokelewa akiwa na majeraha sehemu za mikononi na miguuni na kuongeza kuwa, jitihada za kuhakikisha anapatiwa matibabu zilifanyika na hali yake inaendelea vizuri.
Katibu Tawala wa Wilaya ya Nzega, Onesmo Kisoka, kwa niaba ya Mkuu wa Wilaya ya Nzega, amethibitisha kuwapo kwa tukio hilo na kwamba Polisi inaendelea kuwasaka wahusika.


