Familia ya kifugaji yaishi chini ya mti
Mar 14, 2013

KATIKA Kijiji cha Kimotorok, Wilaya ya Simanjiro mkoani Manyara, asubuhi ya Machi 7, mwaka huu, familia ya Mwasit Ngoryai (24)
imekusanyika chini mti mkubwa ulioko katikati ya makazi yao kupata kifungua kinywa wakati mwandishi wa gazeti hili la Raia Mwema alipokuwa akiwasili katika boma lao.
Hii ni familia ya wafugaji wa Kimasai wanaoishi pembezoni mwa kijiji cha Kimotorok, chini ya mti huu mkubwa uliozungushiwa uzio mkubwa wa miiba ambao unafahamika kama boma.
Tofauti na familia nyinginezo nchini, inaelezwa kuwa familia hii ya watu 14 wakiwamo watoto wachanga usiku uliopita walikuwa wamelalala chini ya mti huo mkubwa baada ya makazi yao kuteketezwa kwa moto na watu wanaodaiwa kuwa askari wa Idara ya Wanyapori kutoka wilayani Kondoa.
Ndani ya eneo hili hali ni ya kusikitisha hakuna nyumba, yoyote inayoweza kuwasitiri watoto na wanawake kutokana na hali ya hewa ya mvua na mazingira ya uchafu unaotokana na kinyesi cha ng’ombe.
Uvamizi
Kwa mujibu wa Mwenyekiti wa Kijiji hicho cha Kimotorok, Daniel Melau, si familia hiyo pekee iliyofikwa na masaibu ya kuchomewa makazi yao, askari hao wa Idara ya Wanyapori kutoka Pori la Akiba la Mkungunero wanadaiwa kuchoma maboma au makazi 12 ya wafugaji wa Kimasai.
Pori la akiba ya Mkungunero lipo Wilaya ya Kondoa, likiwa limeungana na sehemu ya misitu ya asili ya Wilaya ya Simanjiro ambayo eneo kubwa linakaliwa na wafugaji wa Kimasai na jamii nyinginezo za wafugaji.
Mwasit anaelezea kupitia kwa mkalimani, masaibu yaliyowakuta siku ya Machi 3, mwaka huu, kati ya saa nane na saa tisa alasiri
ambapo watu wanaodaiwa askari wa pori hilo la akiba walivamia maboma kadhaa na kuyachoma moto.
“Askari wakiwa na silaha (bunduki) walifika hapa katika boma wakiuliza mzee mwenye boma aliko, sisi tukawajibu kuwa hayupo, basi
hawakupoteza muda walichoma moto nyumba mbili zilizokukuwa katikati ya boma”alisema.
Kwa mujibu wa Mwasit, katika nyumba zilizochomwa kulikuwa na akiba ya
chakula, nguo, dawa za mifugo na vyombo mbalimbali vya nyumbani ambavyo hawezi kufahamu thamani yake.
“Nimeolewa katika familia hii miaka saba iliyopita, na taarifa nilizokuta hapa ni kwamba familia hii imeishi hapa tangu miaka ya 1970
na hakukuwahi kuwa na tatizo lolote,”
“Kwa sasa tunalala chini ya mti huu, hofu yetu ni kwamba watoto wetu wataathirika na baridi kali ya usiku hasa kutokana na kwamba huu ni msimu wa mvua za masika,” anasema Mwasit.
Mwathirika mwingine wa tukio hilo ni Daudi Balarika (52) ambaye anasema siku ya tukio hilo akiwa kwenye shughuli zake alipata
taarifa ya operesheni ya kuchoma makazi ya wafugaji iliyotekelezwa na askari hao.
“Niliporudi katika boma langu nilikuta uharibifu mkubwa sana kila kitu
kilikuwa kimeteketezwa kwa moto kuanzia akiba ya chakula, dawa za mifugo na nguo za familia na kwa bahati mbaya hakukuwa na mtu mkubwa nyumbani”alieleza kwa masikitiko.
Alisema askari hao wanadai kuwa wamekuwa wakiishi na kujenga makazi eneo la
pori la akiba la Mkungunero, bila kuzingatia ukweli kwamba nao wameishi eneo hilo miaka mingi sana iliyopita.
Madai ya rushwa
Askari waliotekeleza operesheni hiyo pia wametuhumiwa kudai rushwa kutoka kwa wafugaji hao ili wasichome maboma hayo.
Madai dhidi ya askari hao yanatolewa na Maria Yoke (50) ambaye hata makazi yake
hayakuchomwa moto, tofauti na wafugaji wengine na hatua hiyo inatokana na ahadi kuwa wamewapatia fedha askari hao.
“Walikuja kwangu wakadai niwapatie shilingi 500,000 ili wasichome boma langu, niliwaambia kuwa sina fedha lakini
tulikubaliana kuwa watarudi kufuata hizo fedha baada ya siku tatu” alidai.
Mama anasema wengi waliochomewa maboma ni aidha wameshindwa kutoa rushwa au hawakuwapo katika makazi yao
wakati operesheni hiyo inafanyika.
Mwenyekiti wa kijiji hicho cha Kimotorok, Daniel Melau, aliliambia Raia Mwema kuwa operesheni ambayo aliita batili imeacha watu zaidi ya 300 bila ya makazi baada ya maboma yao kuchomwa moto.
“Eneo hili ni sehemu ya Kijiji cha Kimotorok na kaya zaidi ya 775 zimeishi hapa kwa zaidi ya miaka 40 wakiendesha shughuli zao za
ufugaji na kilimo kidogo, operesheni iliyofanywa hapa inakwenda kinyume cha sheria za nchi,” alisema Melau.
Mwenyekiti huyo alisema sheria iliyoanzisha pori la akiba la Mkungunero inaeleza wazi pori hilo litakuwa eneo la Wilaya ya Kondoa Mkoa wa Dodoma na si vinginevyo.


