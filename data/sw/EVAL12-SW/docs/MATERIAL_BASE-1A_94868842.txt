
CCM yalilia waliokufa kwa tetemeko

Imeandikwa na Mwandishi Wetu

Imechapishwa: 12 Septemba 2016

CHAMA Cha Mapinduzi (CCM), kimesema kimepokea kwa masikitiko taarifa za janga la tetemeko la ardhi lililotokea mwishoni mwa wiki mkoani Kagera na kwenye baadhi ya maeneo ya mkoa wa Mwanza na Shinyanga. 

Taarifa kwa vyombo vya habari iliyotolewa leo na msemaji wa CCM, Christopher ole Sendeka Dar es Salaam, imesema chama hicho kimesikitishwa na tukio hilo.
Taarifa hiyo ilisema kuwa Katibu Mkuu wa CCM, Abdulrahman Kinana, amemtumia salamu za rambirambi Mkuu wa Mkoa wa Kagera, Salum Kijuu kutokana na vifo vilivyotokana na tetemeko hilo.
Katika salamu zake, Kinana alisema CCM inatoa pole kwa waathirika na kwa familia, ndugu na jamaa waliopoteza wapendwa wao kutokana na janga hilo.
“Chama Cha Mapinduzi kipo pamoja na waathirika, kushirikiana nao kwa hali na mali katika kipindi hiki kigumu. WanaCCM nchi nzima tunamuomba Mwenyezi Mungu aziweke roho za marehemu pema peponi. Amina.”


