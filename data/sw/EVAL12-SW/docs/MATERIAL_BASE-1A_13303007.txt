ILO yasaidia kupitiwa upya sera ya ajira
Jun 30, 2016 by Raia Mwema in Makala

SHIRIKA la Kazi Duniani (ILO) linashirkiana na serikali ya Tanzania katika kupitia upya sera taifa ya ajira ili kuweka mwelekeo mpya wa kupambana na tatizo la ukosefu wa ajira. 
Hayo yamesemwa na mwakilishi wa ILO kwa Tanzania, Kenya, Uganda, Rwanda na Burundi, Mary Kawar, kwenye majadiliano yake na Wa tanzania kwenye mtandao wa kijamii wa Twitter.
Majadiliano hayo #OngeaNaMary #MalengoYaDunia yalihusisha Wa tanzania kumuuliza maswali mwakilishi huyo kuhusu masuala ya ajira na namna ya utekelezaji wa malengo ya Dunia ya Maendeleo Endelevu (SDGs).
Takwimu zinaonyesha kwamba hadi sasa Mtanzania mmoja kati wa kumi (asilimia 11.7) anaishi bila kuwa na ajira, na kuongeza kwamba takribani asilimia 43 ya vijana duniani hawana ajira au wanafanya kazi zisizo na staha.
Baadhi ya mambo yatakayozingatiwa kwenye sera mpya ni kuhakikisha kwamba wafanyakazi wanaheshimiwa katika maeneo ya kazi na wanakuwa wazi katika kutoa maoni yao kwa uhuru zaidi.
“Tunaisaidia serikali ya Tanzania kutengeneza sera ya taifa ya ajira na mpango maalumu wa kujenga uwezo kwenye masuala ya ujasiliamali,” alisema katika majadiliano hayo.
“Tunalenga zaidi kupunguza tatizo la ukosefu wa ajira na upungufu wa ajira pamoja kuratibu taarifa za soko la ajira mara kwa mara.”
Mpango wa mapitio ya sera pia unalenga kuhakikisha kwamba sekta ya kilimo, ambayo ni sekta pekee yenye fursa nyingi za ajira hasa kwa vijana, inakuwa chachu ya upatikanaji wa ajira.
“Bila kuangalia sekta ya kilimo, itakuwa ni vigumu sana kuwaingiza vijana wengi wanaoingia kwenye soko la ajira kila mwaka,” alisema.
Kawar alisema changamoto kubwa katika upatikanaji wa ajira ni ongezeko kubwa la watu ambapo amebainisha kwamba Tanzania ni kati ya nchi ambazo zitakabiliwa na ongezeko kubwa la watu.
Mpango mkakati mwingine pia unaandaliwa baina ya ILO na serikali ya Tanzania kupitia Wizara ya Kazi ambao utawalenga kuwawekea mazingira watu wenye ulemavu kupata ajira zenye staha.
Pia alisema kwamba ILO inafanya kazi na serikali kuhakikisha kwamba ajira kwa watoto zinakomeshwa hasa katika ngazi ya serikali za mitaa.
Inakadiriwa kuwa theluthi moja ya watoto wenye chini ya umri wa miaka 14 wako kwenye ajira duniani. Hali hii pia si tofauti hapa Tanzania kwani watoto wengi wameajiriwa kwenye mashamba, migodi, viwanda vidogovidogo na majumbani.
Mwakilishi huyo anasema kwamba ILO inashirikiana na serikali katika kuboresha sera na progamu mbalimbali ya kusaidia ajira kwa vijana. Pia inashirikiana na taasisi za fedha kutengeneza bidhaa mbalimbali kwa ajili ya vijana.
Alisema pia serikali inazo program mbalimbali za kuwawezesha vijana kukabiliana na changamoto za ajira ikiwemo Mfuko Wa Uwezeshaji Wa Taifa, Ofisi Ya Raisi na Ofisi Ya Waziri Mkuu.
“ILO inawawezesha kutumia vipaji vyao hasa katika kufanya biashara na pia kushirikiana na Chama Cha Waajiri nchini (ATE) kuboresha mazingira ya kuvutia uwekezaji katika sekta mbalimbali za uchumi,” alisema.
Mpango huo pia unaliwezesha shirika lake kufanyakazi na vijana kuongeza uelewa wao wa masuala la soko la ajira.
Pia alibainisha kwamba ILO inashirikiana na vyama vya wafanyakazi na jumuiya za watumishi wa serikali kutekeleza mipango itakayowezesha kuwepo na usawa katika ukuaji wa uchumi.
“Tunatakiwa kuwe na ukuaji uchumi shirikishi na kuwezesha kuongeza ajira nyingi katika sekta rasmi illi kuboresha maisha ya watu na uchumi wa maeneo ya vijijini,” alisema.
Wakati huohuo, Mary amesema ILO inafanyakazi na Jumuiya ya Afrika Mashariki kutekeleza mkataba wa soko la pamoja, ambao utaziwezesha nchi washirika kufungua milango ya ajira kwa wataalamu toka ndani ya EAC.
“Kinachotakiwa ni kuuhisha sheria na taratibu za kazi na ambazo zitawasaidia wafanyakazi kufanya kazi nchi yoyote katika EAC,” alisema.
Mkataba wa Afrika Mashariki unaendelea kutekelezwa ambapo kwa sasa nchi wanachama zinatakiwa kufungua milango kwa bidhaa na wataalamu toka nchi washirika.


