Dakika 120 za Chuji na Raia Mwema
Jun 30, 2016 by Ezekiel Kamwaga

WIKI hii Raia Mwema lilipiga hodi nyumbani kwa mmoja wa wachezaji wa viungo bora waliowahi kutokea hapa nchini katika miaka ya karibuni, Athuman Iddy Athuman ‘Chuji’.
Lengo lilikuwa ni kufanya mazungumzo ambayo yalituchukua takribani dakika 120 yakihusu zaidi maisha yake ya kisoka.
Kwenye miaka takribani 80 ya soka la Kitanzania, Chuji ana historia ya kipekee. Ndiye mchezaji pekee aliyewahi kuzichezea klabu za Simba na Yanga mara mbili kila moja katika uchezaji wake.
Chuji ambaye hivi sasa amemaliza mkataba wake na Mwadui FC, amewahi pia kuzichezea timu za Polisi Dodoma na Taifa Stars.
Kwenye mazungumzo yake na gazeti hili, Chuji alisema kinachofanya Tanzania kufanya vibaya katika mchezo huo tofauti na zamani ni kuwepo kwa viongozi walaghai.
Alisema watu wanaofahamu vyema masuala ya soka wametengwa na uongozi wa klabu na Shirikisho la Mpira wa Miguu Tanzania (TFF).
Alieleza kuna baadhi ya viongozi wengi wangeweza kuusaidia mpira wa nchi kusonga mbele, lakini kutokana na ubinafsi wa baadhi ya watu umefanya viongozi hao kukaa pembeni na kufanya mpira ushindwe kusonga mbele kutokana na watu hao.
“Mara kadhaa nimekuwa nikizungumza na baadhi ya wachezaji wa zamani na hata viongozi wa zamani kila mmoja analalamika juu ya uendeshaji wa sasa ambao umejaa wajuaji wengi.
“Kinachotuharibia ni viongozi wa sasa kutokuweka mbele maslahi ya taifa badala yake wanaweka maslahi yao binafsi.
“Hii ndiyo inachangia mpira wetu kuwa hivi maana watu wanaoweza kuusaidia mpira wa nchi wametengwa na mpira wenyewe,” alisema Chuji.
Alisema viongozi waliopo sasa wanashindwa kusimamia misingi mizuri ambayo ingeweza kutoa mwongozo kwa wachezaji kupatikana kirahisi, lakini kuweka mbele maslahi binafsi ndio kunakoleta shida ya namna hii.
“Kufanya kwetu vibaya hakuna maana kama tunakosa watu wa maana wanaoweza kusaidia mpira wa nchi, lakini shida kubwa tunarudi kwenye swali lako la kwanza ambalo viongozi wengi wa sasa wanashindwa kusimamia vyema majukumu yao kama viongozi.
“Kiongozi wa mpira muda wote anatakiwa kuja na ubunifu juu ya upatikanaji wa mahitaji ya timu au shirikisho.
“Lakini nyumbani hakuna hiki kitu kila mmoja anafanya jambo lake binafsi. Sasa mnapokuwa katika misingi ya namna hii hamuwezi kufanikiwa kamwe.
“Ni lazima kila mmoja afahamu majukumu yake na watu waheshimiane,” alisema.
Licha ya kuwataja viongozi kama chanzo cha mpira wa nchi kudorora, lakini amewataja sababu ya wachezaji chipukizi kushindwa kukaa muda mrefu katika kiwango.
Alisema hali ya chipukizi kujisahau ndio kunakofanya hata baadhi ya wachezaji wanaotoka mikoani kuja Dar es Salaam, kushuka viwango vyao.
“Kwanza wachezaji wa kisasa hawataki mazoezi magumu na hawana mazoezi binafsi kama sisi tulivyokuwa tukifanya. Leo hii unaweza kwenda ufukwe wa Bahari ya Hindi ‘Coco Beach’ iwe asubuhi au jioni, utakutana na makundi ya wasanii ambao wanakuja kuimba na kupunga upepo tofauti na zamani ni lazima mkutane watu wa kazi, kila mmoja akifanya mazoezi kivyake.
“Kingine nyie (waandishi) mkishawaandika mara mbili na kuwasifu katika vyombo vyenu basi wanasahau majukumu yao na kuvimba vichwa na mwisho wa siku wanageuka wachezaji wa kawaida na mwisho wa yote wanaachwa katika timu zao” alisema.
Kiungo huyo aliyepanga kuondoka nchini msimu ujao amemtaja kocha Abdallah ‘King’ Kibadeni kama ndio kocha wake bora kwa makocha wa ndani.
Alisema Kibadeni ni kama baba yake kwa sababu ndiye aliyemuona mwaka 2003 na kumjumuisha katika kikosi cha Serengeti Boys.
“Kibadeni ndiye kocha pekee ambaye naweza kusema amenisaidia kufika hapa nilipo namshukuru sana yeye na msaidizi wake hayati Slyvester Marsh.
Nakumbuka Kibadeni, aliniita timu yake ya taifa vijana chini ya miaka 17 ‘Serengeti Boys’, lakini hatukuweza kufika mbali maana CAF, walikuja kushitukia taarifa za Nurdin Bakari, ambaye wakati huo klabu yake Simba, ilipeleka taarifa tofauti na taarifa zilizopelekwa na Chama cha Soka Tanzania (FAT) wakati huo sasa TFF.
“Kibadeni ni kama mlezi ndani ya familia, kiukweli unaponitajia Kibadeni nakumbuka vitu vingi sana na niseme wazi kama ile timu isingekuwa na matatizo ya Nurdin, tulikuwa tunaenda kuweka historia mpya kama ile iliyowekwa na mashujaa wetu wa mwaka 1980, ambao walifuzu Mataifa Afrika nchini Nigeria,” alisema. 
Itaendelea…


