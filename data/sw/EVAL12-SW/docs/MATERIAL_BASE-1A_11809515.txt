
Mlango wa Bandari Dar sasa ‘wauzwa’
Mar 04, 2015

SASA ni rasmi kwamba eneo la mlango wa Bandari ya Dar es Salaam maarufu kwa jina la Gerezani Creek limekodishwa rasmi kwa mwekezaji katika ubia ambao ni sawa na kuuza eneo hilo, Raia Mwema linafahamu.
Tangu mwishoni mwa mwaka jana kumekuwepo na uvumi kuhusu Mamlaka ya Bandari za Tanzania (TPA) kuingia katika mkataba huo na kampuni ya Impala Terminal Tanzania Limited, lakini gazeti hili limefanikiwa kuona nakala ya mkataba huo unaoonyesha kwamba ulisainiwa Septemba 6 mwaka jana (2014).
Ukodishwaji huo unaelezwa kuwa sawa na kuuzwa kwa sababu mkataba huo unaeleza kuwa mbia atakayeshindwa kuongeza fedha za uwekezaji atapoteza hisa zake; masharti sawa na ambayo sasa yanakaribia kuifanya serikali ipoteze Benki ya NBC. 
Eneo hilo, Gerezani Creek, linaanzia mahali ambapo boti zinazoenda Zanzibar hupakia abiria na ile njia inayopita nyuma ya jengo la Mamlaka ya Mapato Tanzania (TRA) maarufu kwa jina la Strong Room, Kituo cha Kati cha Polisi na kuingia bandarini.
Kwa mujibu wa nakala ya mkataba huo, waliosaini mkataba huo kwa niaba ya TPA ni Mwenyekiti wa Bodi, Profesa Joseph Msambichaka na aliyekuwa Kaimu Mkurugenzi Mkuu, Mhandisi Madeni Kipande.
Raia Mwema limeambiwa na vyanzo vyake vya kuaminika kwamba Madeni na Msambichaka walisaini mkataba huo kwa sababu wanasheria wa TPA walikataa kuusaini kwa sababu hauna maslahi kwa Taifa.
Kwenye mkataba wa Makubaliano ya Awali (MoU) ambao gazeti hili lilifanikiwa kuuona, TPA, kama zilivyo taratibu zake za kawaida, iliusaini kupitia kwa Kipande na mwanasheria wake, lakini mkataba rasmi hauna saini ya mwanasheria.
Katika mkataba huo, Impala inatakiwa kutoa mtaji, kubuni, kuendeleza na kuendesha Bandari ya Dar es Salaam kwa kujenga gati mbili katika eneo lililokodishwa.
“Wanasheria wa TPA waliutazama mkataba ule na wakabaini kwamba hauna maslahi kwa mamlaka wala kwa Taifa. Wakashauri kuwa ni lazima ufanyiwe marekebisho. Lakini tunashangaa kuona wakubwa waliamua kuusaini”, kilisema mojawapo ya vyanzo vya habari vya gazeti hili.
Kampuni mama ya Impala, Vullstar inayodaiwa kuwa na makao yake makuu katika visiwa vya Bahamas haijulikani vizuri, lakini masharti ya mkataba yanataka yenyewe iihakiki TPA kiundani, ilhali mkataba huo hauelezi mahali popote namna ambavyo mamlaka nayo itafanya uhakiki wake kwa kampuni hiyo.
Pia, kampuni hiyo ya Impala imepewa mradi huo mkubwa huku uwezo wake ukiwa haujulikani kwa sababu ni ngeni na haijawahi kufanya kazi ambayo sasa inataka ipewe bandarini.
Juhudi za gazeti hili kumpata Profesa Msambichaka hazikufanikiwa baada ya kutopokea simu na alitumiwa meseji ya mwisho ya kuombwa kuzungumza na gazeti hili juzi Jumatatu saa 3:41 usiku lakini hakujibu hadi wakati tunakwenda mitamboni.
Viongozi wengine wa TPA hawakutaka kulizungumzia suala hilo kwa madai kwamba hawalifahamu vizuri.
“Kusema kweli mimi sijui lolote. Kwanza nyie ndiyo mnanipa hiyo taarifa. Mtafuteni Mwenyekiti wa Bodi ambaye mnasema alisaini mkataba huo. Yeye anaweza kuwa na taarifa zaidi,” alisema mmoja wa viongozi wa juu wa TPA ambaye hakutaka kutajwa jina lake.


