
Madereva wawe waangalifu zaidi
HUKU msimu wa Krismasi na sherehe za Mwaka Mpya zikinukia, tunahimiza wahudumu wa mabasi na abiria kujiepusha na vitendo vyovyote vitakavyosababisha ajali na hivyo kuvuruga tafrija hizo ambazo ni za kipekee.
Tumejumuisha abiria kwenye tahadhari hii kwa H sababu, kwa desturi wakati kama huwa kuna msongamano wa watu wanaotaka kusafiri katika maeneo ya mashambani. Hata hivyo, magari yaliyopo kwa kawaida hayatoshelezi mahitaji ya abiria hao wengi wanaotaka kusafiri.
Matokeo ni kwamba, magari hayo yanalazimika kubeba abiria wengi kuliko inavyostahili. Ni jambo la kusikitisha kuwa siku ya Jumamosi pekee, watu watano walipoteza maisha yao katika miji ya Nairobi na Naivasha.
Na kama ilivyo kawaida, ajali nyingi zinatokana na mwendo wa kasi na madereva kutokuwa waangalifu.
Kama ilivyo, ni muhali kuwakumbusha wahusika wote hasa wenye matatu kuwa tamaa ni mbele lakini mauti ni nyuma. Haifai kwa madereva kulazimishwa kuyapeleka magari kwa kasi kwa sababu ya tamaa.
Tunapongeza Mamlaka ya Kitaifa ya Uchukuzi na Usalama (NTSA) kwa jitihada zake za kukabiliana na wahudumu wa uchukuzi ambao yamkini hawathamini maisha ya raia.
Tangazo lao kwamba wamepokea vifaa zaidi vya kupima kasi ya magari na pia kuwatambua madereva walevi ni la kufurahisha. Bila shaka wale wanaolewa chakari kisha kuendesha magari kwa kasi wanafaa kunaswa kwa urahisi na kuadhibiwa kwa mujibu wa sheria.
Wakati uo huo, tunawahimiza Wakenya wenzetu kusherehekea kwa kipimo wakumbuke kuwa msimu wa sherehe ni wa muda, na bado majukumu mazito ya kulipa karo na sare za shule miongoni mwa mengine bado yanawasubiri ifikapo Januari.
Hivyo, wekeni akiba ya kukuwezesha kuendelea na maisha baada ya msimu huu.


