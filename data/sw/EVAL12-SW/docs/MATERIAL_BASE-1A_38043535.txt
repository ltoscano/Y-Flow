
Mwanamume afia bwawani akiogelea
VOI MWANAMUME alikufa maji katika lokesheni ya Sagalla, eneo bunge la Voi, Kaunti ya Taita Taveta alipoenda kuogelea kwa bwawa lililokuwa limerufika maji.
Mwathiriwa huyo aliyetambulishwa kama Bw Mwashuma Mwasanje, 45, alikuwa na wenzake tukio hilo lilipofanyika.
Kaimu Kamanda wa Polisi katika kaunti hiyo, Bw Joshua Lutukai alisema wanakijiji kadha walikuwa wameenda kuogelea kwa bwawa hilo lakini marehemu alishindwa na maji mengi na kuzama huku wenzake wakitazama kando ya bwawa hilo wasijue la kufanya.
“Mwanamume huyo alikufa maji baada ya kushindwa kuogelea kwa sababu ya maji mengi kwa bwawa. Mvua iliyonyesha majuzi imesababisha maji kuwa mengi na ni hatari kwa wanakijiji kuogelea ndani,” alisema.
Mwili wake ulitolewa na kupelekwa kwa mochari ya hospitali ya Rufaa ya Moi kusubiri upasuaji huku uchunguzi ukianzishwa.
Idadi ya watu waliokufa maji katika kaunti hiyo imefikia wanne katika muda wa miezi miwili.
Na KNA


