
Pelle ajitetea kubadilisha kikosi
Manchester, England. Kocha wa Manchester City, Manuel Pellegrini amesema alipanga kwa makusudi kikosi dhaifu dhidi ya Southampton kutokana na kuwa na mchezo mgumu wa Ligi ya Mabingwa Ulaya dhidi ya Real Madrid kesho.
Pellegrini alifanya mabadiliko ya wachezaji nane wa kikosi cha kwanza kilicholazimisha suluhu Madrid katika nusu fainali ya kwanza, kitu ambacho kiliwafanya wachapwe mabao 4-2 kwenye Uwanja wa St Mary’s juzi.
“Nilidhani tulitakiwa kucheza Jumamosi siku ambayo ingetupa nafasi ya kupanga kikosi imara,”
alisema Pellegrini alipohojiwa na BBC Sport. “Lakini kwa kuliona hilo tuliamua kipaumbele chetu kiwe katika mchezo wa Jumatano.” Kocha huyo raia wa Chile, aliongeza: “Tutaendelea na Ligi Kuu wiki ijayo kwa mechi mbili za kutufanya tuwe kwenye timu nne za juu, hivyo sikutaka kujihatarisha, lakini pia ulikuwa na umuhimu.”
Nyota kama Sergio Aguero, Kevin de Bruyne na Vincent Kompany walipumzishwa, lakini kinda wa miaka 19, Kelechi Iheanacho alianza na kufunga mabao mawili ya Man City.
Pellegrini, ambaye atamuachia nafasi yake Pep Guardiola mwishoni mwa msimu huu, aliulizwa juu ya matokeo ya timu yake na kujibu: “Njia nzuri ya kujiandaa ni kushinda, lakini tulishindwa kufanya hivyo.
“Kuchezesha wachezaji wengi ambao hawapati nafasi mara kwa mara ni ngumu pia. Nilitarajia mabadiliko makubwa, hasa katika safu ya ulinzi. Nimechanganyikiwa kwa sababu sikutarajia kiwango kile.”
Madrid walicheza mchezo wao wa La Liga Jumamosi na kuifunga Real Sociedad bao 1-0 na kubaki katika mbio za ubingwa wa ligi hiyo.


