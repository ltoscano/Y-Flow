
Mbinu bora za kitaalamu kutunza, kukuza ufugaji wa nyuki
WAKAZI wa maeneo tofauti wanaweza kupata habari kuhusu mbinu za kisasa za kufuga nyuki karibu na maeneo yao.
Maafisa wa kilimo wanasema ikizingatiwa kuwa nyuki ni hatari, wakulima wanapasa kupata mafunzo kutoka kwa wataalamu kwanza.
" Nyuki wana faida, asali ni tamu, lakini mtu akitaka kuanza kuwafuga, anapasa kupata mafunzo kwanza kwa usalama wake na jamii na pia ili aweze kupata mapato asali na mapato mazuri," akasema Bw Peter Mulei, mtaalamu wa ufugaji nyuki kutoka Mua, Machakos.
Wakazi wa kaunti za Rift valley wanaweza kupata habari hizo kutoka Shirika la Kerio Valley Development Authority (KVDA).
KVDA, limekuwa msitari wa mbele kuwapa mafunzo, vifaa na kuwatafutia soko wakazi wa maeneo yaliyo karibu wanaotaka kufuga nyuki. Shirika hilo lina vituo maeneo ya Rokocho na mjini Karbanet Kampuni ya Africa beekeepers limited, imekuwa msitari wa mbele kutoa habari kuhusu mbinu za kufuga nyuki na kuimarisha mapato. Kampuni hiyo hutoa mafunzo na vifaa. Aidha inanunua asali kutoka kwa wafugaji wa nyuki wanaozingatia viwango vya hali ya juu. 
Shirika lisilo la kiserikali la Africa Now, pia limekuwa likitoa mafunzo na habari muhimu kwa wanaotaka kufuga nyuki hasa katika shule za Magharibi mwa Kenya.
Shirika hilo huwapa mafunzo wakulima na lina wataalamu walio na ujuzi wa hali ya juu katika ufugaji wa nyuki.
Shirika la Honey care international, hununua asali moja kwa moja kutoka kwa wakulima na kisha kuuza humu nchini na mataifa ya ng'ambo.
Asali hutumika kama dawa ni ina soko humu nchini katika kampuni za kutengeneza bidhaa za chakula na maduka ya jumla mengi.
Bw Mulei anasema wakazi wanaweza kuunda vikundi na kuanzisha ufugaji wa nyuki kisha wapate faida.


