Vita ya kifamilia CCM, CHADEMA Sengerema
Jun 06, 2013

CHAMA cha Mapinduzi (CCM) kimezindua kampeni zake za udiwani katika uchaguzi mdogo wa kata ya Nyampulukano, wilaya ya Sengerema, Mwanza, kwa kuwaita wapinzani wao kwamba ni wapambe ambao kazi yao kuu ni kumfuta jasho Bwana Harusi.

Akizindua kampeni hizo katika viwanja wa shule ya msingi Sengerema, Katibu wa NEC (Itikadi na Uenezi), Nape Nnauye, alisema tangu mwaka 2010 CHADEMA na vyama vingine vya upinzani, wamekuwa ni wasindikizaji tu katika uchaguzi, huku akitoa ahadi kwa wananchi wa kata hiyo kwamba hata katika uchaguzi huo, wapinzani watakuwa wasindikizaji tu.

"Si mnajua kazi ya wasindikizaji, ni kufuta jasho na kurekebisha tai ya Bwana Harusi. Hata kama msindikizaji ana suti nzuri kuliko ya Bwana Harusi, lakini anabaki kuwa msindikizaji tu,” anasema Nape akimnadi mgombea wa CCM, Charles Rugabandana, na kuongeza:
“Ikifika saa Sita usiku, wanaishia mlangoni na wakitaka kuingia chumbani, wataambiwa wanataka kuharibu harusi…hata hawa jamaa zangu, ni wapambe tu."
Wachambuzi wa mambo wameweka wazi kwamba kutokana na mchuano mkali uliopo hapa kati ya CCM na CHADEMA, pamoja na ule wa kata ya Lugata iliyoko katika wilayani humo, lakini kwenye jimbo la Buchosa, wanasema uchaguzi mdogo huo utakuwa kipimo cha harakati ya vyama hivyo kujiimarisha katika Kanda ya Ziwa, ambapo viti hivyo vya udiwani viliachwa wazi na madiwani waliokuwa wa CCM baada ya kujiengua na kukimbilia CHADEMA.

Mgombea wa CHADEMA katika kata hiyo, Emmanuel Mnwanis anaungwa mkono na aliyekuwa diwani wa kata hiyo, Khamis Tabasamu, ambaye aliachia nafasi hiyo baada ya kuhamia CHADEMA. Aidha, mbunge wa Nyamagana, Hezekiah Wenje anatarajiwa kuongoza kampeni za CHADEMA katika kata hiyo.

Tabasamu anaelezwa kuamua kuachia ngazi katika nafasi hiyo na kisha kujiunga na CHADEMA kutokana na kile alichodai kuwa hali ya mambo ilivyokuwa ikiendeshwa katika halmashauri hiyo baada ya Serikali kutowachukulia hatua kwa wakati, baadhi ya watumishi wa halmashauri hiyo waliotajwa kuhusika na ubadhilifu katika ripoti ya Mkaguzi na Mdhibiti Mkuu wa Serikali (CAG).

Msukuma ataka kuharibu upepo
Mkutano huo wa kampeni wa CCM, uliohutubiwa pia na Mwenyekiti wa CCM wa Mkoa wa Geita, Joseph Msukuma, ambaye pamoja na kumnadi mgombea wa chama chake, aliishushia lawama Serikali ya CCM kuwa haieleweki katika kushughulikia watuhumiwa wanaotafuna fedha za umma katika halmashauri mbalimbali nchini.

"Tulianza kushika wezi katika halmashauri. Mimi na Khamis (Khamis Tabasamu aliyehamia CHADEMA), lakini ndugu mgeni rasmi, Serikali hii haieleweki. Hakuna majibu ya maana yanayokuja. Sasa wale walioshtakiwa tunasikia wanataka kulipwa fedha tena eti walionewa,” anasema Msukuma na kuongeza:
“Tuacheni ushabiki, kama Khamis angegombea kwa CHADEMA nisingekuja huku kumnadi mgombea wetu."
Msukuma ambaye pia aliwahi kuwa mwenyekiti wa halmashauri ya wilaya ya Geita kabla ya kujiuzulu, alisema wananchi wamechoka kuendelea kusikiliza ahadi zisizoisha, na akataka wananchi wa kata hiyo warudishiwe mnada wao wa Ibondo. Alimtaka mgeni rasmi atumie ziara hiyo, si tu kumnadi diwani huyo kwa kuwa kazi hiyo wataiumdu wao, bali yeye amalize matatizo ya wananchi wa kata hiyo.

Akijibu hoja za Msukuma, Nape alisema hakuna mtumishi wa halmashauri aliyekula fedha za umma atakayebaki salama, awe ni mfuasi wa CCM au wa chama kingine chochote kile.

"Ni kweli tunaambiwa mahakamani kuwa kuna mahali utaratibu wa kisheria haukufuatwa, lakini namuagiza mbunge na mwenyekiti wa halmashauri, waangalie walikosea wapi ili warekebishe…hakuna mwizi wa fedha za umma atakayepona. Lakini pia kesi hizi, zinachukua muda mrefu sana, nashauri Mahakama zianzishe Mahakama Maalum kwa ajili ya wizi wa fedha za halmashauri ili zisichukue muda mrefu namna hii," alisema Nape.

Lugata ni kimbembe cha wanafamilia
Katika kata ya Lugata iliyoko kwenye jimbo la uchaguzi la Buchosa, aliyekuwa diwani wa kata hiyo kuanzia mwaka 2010, Adrian Tizeba (CCM) ambaye baadaye alihamia CHADEMA mwaka 2012, ambapo safari hii anaomba nafasi ya hiyo kupitia chama chake kipya hicho.

Tizeba ambaye ni kaka wa damu na mbunge wa Buchosa na Naibu Waziri Uchukuzi, Charles Tizeba, kuhamia kwake CHADEMA kumezua tafrani ya kifamilia, ambapo Mama Mzazi wa wanasiasa hao, alilazimika kupanda jukwaani wakati wa uzinduzi wa kampeni za CCM katika kata hiyo mwishoni mwa wiki iliyopita na kuwaomba wananchi wasimachague mtoto wake kwa kuwa ni mtovu wa nidhamu na alishawahi kumpiga vibao mama yake.


