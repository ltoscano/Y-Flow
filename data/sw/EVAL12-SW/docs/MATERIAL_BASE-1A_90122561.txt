"Epaí ya bangó mindɛ́lɛ́ ezalí bôngó tɛ̂. Mondɛ́lɛ́ azalí libosó ya misálá mínsɔ, bôngó misálá nsima ya yĕ. Sɔ́kí bakamátí mondɛ́lɛ́ o mosálá, bapésí yĕ mánsɔ. Bakopésa yĕ ndáko mpɔ̂ ya boláli, mótuka mpɔ̂ ya botámboli na mwangó ntángo ya mosálá mpé na bisíká bisúsu. Bakopésa yĕ bilɔ́kɔ wâná na ntína te mondɛ́lɛ́ ámɔ́na mpási tɛ̂ káti ya mosálá mwa yĕ.
"Sɔ́kí azalí na bokɔnɔ́, lisálisi liye akozwa epái ya mónganga, akofúta na mbɔ́ngɔ ya yĕ tɛ̂. Bakonzi ba mosálá mwa yĕ bazalí mpɔ̂ ya bofúteli yĕ. Mondɛ́lɛ́ azalí na ntína te bápésa yĕ mwá ndámbo ya mikɔlɔ mpɔ̂ ya bofándi sɔ́kí asálí mwá mikɔlɔ tŏ mbúla. Ekóma epái ya moto moyíndo, ekómí ndé kolobaka te moyíndo, azalí na ntína wâná ya bofándi tɛ̂, atá asálí sánzá na sánzá tŏ mbúla na mbúla. Kási mondɛ́lɛ́ asɛ́ngɛ́lí sé kozwa lifúta lya yĕ mobimba, atá asálí sánzá mobimba tŏ ndambo ya sánzá.