TFF yaridhishwa na ligi

Imeandikwa na Vicky Kimaro

Imechapishwa: 14 Septemba 2016

WAKATI Ligi Kuu Tanzania bara inatarajia kuendelea tena mwishoni mwa wiki hii kwa viwanja saba kuwaka moto, Shirikisho la Soka Tanzania (TFF), limesema kuwa linaridhika na mwenendo wa ligi pamoja na waamuzi.

Ofisa Habari wa TFF, Alfred Lucas alisema jana kuwa mpaka sasa hakuna malalamiko yoyote kwa upande wa waamuzi zaidi ya viwanja ambavyo pia amedai kuwa vina ubora tofauti na baadhi ya viongozi kuvilalamikia ukiwemo Uwanja wa Uhuru. 
Timu zitakazoshuka dimbani Jumamosi ni Yanga ambao watakuwa ugenini kumenyana na Mwadui kwenye Uwanja wa Kambarage Shinyanga, wakati Mbeya City itamenyana na ndugu zao wa Prisons, Mtibwa Sugar watawakaribisha binamu zao Kagera Sugar kwenye Uwanja wa Manungu.
Mechi nyingine ambayo inatarajiwa kuwa na upinzani mkali ni ile ya Simba na Azam itakayofanyika kwenye Uwanja wa Uhuru, wakati JKT Ruvu itamenyana na Mbao Uwanja wa Mabatini huku Majimaji ikiwakaribisha Ndanda kwenye Uwanja wa Majimaji Songea na African Lyon itamenyana na Toto Africans kwenye Uwanja wa Karume Septemba 18.
Lucas alisema kuwa mpaka sasa viwanja vinavyolalamikiwa ndivyo hivyo hivyo ambavyo baadhi ya timu zimevuna pointi.
“Uwanja wa Uhuru ambao unalalamikiwa kuwa mbovu ndio huo huo Simba na Yanga zimevuna pointi za kutosha tu, hao wachezaji wenyewe wamezoea kucheza ‘ndondo’ kwenye viwanja vibovu kuliko vinavyotumika kwa ligi,” alisema Lucas.
Kauli ya TFF imekuja siku chache baada ya baadhi ya makocha wa timu za Ligi Kuu akiwemo wa Yanga, Hans van Pluijm ambaye alidai itachukua muda wachezaji wake kuuzoea uwanja huo wa nyasi bandia ambazo hazina ubora na pia una mabonde.
Pluijm alilalamikia uwanja huo baada ya mchezo wao na Majimaji ambapo Yanga iliibuka kidedea kwa kufunga mabao 3-0 na kusema kuwa nyasi za uwanja huo sio bora ndio maana mpira unadundadunda.
“Nyasi ni nzuri na hata kama mvua ilinyesha maji yakatuama na kudaiwa kuwa yalichangia mchezo kukosa ubora, siyo sahihi kwa kuwa uwanjani kuna mwamuzi ambaye naye anaona kinachoendelea kwa ukaribu kama kuna tatizo basi yeye anatakiwa kuwa mtu wa kwanza kubaini hilo,” alisema.
Aidha Lucas aliwapongeza waamuzi ambao kwa raundi nne wameonesha kiwango kizuri na mpaka sasa hakuna malalamiko ya waamuzi kuvurunda na kwamba ligi imekuwa na upinzani mkubwa.
Lucas alisema kuwa TFF bado inasisitiza waamuzi kuendelea na weledi katika kazi yao na waendelee kuepuka vishawishi kutoka kwa watu mbalimbali wenye uwezo wa kuwashawishi wakati wa mechi.
“TFF tunawaomba waamuzi kuwa na uvumilivu katika kazi yao kwani uchaguzi wa waamuzi hao umeangaliwa uwezo walionao hivyo kutasaidia kuchezesha michuano hiyo ya ligi kwa weledi mkubwa na kuijengea heshima Ligi ya Tanzania pamoja na wao wenyewe,” alisema.
Ligi hiyo ya Tanzania bara Azam ndio inaongoza msimamo ikiwa na pointi 10 imecheza mechi nne ikishinda tatu, ikitoka sare moja na haijapoteza mchezo hata mmoja, wakati Simba inashika nafasi ya pili ikiwa na pointi 10 sawa na Azam wakiwa na tofauti ya magoli ya kufunga na kufungwa, Yanga inashika nafasi ya tatu ikiwa imecheza mechi tatu ikiwa na kiporo dhidi ya JKT Ruvu ina pointi saba sawa na Mbeya City inayoshika nafasi ya nne huku Majimaji ikiwa ya mwisho imecheza mechi nne imefungwa zote na haina pointi.


