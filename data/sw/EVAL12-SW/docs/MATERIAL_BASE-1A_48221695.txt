
Mgogoro mpaka Tanzania na Malawi, Kikwete atuliza mzuka mpakani Aug 22, 2012

KATIKA kile kinachoweza kutafsiriwa kuwa ni kujiweka mbali na wenye ndoto za kumrithi ifikapo mwaka 2015 Rais Jakaya Kikwete ametangaza ya kuwa hakuna mpango wa vita kati ya Malawi na Tanzania.

Kauli ya Rais Kikwete imekuja siku chache tangu baadhi ya wanasiasa kutoa matambo yenye yaliyoashiria utayari wa Tanzania kuingia vitani kama njia pekee ya suluhisho kuhusu utatuzi wa utata uliopo juu ya mpaka wa Tanzania na Malawi kwenye Ziwa Nyasa. 

Kauli hiyo ya Rais Kikwete, kwa upande mmoja inawaondolea wananchi hofu ya kutokea vita baina ya nchi hizo jirani hivyo wao kuwa wahanga wa moja kwa moja, lakini wakati huo huo inaumbua wanasiasa waliotaka kutumia mgogoro ule kama karata yao ya urais mwaka 2015.

Raia Mwema lina uthibitisho usio shaka kwamba maingiliano ya kibiashara yaliyopo baina ya wananchi wa nchi mbili hizo ni ya kiwango cha juu zaidi ya inavyodhaniwa, huku Wa tanzania wakiwekeza zaidi nchini Malawi. 
Wa tanzania waliowekeza nchini humo wamesamba katika miji yote mikubwa, kuanzia Mji wa Kalonga mpakani na Tanzania hadi Blantyre, Kusini mwa Malawi na kwenye baadhi ya miji hiyo wana masoko yao.
Mathalani jijini Lilongwe, Mji Mkuu wa nchi hiyo kuna eneo lijulikanalo kwa jina la “Devil Street,” eneo maarufu kwa wafanyabiashara wa Kitanzania, wakati katika miji ya Mzuzu na Blantyre kuna masoko rasmi yanayotambulika kama masoko ya Wtz, lakini hali ni tofauti Tanzania, kwani Wamalawi hajawekeza sana, wao huenda Tanzania kutafuta ajira zaidi.
Ni wazi kwamba, hatua ya Rais Kikwete kukataa vita baina ya mataifa haya mawili jirani, inaimarisha mahusiano ya kiuchumi na kuwanufaisha zaidi Wa tanzania tofauti na wengi wanavyopenda kuamini.
Mapigano ya mataifa haya mawili yanaelezwa kwamba yangeweka historia ya aina yake, kwani yangetokea baada ya mwezi mmoja tu kupita tangu nchi hizo mbili zizindue mradi mkubwa wa Mto Songwe, mradi wenye manufaa ya moja kwa moja kwa wananchi wake, lakini ikiwa vile vile ndani ya mwezi mmoja tangu kina mama kutoka Mkoani Mbeya walipomtembelea Rais Joyce Banda kumpongeza mwanamke mwenzao huyo kumaliza siku 100 za Urais wake.

Katika mkutano wao wa pamoja uliofanyika katika Jiji la Maputo nchini Msumbiji hivi karibuni, Rais Kikwete pamoja na Rais Banda walielezea msimamo wao kuwa ni suluhisho la utata wa mpaka huo kupatikana kwa njia za kidiplomasia.
Rais Kikwete alisema yote yanayochapishwa kwenye mitandao na vyombo mbalimbali vya habari kuhusu Tanzania kujianda kijeshi kukabiliana na Malawi ni upotoshaji.
“Mimi ndiye Amiri Jeshi Mkuu na sijatoa amri yoyote kutangaza vita, kwa hiyo nataka kuwahakikishia wananchi wetu kuwa hatuna mpango wowote wa kupigana na jirani zetu kuhusu hili au jambo lolote linaloweza kutatuliwa kwa njia za kidiplomasia,” alisema Rais Kikwete.
Baadhi ya wananchi waishio mpakani, hususani Wamalawi wameirekodi hotuba hiyo ya Rais Kikwete, hatua inayodhihirisha kuwa ni hotuba iliyowapa faraja zaidi baada ya zile tambo za wanasiasa wanaohusishwa na kutaka kumrithi Rais Kikwete ifikapo mwaka 2015.
Hofu ya vita kwa wananchi wa Malawi ilithibitishwa na Rais Joyce Banda katika mkutano wake na Rais Kikwete alipomweleza kuwa wananchi wa Malawi walingiwa na hofu kutokana na uvumi wa kuwapo maandalizi ya vita kwa upande wa Tanzania.
Taharuki miongoni mwa wananchi waishio mikoa ya mpakani mwa nchi mbili hizi inachangiwa zaidi na maingiliano baina yao katika nyanja zote za maisha ikiwamo kiuchumi, kijamii, kisiasa na kiutamaduni.
Ni jambo la kawaida kuwakuta wananchi wa nchi mbili hizi wakiweka makazi yao kwenye mikoa ya jirani na nchi zao huku wakiendelea na shughuli zao za kijamii na kiuchumi kama kawaida, hivyo vita kwao ni jambo wasilopenda kulisikia.
Katika Bunge la bajeti lililoisha hivi karibuni mjini Dodoma kulitolewa kauli zenye tambo za kivita hivyo kusababisha hofu na taharuki miongoni mwa wananchi wa mpakani mwa nchi mbili hizi.
Waziri wa Ushirikiano wa Afrika ya Mashariki, Samwel Sitta alilazimika kutoa maelezo kwa niaba ya Waziri Mkuu baada ya wabunge kutaka kauli ya Serikali kuhusu taarifa za Malawi kufanya utafiti wa mafuta Ziwa Nyasa hadi eneo la Tanzania.
Hata hivyo, alielezea kwa ufupi na kuwataka wabunge kusubiri kauli rasmi ya serikali kutoka kwa Waziri wa Mambo ya Nje na Ushirikiano wa Kimataifa, Bernad Membe ambaye aliitoa wakati akisoma hotuba yake ya bajeti.
Kauli iliyochanganya zaidi wananchi ni ile iliyotolewa na Mbunge wa Monduli, Edward Lowasa akibainisha jeshi kujiandaa kiakili na kivifaa kukabiliana na Malawi kutokana na hatua yake ya kuanza kufanya utafiti wa mafuta huku ikidai kuwa ziwa lote ni mali yake.
Hatua ya viongozi hao watatu kuuzungumzia mgogoro huo iliibua maswali miongoni mwa wananchi, baadhi wakiona unatumika vibaya na baadhi ya wanasiasa hao kwa lengo la kujijenga kisiasa kutokana na baadhi kujibainisha wazi kuwania kumrithi Kikwete mwaka 2015.
Safu hii katika toleo lililopita ilifichua kilichojificha nyuma ya kauli hizo za wanasiasa hao kulizungumzia suala hilo kama vile tayari kulikuwa na amri kwa majeshi ya kwenda vitani hali iliyozua sintofahamu miongoni mwa wananchi waishio mipakani pamoja na viongozi wa nchi mbili hizo.

Mgogoro wa mpaka kwenye Ziwa Nyasa kati ya mataifa haya mawili ni kihistoria zaidi, ambapo kuna wakati Rais wa kwanza wa nchi hiyo, Dk. Ngwazi Hastings Kamuzu Banda alipata kuzua taharuki kama ya hivi sasa akidai ziwa hilo lote ni lake pamoja na mikoa ya Mbeya na Ruvuma.
Tofauti na kipindi cha Banda ambapo alidai kutwa ardhi ya Tanzania kwa maana ya mikoa hiyo miwili na sehemu ya Mkoa wa Iringa ni mali ya Malawi, safari hii mgogoro umeibukia ziwani kwa Malawi kuanza utafiti wa mafuta huku ikiendelea kudai ziwa lote ni mali yake.
Malawi katika madai yake kuhusu ziwa hilo kuwa lao kwa asilimia 100, hutumia Mkataba wa Helgoland, lakini wakati huo huo sheria za kimataifa zinatoa usawa katika umiliki wa maji kwa nchi zinazoguswa nayo, ukweli ambao hata katika mantiki ya kawaida tu unajibainisha.
Lakini tatizo lililojitokeza wakati wa mvutano wa hivi karibuni, ni hatua ya baadhi ya wanasiasa kukimbilia kuonyesha uwezo wao kivita katika jambo ambalo walitakiwa kutetea hoja yao.
Katika migogoro ya aina hii, iwapo nchi husika zinashindwa kuafikiana katika njia za kidiplomasia, hutumika njia ya mahakama, na hapa ndipo baadhi ya wachangiaji wanahoji, Tanzania inahofia nini kwenda mahakamani hadi kutaka kutumia vita kudai kile inachoamini kuwa ni haki yake?


