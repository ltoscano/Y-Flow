
Imechapishwa: Wed, Apr 13th, 2016

Chadema tengenezeni chama chenu

SAFARI ya mafanikio haina njia ya mkato, kama kuna kanuni basi ni lazima uifuate na kama ni njia ndefu basi ni lazima upite njia hiyo yenye miiba na tabu za kila aina, kwenye kutafuta mafanikio njia ya mkato si njia sahihi. Nimekitizama Chama cha Demokrasia na Maendeleo (Chadema), nikaona ni heri niwashauri mambo kadhaa kama bado wana nia ya kushika dola kwenye siku zijazo.
Chama hiki kwa miaka ya karibuni ndio chama cha upinzani ambacho kimeonesha kuwa na uhai, hiki ni chama ambacho kimefanikiwa kujivisha sura ya uanaharakati japo kiuhalisia ni chama cha siasa ambacho lengo lake kuu ni kushika madaraka hayo mengine huwa ni njia ambayo husaidia chama kujipatia wafuasi. Kwenye uchaguzi uliopita nilijaribu kuangalia masuala kadhaa kwenye chama hiki na nikagundua kuwa chama hiki bado kina kazi ya kufanya ili kujiimarisha kabla ya kushika madaraka.
Chama ni kama mtoto, ambaye akizaliwa itambidi akae, atambae, asimame na mwisho atembee na kadri jinsi anavyokuwa ndivyo anazidi kuelekea kwenye mazingira ya kujitegemea na kukabidhiwa majukumu kadhaa. Kutokana na maelezo haya nakiona Chama cha Demokrasia na Maendeleo kama chama ambacho kinahitaji kutafuta wanachama kuanzia ngazi ya chini, nchi yetu ni kubwa na ukiangalia matokeo yaliyopita kwa asilimia kubwa chama hiki kilipata matokeo mazuri maeneo ya mjini na hizi ndio sehemu ambazo wananchi wengi wanapata huduma za msingi kama habari, huduma za kijamii kama hospitali, elimu na mengineyo ila kwa maeneo ya vijijini inaonekana kabisa kuwa chama hiki bado hakijafanikiwa kupata wafuasi katika maeneo hayo, ni kosa kubwa kwa chama kama Chadema kujidanganya na namba ya watu wanaokuja kwenye mikutano badala ya kujivunia namba ya wanachama mlionao katika eneo fulani.
Tuliona kwenye uchaguzi uliopita Chama Cha Mapinduzi kikijivunia mtaji wa wanachama na ndio maana ilikuwa ni ngumu kuwashawishi baadhi ya watu kuwa Chadema ilishinda kwa sababu walikuwa na mapokezi makubwa ya wananchi kwenye mikutano, tunasahau kuwa kwenye mikutano ni sehemu ambazo wananchi huenda kusikiliza sera za wagombea bila kubagua chama na kwa nchi kama ya kwetu ambapo kampeni hutawaliwa na burudani kama muziki na maigizo ni ngumu kugundua ni kitu gani haswa wananchi walifuata kati ya kampeni au burudani. 
Uchaguzi ulipita na kwenye siasa tunasema mwisho wa uchaguzi mmoja ndio mwanzo wa uchaguzi mwingine hivyo kwa kuwa tupo katika kipindi cha mwanzo kabisa sasa nafikiri ni muda kwa Katibu Mkuu wa chama hiki kuzunguka akikinadi ili wajipatie wanachama ambao wataenda nao kama mtaji kwenye uchaguzi wa 2020 kuliko kusubiri matukio yatokee bungeni na wabunge wa upinzani wayashikie bango ili yawapaishe kisiasa, huko vijijini kuna watu watajengewa hospitali halafu watashangilia kuwa tumejengewa hospitali kwa sababu hawafahamu kuwa ile ni haki yao, watajengewa shule wataambiwa mnaona tumewajengea shule nao watashangilia kwa sababu hawajui kama ile ni haki yao, watapelekewa umeme watashangilia bila kujua kuwa ni stahiki yao sasa kutokana na hayo anahitajika mtu atakayeenda kuwaambia kuwa huduma za kijamii kama shule, hospitali, umeme na barabara hizi ni huduma za msingi kwa wananchi na ni wajibu wa Serikali kuwapatia wananchi wala si zawadi kama wananchi wanavyodhani, lakini nani atawaambia wakati chama kipo mjini huku kikisubiri kuandaa maandamano ya chama yatakayofanyika mjini?


