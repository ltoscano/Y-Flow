Ilani ya madai ya wanawake katika Katiba mpya: Tume itasikiliza?
May 16, 2013 by Raia Mwema in Katiba Mpya

ANGELLAH Jasmine Kairuki, Naibu Waziri wa Katiba na Sheria, Mei 8, mwaka huu, alizindua Ilani ya Madai ya Wanawake ndani ya Katiba Mpya katika hafla iliyofanyika kwenye viwanja vya TGNP Mabibo, Dar es Salaam.
Siku hiyo ya kuzindua Ilani ya Madai ya Wanawake wa Tanzania katika Katiba mpya ilikuwa ya kihistoria. Uzinduzi ulikuwa wa aina yake na kuhakikisha Ilani hiyo imepitia mikononi mwa wawakilishi wa makundi mbalimbali katika taifa letu; wanawake, wanaume, walemavu, wazee, vijana na kadhalika.
Hotuba zote zilizotolewa siku hiyo, zilikuwa zimejaa ujumbe mzito. Mkurugenzi wa TGP, Usu Mallya, katika hotuba yake, kwa msisitizo alisema: “Sisi wanawake tumeweka mikakati madhubuti kuhakikisha sauti na madai yetu yanaingizwa katika Katiba mpya. Tukihamasishana, kukubaliana kuhusu misingi mikuu (kuwa na uelewa wa pamoja na sauti moja), ushiriki wa kutosha kwenye mikutano ya Tume, kushiriki kikamilifu kwenye mabaraza ya katiba ya kata na wilaya, kudai usawa katika uundaji wa Bunge la Katika yanayoundwa, ushiriki katika kura za maoni, kutumia njia zilizowekwa za kufikisha ujumbe kwa Tume, kuhamasisha wanawake washiriki kila hatua zote za mchakato wa kuandaa katiba mpya…”
Mgeni rasmi alikumbusha historia chungu. Alisema: “Historia inatukumbusha kwamba mwanamke wa kwanza duniani aliingia bungeni huko ufuni (Finland) mwaka 1907. Aidha, haki ya mwanamke kupiga kura ni jambo lililoanza majuzi tu katika karne ya 20 baada ya harakati zilizochukua karne nyingi. Wanawake waliruhusiwa kupiga kura nchini Norway mwaka 1913, Denmark mwaka 1915, Uingereza mwaka 1928, Marekani mwaka 1920, Ufaransa mwaka 1944 na Uswisi mwaka 1971…”
Ilani hiyo ya wanawake iliyozinduliwa ina mapendekezo 18 ambayo wanawake wameamua kuyaleta mbele ya Tume ya Mabadiliko ya Katiba. Sitaweza kuyajadili mapendekezo haya hapa, maana si hoja yangu ya leo. Lakini ninachokijadili leo ni swali la je; Tume ya Mabadiliko ya Katiba itasikiliza na kuzizingatia hoja hizi za wanawake?
Hapana shaka kwamba wanawake wameonyesha mfano. Ilani yao iko juu ya ushabiki wa vyama vya siasa, iko juu ya udini, iko juu ya ukabila na iko juu ya mfumo dume wa kuwatenga makundi wanawake na wanaume. Ni Ilani inayoonyesha nia ya kizalendo ya kutaka kutengeneza Katiba ya kulivusha taifa letu vizazi na vizazi.
Hatuwezi kusema kwamba wanawake hawa hawana vyama vyao vya siasa, hawana dini na wala makabila yao! Ukweli ni kwamba kwa hili la kutengeneza Katiba mpya, wameungana na kutoa sauti moja yenye lengo la kuijenga Tanzania ya leo na kesho na vizazi vijavyo.
Mtu yeyote anayelitakia taifa letu mema, lazima awe juu ya ushabiki wa vyama, lazima awe juu ya ushabiki wa kidini na ni lazima awe juu ya ukabila na mfumo dume. Tunataka tusitake, taifa letu haliwezi kuwa la dini moja, haliwezi kuwa la kabila moja na haliwezi kuwa la jinsia moja. Hivyo ni muhimu kutengeneza Katiba ya wananchi! Bila kufanya hivyo, tutakuwa tunacheza mchezo wa kuigiza na kuandaa silaha za maangamizi.
Alipoteuliwa Jaji Joseph Warioba kuwa Mwenyekiti wa Tume ya Mabadiliko ya Katiba, sote tuliamini kwamba sasa mchakato huu utakwenda vizuri. Jaji Warioba ana rekodi nzuri na hakuna mwenye shaka juu ya uzalendo wake uliotukuka.
Aidha, wajumbe wengi wa Tume hii kama vile kina Dk Salim Ahmed Salim na wenzake wengine, ni watu wanaoheshimika na kukubalika sana katika taifa letu. Ingawa watu hawa wamekuwa wanachama wa CCM miaka mingi, imani yetu ni kwamba hekima na busara waliyonayo, itawasaidia kuona mbali zaidi ya uzalendo wa Chama chao na kuona hitaji la lazima na haraka katika taifa letu.
Chama cha Mapinduzi (CCM) ni chama cha siasa ambacho kwa miaka ya hivi karibuni, kimekuwa kikiendeshwa kwa ushabiki na wakati mwingine ushabiki usiokuwa na tija kwa taifa letu, ushabiki ambao hauwezi kuijenga Tanzania ya leo na kesho.
Hatuwezi kuamini kwamba Jaji Warioba, amefumba macho kiasi cha kutoona jinsi ushabiki wa CCM unavyosababisha hoja nyingi ndani ya Bunge letu kupitishwa kiushabiki. Hakuna haja ya kutoa mifano inayoliyumbisha taifa letu kufikia hatua ya kutishia uhai na kuuza rasilimali zetu kwa bei ndogo.


