Uingizaji wa mifugo tishio hifadhi za taifa
Jun 30, 2016

ONGEZEKO la uingizaji wa mifugo kwenye Hifadhi za Taifa Tanzania ni tishio la uhifadhi pamoja na ongezeko la ujangili dhidi ya wanyamapori, imefahamika.
Taarifa zinaonyesha kwamba kumekuwepo na ongezeko la uingizaji wa mifugo kwenye Hifadhi za Taifa (TANAPA) hususani maeneo ya Kaskazini na Magharibi mwa nchi.
Mbali na kutoka ndani ya nchi, taarifa zimeonyesha kwamba mifugo hiyo pia hutoka nchi za jirani zikiwemo Kenya, Uganda na Rwanda hali ambayo inahatarisha maisha ya mifugo pamoja na uhifadhi wa wanyamapori.
Kwa mujibu wa Waziri wa Maliasili na Utalii, Profesa Jumanne Maghembe, kuanzia mwaka 2010 hadi mwaka jana zaidi ya mifugo 239,000 imeingizwa katika hifadhi mbalimbali za taifa.
Maeneo yaliyoathirika zaidi kwa mujibu wa Profesa Maghembe maeneo ni Mkomazi na hifadhi za taifa za Serengeti, Tarangire na Mikumi.
Sababu kubwa zinazosababisha kuongezeka kwa mifugo kwenye maeneo ya uhifadhi kwa mujibu wa Profesa Maghembe ni kutafuta maeneo ya malisho pamoja na maji.
Alisema maeneo mengi ya Kaskazini mwa nchi, ambayo yana idadi kubwa ya mifugo yamekumbwa na ukame hali inayosababisha wafugaji wengi kukimbilia maeneo ya Morogoro, Iringa na Katavi hasa maeneo ya hifadhi za taifa na mapori ya akiba.
“Inaonyesha kwamba sera ya mifugo ambayo inaweka mazingira ya wafugaji kufuga kisasa bado haifuatwi kikamilifu,” alisema Profesa Maghembe.
Tanzania inakadiriwa kuwa na mifugo milioni 21.1 na idadi hiyo huongezeka kwa asilimia 9 kwa mwaka. Sekta ya mifugo inachangia asilimia 4.2 kwenye pato la taifa wakati utalii ukichangia asilimia 17.2 ya pato la taifa.
Profesa Maghembe alisema kwamba kutokana na kutofuatwa kwa sera ya mifugo, wafugaji wengi wamekuwa wakiishi maisha ya kuhamahama kwani wengi wao hawana maeneo maalumu kwa ajili ya kulisha mifugo yao.
Waziri huyo alisema anaamini kwamba tatizo kubwa la kuongezeka kwa mifugo kwenye hifadhi linasababishwa na siasa, ambapo wanasiasa wengi wamekuwa wakiwatetea wafugaji wanaokamatwa kwenye hifadhi kwa kudai kwamba wanaonewa.
Alisema iwapo serikali itaandaa mpango maalumu utakaowezesha kugawanywa kwa mifugo katika sehemu mbalimbali za nchi itasababisha kupungua au kukomeshwa kwa tatizo hilo.
Madhara ya kuingizwa kwa mifugo katika maeneo ya hifadhi kwa mujibu wa wataalamu wa masuala ya wanyama ni kuwa mifugo hiyo huwa hatarini kwani inaweza kubeba magonjwa ya wanyama.
Tanzania ni moja ya nchi zinazoongoza kwa kuwa na vivutio vya ubora duniani na kuna zaidi ya maeneo 50 ya ikolojia ambayo ni vivutio vikubwa kwa watalii wa nje na ndani.
Sekta ya utalii inachangia ajira milioni moja na nusu na mpango wa serikali ni kuongeza idadi hiyo hadi kufikia ajira milioni mbili katika kipindi kifupi kijacho.
Hivi sasa Tanzania inavutia watalii milioni moja kwa mwaka wanaoingiza dola bilioni mbili za Marekani kwa mwaka kama ilivyokuwa mwaka jana (shilingi trilioni nne kwa thamani ya sasa).
Mipango ya serikali kwa mujibu wa Profesa Maghembe ni kuongeza idadi hiyo hadi kufikia watalii milioni tatu kwa mwaka ambao wataingiza kiasi cha dola za Marekani bilioni 7 (shilingi trilioni 14 kwa thamani ya sasa) kwenye uchumi.
Hata hivyo mbali na uingizaji wa mifugo katika hifadhi za taifa, suala la ujangili hasa wa tembo, faru na simba limekuwa changamoto kubwa katika kukuza uhifadhi na kuendeleza sekta ya utalii.


