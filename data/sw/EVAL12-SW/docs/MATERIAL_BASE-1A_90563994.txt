
Inawezekana simu kukaa na chaji mwaka mzima
Teknolojia inazidi kubadilika siku hadi siku, kila kampuni inajitahidi kuboresha zilizopo ili kuweza kudhibiti masoko na hata kuvu- tia mengine.
Kwa bidhaa kama simu za mkononi, kila siku watengenezaji wanabuni vitu vipya vya kuwavutia watazamaji, makala haya yataangazia baadhi ya teknolojia za simu zinazotarajiwa kushika kasi muda si mrefu kutoka sasa.
Uingiaji wa maji ni moja ya changamoto kubwa kwa simu za mkononi, licha ya kuwa zipo nyingine zinazoweza kuzuia maji lakini aina hii ya simu huwa ni ya gharama kubwa.
Kuna kampuni nyingi zinazofanya utafiti ili kutengeneza vifaa vya elekroniki visivyoingia maji kwa kutumia teknolojia ya `nanocoating' kwenye vifaa vya ndani ya simu. Teknolojia hii itafanya vifaa hivyo visiguswe na maji.
Nina matumaini utafiti kuhusu suala hili utafanikiwa na kutengeneza bidhaa kama simu, komputa na vifaa vingine visivyoweza kuingiliwa na maji.
Kwa kawaida, betri inaweza kukaa siku moja au mbili, lakini fikiria ukiwa na betri unayoweza kuichaji mara moja tu kwa mwaka? Hii inawezekana kwa kutumia teknolojia ya `fuel cell' ambayo inazalisha umeme unaokaa muda mrefu.
Hivi sasa Kampuni za SamSung na LG tayari zina simu zenye uwezo wa kujikunja. Hata hivyo, mwonekano wa kioo ndiyo sababu kubwa ya vifaa vingi tunavyotumia leo hii; inahitajika sehemu iliyonyooka ili kioo kiweze kutosha.
Lakini kama kioo kingeweza kujikunja, unaweza kubuni mwenyewe mwonekano wa kifaa unavyotaka au hata kuikunja na kuifunga kwa ajili ya kuhifadhi.
Samsung na LG wameshafanya majaribio ya vioo vinavyojikunja maarufu kama Flexible screens na utafiti unaonyesha vitatumia umeme kidogo kuliko vile vya kawaida. Kampuni ya Westen Digital ina bidhaa inayoitwa WD Livewire, hii ni adapta inayofanya kazi kama kiunganishi cha intaneti.
Kama nyumba yako imefanyiwa mfumo wa umeme (wiring) vizuri, huna haja tena ya kutumia waya nyingine za fiber au modem kwa ajili ya intaneti.
Ukitumia kifaa hicho utaweza kuchaji kompyuta yako yako na vile vile kupata huduma ya intaneti kwa mwendo uleule. Teknolojia hii kwa sasa inaitwa `Internet through power lines' (ITPL). 
Miaka michache ijayo tunategemea kuona bidhaa nyingi zaidi zinazoweza kufanya kazi sambamba na waya za umeme katika kurahisisha maisha.
Wengi huwa tunabeba vifaa vingi kwa wakati mmoja kuanzia simu, tabiti, iphone, ipad huku vyote hivyo vikiwa na kifaa chake cha kuchajia. Ingawa vingi vinatumia mfumo wa USB, unahitaji kutumia waya ili umeme uingie.
Hata hivyo, baadhi ya watengenezaji wa vifaa hivyo wameanza kuweka kifaa kinachowezesha kuchaji bila waya maarufu kama Wireless charging. Kwa kutumia wireless charging, unaweza kuweka kifaa chako katika sehemu salama kisha itaanza kuchaji yenyewe. Viwango vinavyotumika katika eneo hili ni Qi na PMA unaweza kununua mfuniko wa simu wenye uwezo wa kuchaji simu au kitambaa maalumu chenye uwezo huo huo .
Kamera nyingi tunazotumia kwa ajili ya upigaji picha zinahitaji mtu anayeweza kukaa eneo zuri ili kupata picha nzuri. Hivi sasa mambo yameanza kubadilika. Kampuni ya LYTRO ina kamera inayoweza kubadilika kwa kubonyeza kitufe tu.
Kamera hii inafanya kazi haraka zaidi. Inachukua taarifa zote muhimu kuhusu picha na mwanga wote, hautahitaji flash wala 3D.


