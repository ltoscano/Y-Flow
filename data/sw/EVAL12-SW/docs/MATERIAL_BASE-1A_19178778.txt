
Kunguni mdudu mwenye ‘kiburi’ cha kufa
Zainab Maeda, Mwananchi zmaeda@mwananchi.co.tz
Ugunduzi mpya wa rangi huenda ukawadhibiti kizazi cha kunguni kuendelea kuzaliana
Kunguni ni wadudu ambao huishi kwa kunyonya damu ya binadamu. Hujificha kwenye vitanda na kumvizia binadamu akiwa amelala na kunyonya damu ambayo huifanya kuwa ni chakula chao.
Ni wadidu wadogo wanaofanana kama mende, lakini wana umbo dogo wakiwa na urefu unaokadiriwa kuwa wa wastani wa milimita tatu.
Daktari Mstaafu, Abdallah Saidi anasema kuwa amekuwa daktari takribani miaka 30, lakini hakuwahi kuona mgonjwa mwenye ugonjwa unaosababishwa na kunguni.
Anasema kunguni hawana madhara yoyote kwa mwanadamu bali ana kero na usumbufu hasa wakati wa usiku anapouma.
Dk Said anasema wanapomuuma mtu husababisha vipele vidogovidogo, lakini havidumu kwa muda mrefu.
“Ijulikane kuwa kunguni hana madhara yoyote hata muathirika hawezi kuathirika na ugonjwa wa aina yoyote anapong’atwa, lakini ifahamike pia ni miongoni mwa wadudu wenye usumbufu wakifuatiwa na chawa,” anasema Saidi.
Watafiti wagundua Watafiti nchini Marekani wanasema wamegundua kunguni hupenda baadhi ya rangi kushinda rangi nyingine. Watafiti hao baada ya kufanya uchunguzi wa kina, wanasema kunguni hupenda sana rangi nyeusi na nyekundu.
Hata hivyo, kunguni huchukizwa sana na rangi ya manjano na ya kijani kibichi. Matokeo ya utafiti huo yamechapishwa katika jarida la kimatibabu la Journal of Medical Entomology. Matokeo hayo yanaweza kusaidia watu kuwatega na kuwanasa kwa urahisi wadudu hao.
Hata hivyo, wanasayansi hao wanasema bado ni mapema kubaini iwapo shiti za rangi ya manjano zinaweza kutumiwa kuwafukuza wadudu hao kitandani.
Kunguni ni wadudu wadogo sana na hutaka kukaa karibu sana na chakula chao, damu ya binadamu na Wanaweza kujificha katika godoro, nguo na mianya kitandani. Hupenda pia vitambaa na mbao badala ya plastiki na chuma.
Kunguni na rangi Dk Corraine MoNeill na wenzake walitaka kubaini iwapo rangi zinaweza kuathiri maeneo wanayovamia. Walitumia vibanda vidogo vya rangi mbalimbali kwenye maabara na kuchunguza kunguni walipenda kujificha wapi.
Walionena kupenda kujificha katika rangi zilizofanana na miili yao, rangi nyeusi na nyekundu.
Daktari huyo anasema awali walidhani kunguni wangependelea rangi nyekundu kwa sababu damu ni ya rangi nyekundu.
“Hata hivyo, baada ya uchunguzi, sababu kuu tuliyobaini iliwafanya kupenda rangi nyekundu ni kwa sababu kunguni hao wenyewe huonekana wakiwa wa rangi nyekundu, hivyo hudhani rangi hiyo ni kunguni wenzao.”
Huchukia rangi ya manjano na rangi ya kijani kibichi kwa sababu rangi hizi za kung’aa huwakumbusha kuhusu maeneo yenye mwanga ambayo huwa si salama kujificha. Utafiti uliofanywa awali umebainisha kwamba rangi hizi huwa pia hazipendwi na wadudu wengine wanaofyonza damu kama vile mbu.
Kunguni hawasikii dawa Licha ya kuhusishwa na uchafu na mazingira duni, kunguni ameibuka kuwa mdudu mwenye uwezo mkubwa wa kustahimili hatari dhidi ya maisha yake.
Utafiti mpya umebaini kuwa wadudu hao wanaweza kustahimili siyo tu tanuri la moto na baridi kali bali pia dawa za kisasa za kuua wadudu wanaotambaa.
Kunguni wamegundulika kuwa wanaweza kustahimili kupuliziwa dawa nyingi ya sumu kwa kuimarisha uwezo wake wa kujikinga dhidi ya sumu moja baada ya nyingine.
Wadudu hao ambao huishi kwa kufyonza damu ya wenyeji wake wakiwa usingizini wana uwezo mkubwa wa kibaolojia ya kujikinga dhidi ya sumu kali.
Hii ni kusema kuwa kadri vizazi vya kunguni vinavyopuliziwa sumu ndivyo vinavyoimarisha uwezo wake wa kuzuia maafa miongoni mwa watoto wao.
Aidha, watafiti wanasema kuwa vipimo 1,000 vya sumu kali aina ya (neo-nicotinoid) vinahitajika kuua kunguni mmoja huko Marekani katika majimbo ya Cincinnati na Michigan ikilinganishwa na maeneo mengine duniani.
Watafiti hao sasa wanasema kuwa kuna hatari kubwa ya mdudu huyo kuenea kote duniani kutokana na utandawazi na soko huria ambao umefanya ulimwengu kuwa kitongoji kikubwa tu.
Wanasayansi hao wanashauri kutafutwa mbinu tofauti na mpya ya kukabiliana na kunguni pasipo na kutumia sumu, kama vile kutafuta wadudu wengine wanaoweza kuwala ili kuzuia wadudu hao kuenea kote duniani.
Kunguni ni sugu kwa dawa Huenda kunguni wakawa sugu kwa dawa, hali ambayo itasababisha wadudu hao kuwa na uwezo kuhimili makali ya dawa ya kuua wadudu.
Idadi ya watu inayozidi kuongezeka na safari za kimataifa zimesadia mdudu huyo kuwa kero kwenye hoteli kote duniani.
Dawa za kuua wadudu ndizo hutumiwa kwa wingi kuua kunguni , lakini kwa haraka wadudu hao wamekuwa sugu kwa dawa.
Kumuua kunguni sugu inaweza kuhitaji dawa yenye makali mara 1,000 zaidi ya ile inayohitajika kuua wadudu wasio sugu.
Wadudu hao wamesambaa majumbani na ofisini na hii imekuwa vigumu kuwaangamiza mara wanapoingia. Wanaweza kuishi hadi mwaka mmoja bila kula na yai moja la kunguni linaweza kuzaa kunguni wengi mno.
Kama wadudu wengine kunguni wamefunikwa na ngozi inayojuliana kama cuticle ambayo ni nene na inayomuwezesha kuwa sugu kwa dawa. 
Maoni au maswali tuma kwa baruapepe afya@mwananchi. co.tz au kwa simu 0713247889


