
Serikali yakabili tatizo la maji Dar es Salaam Jul 16, 2012

KATIKA kukabiliana na ongezeko kubwa la idadi ya watu ya asilimia sita kwa mwaka jijini Dar es Salaam, serikali sasa imekuja na mpango kabambe utakaozalisha lita 710,000 za maji kwa siku ifikapo mwaka 2014. 
Hilo ni ongezeko la zaidi ya asilimia mia moja katika uzalishaji maji jijini Dar es Salaam ikilinganishwa na uzalishaji wa sasa wa lita 300,000 za maji kwa siku.
Taarifa hiyo yenye matumaini kwa wakazi wa Jiji la Dar es Salaam ilithibitishwa bungeni juzi Jumatatu na Waziri wa Maji, Prof. Jumanne Magembe alipowasilisha Mpango na Makadirio ya Matumizi ya Fedha ya wizara yake kwa mwaka 2012/2013.
Katika hotuba yake, iliyochapishwa ndani ya gazeti hili, Waziri Maghebe alielezea mikakati mbali mbali iliyomo kwenye Mpango wa Dharula wa Kuboresha Huduma ya Maji kwa Jiji la Dar es Salaam na Miji ya Kibaha na Bagamoyo, ambapo baada ya kukamilika utawezesha kuwepo kwa ziada ya lita 260 za maji kwa siku kwa jiji la Dar es Salaam.
Uzalishaji maji kwa Jiji la Dar es Salaam hivi sasa kwa siku ni pungufu ya lita 150, 000 ikilinganishwa na mahitaji halisi ya kwa jiji hilo kwa siku ambayo ni lita 450, 000 kwa siku.
Pamoja na ongezeko kubwa la watu, sekta ya maji, Jiji la Dar es Salaam vile vile linakabiliwa na matatizo ya uchakavu wa miundombinu ya majisafi na majitaka, kupungua kwa maji katika Mto Ruvu, hususani wakati wa kiangazi, ongezeko la makazi mapya katika maeneo yasiyopimwa na ongezeko la shughuli za kiuchumi na kijamii.
Serikali inatekeleza Mpango huo, ulioanza rasmi Februari mwaka jana, kwa kushirikiana na Shirika la Kimarekani la Changamoto za Milenia (MCC), Serikali ya Norway, Serikali ya India na washirika wengine wa maendeleo kupitia Mfuko wa Pamoja wa Maji ambapo unatarajiwa kugharimu shilingi bilioni 653.9 Kazi zilizopo katika mpango huo ni pamoja na ujenzi wa bwawa la Kidunda, uchimbaji wa visima, upanuzi wa mtambo wa Ruvu na upanuzi wa mradi wa maji wa Ruvu Chini.
Pamoja na mpango huo kabambe kwa Jiji la Dar es Salaam, Waziri Maghembe alilieleza Bunge kuwepo kwa miradi mbali mbali ya majisafi na majitaka inayoendelea kutekelezwa katika mikoa yote nchini na ili wizara hiyo iweze kufanikisha miradi hiyo aliliomba Bunge kuidhinisha 485,898,613,000 kwa ajili ya matumizi ya Wizara hiyo kwa mwaka 2012/2013.
Hata hivyo Waziri Maghembe alielezea pia kuwepo changamoto kadhaa zinazoikabili sekta ya maji nchini ambazo ni pamoja na ongezeko kubwa la idadi ya watu na shughuli za kiuchumi na kijamii, ambapo kwa ongezeko la watu alisema ni asilimia 2.3 kwa vijijini, 4.4 mijini na asilimia sita kwa Jiji la Dar es Salaam.
Changamoto zingine zinazoikabili sekta hiyo ni pamoja na hujuma kwenye miundombinu ya maji zinazochochewa zaidi na biashara ya vyuma chakavu, mabadiliko ya tabianchi na kupungua kwa rasilimali za maji.
Pamoja na changamoto hizo zote, katika hotuba yake hiyo, Waziri Maghembe alibainisha hatua mbali mbali zinazochukuliwa na wizara yake kukabilia nazo, lengo likiwa kufanikisha mpango wa serikali kuwapatia wananchi maji safi na salama kote nchini.


