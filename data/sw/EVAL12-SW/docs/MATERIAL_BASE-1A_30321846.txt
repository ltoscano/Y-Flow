Ilivyokuwa enzi za hoja ya G55 bungeni
Jun 28, 2013

Yafuatayo ni maelezo ya Jenerali Ulimwengu, akiwa Mbunge katika Bunge la Jamhuri ya Muungano wa Tanzania, aliyoyatoa wakati akichangia hoja kuhusu Muungano, Agosti 24, mwaka 1993. Tumechapisha maelezo haya kutokana na mjadala unaondelea sasa nchini kuhusu rasimu ya Katiba Mpya. Maelezo haya ni kwa mujibu wa kumbukumbu rasmi za Bunge (hansard) – Mhariri
Mhe. J.K.T. Ulimwengu: Mheshimiwa Naibu Spika, nashukuru sana kwa kunipa nafasi hii ili nimsaidie mtoa hoja kukamilisha sehemu ya kwanza tu ya utoaji hoja ya kufunga mjadala huu kama nilivyoombwa na yeye mwenyewe mtoa hoja na wabunge wale 55 walioleta hoja hii mbele ya Bunge lako tukufu.

Baada ya maneno yaliyozungumzwa tangu jana mpaka leo na baada ya maneno na nasaha za Mheshimiwa Waziri Mkuu na Makamu wa Kwanza wa Rais; kazi yangu ni nyembamba, ni nyepesi, ni fupi, ni tamu tu. Nayo ni kusema kwamba sote tumeshinda. Kama alivyoeleza Waziri Mkuu na Makamu wa Kwanza wa Rais, kazi ya kufikia mwafaka huu haikuwa rahisi hata kidogo. Sisi tulioleta hoja hii tulikuwa na ukali wetu ambao tuliamini kwamba ni sahihi na ni haki yetu na Serikali nayo ilikuwa na ukali wake wa kiserikali, ambao nyote mnajua nina hakika, wa kulinda kile ambacho ilidhani kwamba kwake ni sahihi. (Kicheko/Makofi).

Lakini katika tukio ambalo ni la pekee na sidhani kama limetokea ndani ya Bunge hili ingawa mimi ni mgeni, kwa mara ya kwanza, kwa taarifa nilizonazo, Serikali ya CCM imekubali kukaa chini na waleta hoja zaidi ya mara sita, mpaka tukaweza kupata mwafaka ambao hivi leo tumeufikia. Nasema huu ni ushindi mkubwa kwa sababu unatuelekeza huko tunakokwenda kwamba lazima tuwe na kitu kinaitwa spirit of give and take, kwamba inawezekana kabisa mtu akawa na imani kwamba analolisema ndilo la mwisho, ndiyo kweli, ndiyo Biblia, ndiyo Msahafu. (Makofi).

Lakini kama alivyopata dhoruba yule bwana aliyekaa katika klabu ya pombe akawaambia wenzake kwa sababu alikuwa anachukulia kama ni hodari, ni stadi, ni fundi wa lugha ya kiingereza akasema Do you know, by the way, that sugar is the only word in English that is spelt with ‘s’ and ‘u’ and yet sounds like its s;h;u? Watu wakapiga makofi kabisa kwa sababu walimwona huyu ni bingwa wa kiingereza, mpaka alipotokea mwenzake mdogo mdogo, tena mgeni katika mji ule, akamwambia, Are you sure? (Kicheko/Makofi).

Mheshimiwa Naibu Spika, tukubali kwamba hata pale mahali ambapo tuna uhakika kabisa kwamba tunajua kitu, mwenzako anaweza kuwa anajua kitu kidogo zaidi na kikawa cha msingi sana, kama yule bwana wa sure. Sina haja ya kupitia hoja hizi kwa sababu mwafaka tunao. Kazi iliyo mbele yetu kama walivyosema wabunge walio wengi humu ni huko tuendako, kazi inaanza sasa. Kwanza kwa kuzingatia ushauri wa Mheshimiwa Waziri Mkuu na Makamu wa Kwanza wa Rais, kwamba tuchukue hizi siku tatu zilizobaki, wanasema kuwa ku-convalesce kidogo (kupoa). Nimeahidiwa kwamba leo kuna mahala kuna shughuli ya kutupoza poza kidogo, ya kutusaidia tupoe. Nawaomba wabunge wote tushiriki katika hiyo ya pamoja, hili la mwafaka mkubwa kabisa la kupoa leo jioni. (Kicheko/Makofi). 

Tufanye kazi kwa bidii na kwa kuheshimu, kama walivyosema wengi, ili kwamba hata itakapopatikana Serikali ya Tanganyika, umuhimu kwa kweli ni kuheshimu Katiba, sheria na taratibu tulizojiwekea sisi wenyewe. Tangayika si mwarobaini. Kuwepo kwa Serikali ya Tanganyika si mwarobaini utakaotibu kila tatizo tulio nalo. Isipokuwa ni jambo ambalo imebidi tulifikie kwa kukidhi matakwa na utashi wa wananchi wengi wa Tanzania Bara na baadhi ya wananchi wa Tanzania Visiwani ambao waliona wakati wake umefika kuwa na Serikali hii. (Makofi).

Mheshimiwa Naibu Spika, wakati wote kama nilivyosema Mheshimiwa Kinyondo, hakuna aliyetumwa hapa. Mimi baada ya kuwa siko serikalini, ninaishi na wananchi wa kawaida na wana malalamiko mengi sana juu ya Muungano. Lakini sikumbuki ni wangapi, sijui kama hata mmoja aliwahi kuniambia kwamba nenda bungeni saidia kuvunja Muungano; hakuna. Hili linafanyika kwa sababu moja.

Ni heri kuwasikiliza wale ambao wanasema Muungano una matatizo, turekebishe, tuukarabati kuliko kuwasilikiza wale ambao wanasema kwamba hivi hivi ulivyo twende nao, kama tunakufa tufe hivi hivi. Si busara hata kidogo. (Makofi).


