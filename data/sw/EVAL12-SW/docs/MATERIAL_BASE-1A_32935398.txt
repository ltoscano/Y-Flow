
Mafuriko yameumbua vipaumbele vya watawala Jun 01, 2012

WAMEUMBUKA na kuanikwa hadharani; wamepimwa na wameonekana wamepunguka; watawala wetu wameaibishwa tena kwa jinsi walivyo na vipaumbele vya ajabu. Kwa mara nyingine Taifa linajikuta katika janga la asili ambalo hatukujiandaa kwalo na sasa wanakurupuka kuanza kutenda. Wameumbuka na sisi wananchi tumeumbuka. Mafuriko yametuumbua.
Wiki mbili zilizopita katika makala za gazeti hili niliandika juu ya ujenzi wa majumba mawili ya Gavana wa Benki Kuu na Naibu wake, majumba ambayo yametumia zaidi ya shilingi bilioni 2.6 na sasa kuna tetesi kuwa kuyahudumia majumba hayo kwa mwezi si chini ya shilingi milioni 40 (naombea isiwe kweli). Huduma zinazozungumziwa ni zile za maji, umeme, bustani, bwawa, ulinzi na nyinginezo.
Nikiwa nafikiria hilo nikakumbuka mambo mengine ambayo watawala wetu wameyahalalisha kwa jina la “mkataba” na “kustahili”, mambo ambayo huko nyuma tumeyagusa kwa kupita tu na wakati mwingine bila kujali maana yake.
Mfano mzuri ni suala mojawapo linalotajwa kwenye ripoti ya Mdhibiti na Mkaguzi Mkuu wa Serikali ya 2008/2009 juu ya fidia iliyotakiwa kulipwa kwa wanakijiji huko Usangu na TANAPA kufuatia kijiji hicho kujumuishwa katika Hifadhi ya Ruaha. Kwa mujibu wa ripoti hiyo Baraza la Mawaziri liliagiza kiasi cha kulipwa kuwa ni Shilingi 4.28 bilioni; hata hivyo, uchunguzi wa Mkaguzi ulionesha kuwa kiasi kilicholipwa ni bilioni 5.9 (yaani 1.62 zaidi ya kilichoidhinishwa) Fikiria jambo jingine ambalo Mkaguzi analidokeza na wengine tulilipigia kelele wakati ule na sasa hakuna mwana CCM wala Mpinzani anayelikumbuka na vyombo vya habari vimekwisha kusahau! Nanukuu ripoti ya Mkaguzi hapa: TANAPA ilisaini mkataba wa kupatiwa huduma ya utangazaji kupitia shirika la CNN na Jambo Publications ingawa mchakato mzima wa manunuzi ulifanywa na Wizara. Mikataba husika ilisainiwa na Mkurugenzi Mkuu wa Hifadhi ya Taifa Tanzania na Mwenyekiti wa Bodi ya Hifadhi ya Taifa Tanzania (TANAPA) wakati huo Kanali Mstaafu wa jeshi Emmanuel S. Balele kwa kipindi hicho lakini mchakato mzima wa kupata huduma hiyo ulifanywa na Wizara ya Maliasili na Utalii kinyume na taratibu za sheria za manunuzi za mwaka 2004. Mkataba huo wa matangazo na CNN kwa mwaka wa fedha 2007/2008 ulikuwa wa thamani ya dola za Marekani 750,000.
Baadaye Hifadhi ya Taifa Tanzania (TANAPA) ilisaini mkataba mpya wa dola za Marekani 800,000 kwa mwaka wa fedha 2008/2009 kwa ajili ya huduma ya matangazo. Mikataba yote hiyo miwili haikuonyesha muda wa matangazo hayo kama yanatolewa kwa siku, kwa wiki au kwa mwezi na kwa muda gani ili kuweza kufuatilia kama matangazo hayo yanatolewa kwa wakati na kwa kiwango kulingana na makubaliano ya malipo. TANAPA Oktoba 2007 ililipa malipo ya jumla ya shilingi 1,077,620,400 kwa CNN. Malipo hayo hayakuambatanishwa na vithibitisho vya kufanyika matangazo au viambatanisho vyovyote vinavyoonyesha kuwa matangazo hayo yalirushwa hewani na CNN. Kuhusu kutangaza matangazo kwa kupitia Jambo Publications Ltd, London, TANAPA ililipa jumla ya dola za Marekani 272,006.45 ikiwa ni ada ya kutoa huduma ya matangazo kwa miezi sita kuanzia Januari 2008 hadi Juni 2008.
Matangazo yaliyofanyika katika uwanja wa ndege wa Heathrow Terminal 4 uliopo London yaligharimu dola za Marekani 68,373.23 ambapo huduma ya matangazo kupitia mabasi 100 ya mjini London yaligharimu dola za Marekani 203,633.20.
Mikataba ya matangazo hayo haikuweza kupatikana kwa ukaguzi.
Hata hivyo, ankara ya malipo ya 18/12/2007 kuhusiana na malipo yaliyofanyika ilikuwa na anwani ya Bodi ya Utalii Tanzania ingawaje malipo yalifanywa na TANAPA. Pamoja na hayo, hapakuwa na ushahidi wowote ulioonyesha kwamba matangazo hayo yalifanyika.
Hiyo ni mifano kidogo tu ya kuelezea jinsi gani watawala wetu wanasimamia fedha zetu na kitu gani wamekipa kipaumbele. Ipo na mifano mingine. Hata hivyo mafuriko haya yametuumbua kama nilivyosema.
Habari tunazozisikia ni kuwa karibu watu elfu 40,000 wameathirika; Chama cha Msalaba Mwekundu kimepewa dola karibu laki tatu na thelathini elfu na Shirikisho la Vyama vya Msalaba na Mwezi Mwekundu huko Uswisi; na sasa hivi taasisi na watu mbalimbali wameanza kuchangia.
Sasa ninajiuliza, hivi tukipendekeza kuuza zile nyumba mbili za Gavana na Naibu wake (zinazodaiwa kugharimu bilioni 2.6) tunaweza kuwasaidia wahanga wangapi wa mafuriko? Je, tutakuwa tumewaonea wakuu hawa? Kama zile dola 330.000 zilizotolewa ni kwa ajili ya watu 5000 je, bilioni 2.6 zingeweza kusaidia watu wangapi? Kwa hesabu ya haraka haraka zingeweza kusaidia karibu watu 30,000! 
Kilichonitibua ni kuwa wakati Rais Jakaya Kikwete anazungumza na mabalozi katika sherehe ya kuukaribisha Mwaka Mpya alielezea kuwa kutokana na mafuriko haya na uharibifu basi Serikali yake itabidi ipunguze kuhudumia mambo mbalimbali ili kupata fedha za kugharimia miundo mbinu iliyoathirika na mafuriko. Kwamba Rais Kikwete anataka kutafuta sababu ya kukata matumizi kwenye mambo fulani fulani ili kupata fedha za kutengeneza maeneo yaliyoathirika.
Mimi nina pendekezo; aanze kwa kuuza hizi nyumba mbili mnadani! Halafu tumuone huyo atakayezinunua kwa bilioni 2.6! Usiniulize Gavana na Naibu wake wataishi wapi tukiuza hizo nyumba? Well.. kwani walioathirika na mafuriko wanaishi wapi!?


