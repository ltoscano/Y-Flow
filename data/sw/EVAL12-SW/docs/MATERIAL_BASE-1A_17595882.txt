
Mhasibu akabiliwa na hatari ya kikandarasi
Na FAROUK MWABEGE
MHASIBU aliyepewa kandarasi ya ujenzi wa barabara ya Kombani kuelekea Kwale anatarajiwa kuagizwa kufika katika afisi ya gavana wa Kwale, Salim Mvurya leo.
Haya ni baada ya wakazi wa kaunti hiyo kutoridhishwa na ujenzi wa barabara hiyo yenye umbali wa kilomita 18 unaoendelezwa na kampuni ya Mass low.
Akiwahutubia wakazi wa kaunti hiyo mjini Kwale, Bw Mvurya alisema kuwa suala hilo limewasilishwa katika afisi za wizara ya usafiri na ujenzi.
Aidha, alidokeza kuwa hatua hiyo ilichukuliwa kwa sababu ni haki ya wakazi wa kaunti ya Kwale kufanyiwa kazi nzuri bila ya ufisadi wowote.
“Matakwa ya wakazi ni lazima yatiliwe maanani ndiyo maana tukaamua kumuita mhasibu huyo afisini mwangu mnamo Jumatatu ili aweze kujieleza,” akasema Bw Mvurya.
Bw Mvurya alieleza kuwa sawa na maeneo mengine wakazi wa kaunti ya Kwale wana haki ya kuwa na barabara nzuri zitakazoboresha usafiri. 


