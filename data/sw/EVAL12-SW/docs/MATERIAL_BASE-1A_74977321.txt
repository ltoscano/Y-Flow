
Akatwa mguu kwa kuiba miraa ya babake
MWANAMUME wa miaka 35 kutoka kijiji cha Kaulune wilaya ya Igembe Kaskazini anapokea matibabu katika Hospitali ya Meru Referral and Teaching Hospital baada ya kukatwa mguu na mlinzi wa shamba la miraa inayoaminika kuwa ya babake. DICKSON MWITI na KENNEDY KIMANTHI Bw Kimathi Munjia alipatwa na masaibu hayo mnamo Jumapili mwendo wa saa mbili za usiku. Bw Peter Kobia ambaye ni msimamizi wa kijiji cha Kaulune aliambia Taifa Leo kuwa tukio hilo lilitokea wakati Kimathi alikuwa akielekea kwa nduguye na mlinzi wa shamba hilo akadhani kuwa alikuwa na nia ya kuiba miraa. “Kimathi alikatwa na mlinzi wa miraa ya babake na akaanguka upande wa shamba langu kwani tunapakana nao. Hakupatikana na miraa yoyote na hivyo ni ajabu sana kusikia kuwa alikuwa akiiba miraa hiyo,” akasema. 
Baada ya kitendo hicho, mlinzi huyo alielekea kwa babake Kimathi Bw Julius Munjia na kuripoti kuwa alikuwa amempa Kimathi adhabu baada ya kumpata akiiba miraa.
Hata hivyo, Munjia hakuchukua hatua yoyote.
Mamake Kimathi alisikia babake akiambiwa kuwa Kimathi ameadhibiwa na hivyo akaelekea mahali alipokuwa ili aweze kuona jinsi alivyoadhibiwa.
Alipigwa na butwaa alipopata kipande cha mguu wa Kimathi kilichokuwa kimevalishwa kiatu kikiwa kando na sehemu nyingine ya mguu.
“Cha kushangaza ni kwamba Kimathi alilala hapo kwa muda mrefu bila kupelekwa hospitali na babake na ndiposa nikachukua hatua ya kupiga ripoti kwa kituo cha polisi cha Laare kuhusiana na tukio hilo.”
“Bw Munjia, babake Kimathi alipopigiwa simu na msimamizi wa kituo cha polisi cha Laare akiulizwa sababu ya kutompeleka Kimathi hospitali alisema kuwa alikuwa mwizi wa kawaida na hivyo alipaswa kupata adhabu,” akasema Bw Kobia.
Baadaye dadake Kimathi alikuja na gari na kumpeleka katika hospitali ya Meru ambapo anaendelea kutibiwa.
Visa vya kukatana kwa upanga vimekithiri sana katika wilaya ya Igembe Kaskazini na vingi husababishwa na mizozo ya mashamba na miraa. 


