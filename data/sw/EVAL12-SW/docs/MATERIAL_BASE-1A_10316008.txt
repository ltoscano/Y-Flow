Utafiti: Raila kumshinda Uhuru Kenyatta
Jan 17, 2013

MGOMBEA urais wa Kenya kupitia muungano wa Cord, Raila Amolo Odinga, atashinda Uchaguzi Mkuu wa Kenya mwezi Machi mwaka huu katika raundi ya kwanza, utafiti umeonyesha.
Kwa mujibu wa utafiti uliotangazwa wiki hii na taasisi ya Infotrak, kama uchaguzi wa Kenya ungefanyika leo, Raila angepata asilimia 51 ya kura zote huku akifuatiwa na Uhuru Kenyatta wa muungano wa vyama wa Jubilee ambaye angepata asimilia 39 ya kura zote.

Hii maana yake ni kwamba Raila yuko mbele ya mpinzani wake wa karibu kwa pointi 12 huku zikiwa zimebaki siku 46 kabla ya kufanyika kwa uchaguzi huo wa Kenya.

Utafiti huo wa Infotrak ulihusisha mikoa tofauti 25 ya Kenya na kufanya mahojiano na watu 1500 kati ya Desemba 28 mwaka jana na Januari 2 mwaka huu.
Hata hivyo, mapungufu pekee ya utafiti huo ni ukweli kwamba ulifanyika bila ya kupima athari za hatua ya mgombea wa chama cha UDF, Wyclef Musalia Mudavadi, kujiunga na muungano wa vyama uliopewa jina la Amani.
Mudavadi anatoka katika kabila la Waluhya ambalo linakadiriwa kuwa na wapiga kura milioni nne na awali kura hizo zilikuwa zinahesabiwa kwenda kwa Odinga kwa sababu ya mahusiano ya karibu kati ya Waluhya na Wajaluo.
Kwa mujibu wa Katiba mpya ya Kenya, mgombea atatangazwa kuwa mshindi iwapo atapata zaidi ya nusu (asilimia 50) ya kura zote zitakazopigwa. Kenya imeandikisha wapiga kura milioni 14.3 katika uchaguzi huo.

Ingawa Infotrak imemtangaza Raila kushinda katika raundi ya kwanza kwenye uchaguzi huo, inaelezwa atakuwa katika nafasi nzuri pia iwapo uchaguzi utakwenda katika raundi ya pili.
Hiyo ni kwa sababu, ingawa Mudavadi amepewa asilimia tatu tu katika utafiti huu, wapiga kura wake wote watahamia kwa Odinga na hili litamaanisha pia kwamba kura za kikabila pia kutoka kwa washirika wengine wa muungano huo kama vile Eugene Wamalwa.
Inadaiwa pia kwamba Kenyatta na mgombea mwenza wake, William Ruto, hawataki uchaguzi huo uende raundi mbili kwa vile uchaguzi unaweza kuangukia mwezi Mei ambapo mashitaka waliyofunguliwa katika kesi ya Uhalifu dhidi ya Binadamu katika Mahakama ya The Hague yataanza kusomwa.
Itakuwa vigumu kwao kufanya kampeni na wakati huohuo kuhudhuria kesi The Hague.
Ndiyo maana mshindi ni lazima apatikane katika raundi ya kwanza kwa kundi la akina Kenyatta.

Uchaguzi huo umepangwa kufanyika Machi 4 huku kukiwa na taarifa zinazoonyesha kuwa umeigawa nchi hiyo katika mapande makubwa ya ukabila hali inayozua hofu kwamba huenda fujo zilizotokea wakati wa uchaguzi uliopita zikajirudia.
Maoni mbalimbali yamekuwa yakionyesha kwamba kuna ushindani mkali kati ya Raila na Uhuru Kenyatta na mmoja wao ndiye anayetarajiwa kuwa rais.
Uhuru ni mtoto wa rais wa kwanza wa Kenya, Jomo Kenyatta na anatoka katika kabila kubwa zaidi la Wakikuyu, Raila ni mtoto wa makamu wa kwanza wa rais wa taifa hilo, Jaramogi Oginga Odinga, anatoka katika kabila la Wajaluo ambalo ni la tatu kwa ukubwa.
Wachambuzi wa masuala ya kisiasa nchini Kenya wanasema kwamba kuna hofu imejengeka kwa Wakikuyu kwamba iwapo taifa hilo litaongozwa na rais kutoka kabila la Wajaluo, basi watanyang’anywa mali zao na kutakuwa na ulipizaji kisasi.
Sehemu kubwa ya matajiri nchini Kenya wanatoka katika kabila la Kikuyu na inadaiwa utajiri wao ulitokana zaidi na ukaribu wao na Jomo Kenyatta na wanahofu kwamba serikali ya Odinga inaweza kunyang’anya mali zao.
Wajaluo wana madai pia kwamba wanasiasa maarufu kama vile Tom Mboya, Jaramogi na Dk. Robert Ouko, ama waliuawa au kuondolewa madarakani kwa hila na wale wanaoitwa “Mafia wa Kikuyu” kwa lengo la kuwadidimiza na Wakikuyu wana hofu serikali inayoongozwa na Mjaluo inaweza kuanza visasi kwa mauaji hayo.
Wajaluo wanadai pia kwamba kati ya marais watatu waliopita wa Kenya; Kenyatta, Daniel arap Moi na Mwai Kibaki, kumekuwapo na Wakikuyu wawili na Mkalenjini mmoja na kwamba sasa huu ni wakati wao kutoa rais wa taifa hilo kubwa kibiashara katika ukanda wa Afrika Mashariki.
Wanadai pia kwamba umefika wakati kwa Wakikuyu kuacha Mjaluo atawale nchi hiyo kama vile Jaramogi alivyomsapoti Jomo kwenye miaka ya 1960 na Raila alivyomuunga mkono Kibaki miaka 10 iliyopita.


