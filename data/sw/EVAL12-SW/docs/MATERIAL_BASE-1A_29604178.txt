
Huenda bei ya tumbaku ikapandishwa
Na MWANGI MUIRURI
NAIROBI HUENDA bidhaa za tumbaku zipande bei kwa asilimia 12 mwezi ujao ikiwa mapendekezo ya Waziri wa Afya Bw James Macharia kwa Wizara ya Hazina Kuu ya kuongeza ushuru yatatekelezwa.
Ikiwa mapendekezo hayo yatatiliwa maanani, basi waziri wa Fedha Bw Henry Rotich atatangaza nyongeza hiyo ya ushuru katika taarifa yake ya bajeti ya matumizi ya pesa za serikali ya mwaka wa 2014/ 15 katika kipindi cha siku 10 zijazo. 
Bw Macharia alisema katika pendekezo hilo la wiki jana kuwa nyongeza hiyo itasaidia serikali kupambana na athari mbaya za utumizi wa tumbaku hapa nchini.
“Ni msimamo wa Wizara ya afya kuwa nyongeza ya asilimia 12 itatusaidia kupunguza matumizi ya sigara hapa nchini kwa asilimia nane,” akasema.
Kupungua kwa matumizi ya tumbaku kutatokana na kampuni za bidhaa za tumbaku kupandisha bei zao hivyo basi kuwalazimu watumizi aidha kupunguza matumizi au watupilie mbali uraibu huo.
Bw Macharia alisema kuwa bidhaa za tumbaku huchangia asilimia 50 ya wagonjwa ambao hutafuta ushauri wa madaktari kila mwaka, na asilimia 60 ya wale ambao huishia kulazwa hospitalini.
Aidha, serikali hutumia takriban Sh15 bilioni kutibu maradhi yanayotokana na kilimo na utumizi wa bidhaa za tumbaku kila mwaka, huku ikizoa Sh5.7 bilioni kutokana na ushuru kutoka kwa sekta hiyo.
Kuna takriban wakulima 20, 000 wategemeao kilimo cha tumbaku kujipatia riziki wengi wakiwa ni kutoka eneo la Nyanza haswa jamii za Wakuria na wengine wakitoka eneo la Magharibi na Kati.
Tayari, Shirika la the Institute for Natural Resources and Technology Studies (INRS) limetoa wito kwa serikali ianze mradi wa kumaliza kilimo cha tumbaku hapa nchini kwa kutenga kitita cha Sh25 Bilioni.


