
Wakataa kushirikiana na waziri mkuu
BENGHAZI, Libya WAASI wa Libya wanaodhibiti bandari kuu za mafuta mashariki mwa taifa hili walisema kwamba hawatashirikiana kamwe na waziri mkuu mpya Ahmed Maiteeq, wakimtaja kama “haramu”. 
Mtangulizi wa Maiteeq, Bw Abdullah al-Thinni, alikuwa ameafikiana na waasi hao kufungua tena bandari nne, lakini kufikia sasa ni zile ndogo za Hariga na Zueitina pekee zilizorejeshwa kwa vikosi vya serikali.
Pande zote mbili zilikubaliana kufanya mazungumzo zaidi ili kufungua tena vituo vya Ras Lanuf na Es Sider vya kuuza mafuta nje. Lakini matamshi ya waasi hao jana yaliashiria juhudi hizo zitagonga mwamba.
“Maiteeq alitwaa uongozi kwa njia haramu,” msemaji wa waasi Ali Hasi alisema, bila kufafanua. 
Maiteeq aliapishwa Jumapili baada ya uchaguzi uliojaa vurugu bungeni. Manaibu wengi wamepinga uteuzi wake. 
MASHIRIKA


