
Wasanii kutoa msaada maafa ya Kagera

Imeandikwa na Mwandishi Wetu

Imechapishwa: 11 Oktoba 2016

MTANDAO wa wasanii Tanzania (SHIWATA), unatarajia kukabidhi mchango wa maafa ya tetemeko la ardhi kwa wananchi wa mkoa wa Kagera wiki ijayo.

Awali mtandao huo ulipanga kufanya tukio hilo Ijumaa ya Oktoba 14 lakini imeingiliana na ratiba nyingine kwa vile siku hiyo ni kumbukumbu ya kifo cha Baba wa Taifa, hayati Mwalimu Julius Nyerere.
Mwenyekiti wa Shiwata, Cassim Taalib akizungumza katika mkutano wa wanachama amesema mpaka sasa fedha ambazo zinatarajiwa kukabidhiwa ni Sh 600,000 ambazo kati ya hizo Sh 100,000 zimechangwa na wanachama katika mkutano huo.
Alisema wakati maandalizi ya kukabidhi fedha hizo yakiendelea siku hiyo ambayo Shiwata imetenga kwa ajili ya kufanya kazi za kumuenzi Baba wa Taifa, Nyerere viongozi wa kitaifa ambao walikuwa wapokee mchango huo watakuwa Simiyu katika sherehe ya kuzima Mwenge wa Uhuru.
Katika mkutano huo wanachama waliahidi kuendelea kuchangia matukio yote ya kijamii na wengi wameahidi kuwasilisha vifaa mbalimbali na nguo kwa waathirika wa tetemeko la ardhi Kagera.
Wakati huo huo Shiwata imetoa ofa ya Sh milioni 3.2 kwa wanachama wake watakaojenga nyumba za kuishi katika kijiji chao cha Mwanzega Mkuranga.
Akifafanua kuhusu ofa hiyo, Taalib alisema gharama za kusafirisha vifaa vya ujenzi, gharama za kusafisha eneo la kujenga na ekari moja ya kulima bustani watapewa bure.
Alisema kasi ya wanachama kujenga na kuhamia kijijini inaridhisha mpaka sasa nyumba 200 zimekamilika na nyingine zinaendelea kujengwa.
Taalib alisema huduma za jamii kijijini hapo zinafanyiwa kazi ambapo huduma ya maji safi na salama ya kisima kirefu itapatikana mapema.


