
Miradi ya Maji na Uwanja wa Ndege Songwe yampa jeuri Kikwete Jul 25, 2012

HATUA ya Rais Jakaya Kikwete kutua kwenye Uwanja wa Kimataifa wa Songwe Jumapili wiki hii, ilitosha kutoa ujumbe wa kukamilishwa kwa ujenzi wa uwanja huo mwaka huu, lakini kubwa ulimpa kujiamini zaidi kuhusu ahadi zake kwa wananchi wa Mkoa wa Mbeya.
Ujenzi wa Uwanja wa Songwe ulianza katika kipindi cha Rais Benjamin Mkapa, lakini umefikia hatua ya kukamilika mwaka huu ikiwa barabara ya kutua na kuruka ndege imekamilika katika ubora uliowafurahisha hadi marubani waliomleta hapa Rais Kikwete siku hiyo.
Baada ya kutua, na ndege iliyomleta Rais Kikwete, aina ya F28, rubani Kapteni Dominic Bomani aliambia Raia Mwema: “Uwanja ni mzuri sana, hauna bumps (matuta), uko smooth (ni laini), runway (barabara ya kupaa na kutua) ni pana, ni mrefu sana km 3.3, uko eneo zuri halina milima wala miti, upo clear (upo kweupe) sana.” Kwa mujibu wa rubani huyo aliyeanza kazi hiyo mwaka 1976, uwanja huo kwa sasa, pamoja na kutokuwapo kwa vifaa muhimu, hauna matatizo kabisa kutumika kwa ndege za abiria.
Kujiamini kwa Rais Kikwete kuliongezeka zaidi pale alipofika Swaya kuzindua Mradi wa Maji Safi na Usafi wa Mazingira kwa Jiji la Mbeya, ukiwa moja ya miradi mikubwa iliyotekelezwa katika awamu ya uongozi wake.
Mafanikio katika utekelezaji wa miradi hiyo miwili inaelezwa na wachambuzi wa masuala ya kisiasa mkoani humo kuwa ndiyo sababu kuu ya Rais Kikwete kuwaahidi wananchi wa Mkoa wa Mbeya kurudi tena mkoani humo zaidi ya mara moja katika kipindi cha miezi mitano iliyosalia kukamilisha mwaka wa 2012.
Mbali na ahadi hiyo aliyoitoa jioni ya Jumapili baada ya kupokea taarifa ya Mkoa, Rais Kikwete aliwashangaa baadhi ya wanasiasa ambao hata hivyo hakuwataja kwa vyama wala majina yao, akisema wamekazana kushawishi wananchi kutoshiriki kwenye shughuli za maendeleo.
Akizungumza kabla ya uzinduzi wa mradi huo mkubwa wa maji wenye kituo chake kwenye Kijiji cha Swaya jijini Mbeya, Rais Kikwete alisema: “Tunajenga nyumba moja ya nini kugombania fito?” Pamoja na kutowataja wanasiasa aliodai wanashawishi wananchi kutoshiriki shughuli za maendeleo, hata hivyo, hadhara yake iliondoka na ujumbe kwamba alikuwa akiwarushia madongo Chama cha Demokrasia na Maendeleo (CHADEMA), hususani pale aliposema:
“Wengine wanatafuta ugomvi kila siku badala ya kuhamasisha maendeleo, tuone mwaka 2015 watawaeleza nini wananchi, sisi chama chetu kinawahudumia wananchi wakati wengine wanawazuia wasiende kwenye miradi ya maendeleo, ikifanikiwa wao wanakuwa wa kwanza kuhitaji huduma wakati hawakushiriki kuhamasisha.” Mbali ya kauli hiyo, Rais Kikwete alitumia muda mwingi kuzungumzia umuhimu wa kuilinda rasilimali maji, akitahadharisha kuwa isipolindwa itatoweka miaka si mingi ijayo.
“Rasilimali maji inaendelea kupungua kwa hiyo kutumia maji kwa uangalifu ni jambo la lazima,” alieleza Rais Kikwete.
Pamoja na kutoa tahadhari hiyo, Rais Kikwete aliwakumbusha wananchi kuhusu uamuzi wake kuwaondoa wafugaji waliovamia Bonde la Ihefu mara alipoingia madarakani 2005, na kuweka wazi kwamba hatokubaliana na yeyote atakayevunja sheria zenye kusimamia utunzaji wa maji na vyanzo vyake.
Kwa mujibu wa sheria iliyopo sasa hairuhusiwi kuendesha shughuli za kibinadamu ndani ya eneo la mita sitini kutoka kwenye vyanzo vya maji, lakini hata hivyo watu wamekuwa wazito kutekeleza sheria hiyo huku baadhi ya watendaji katika mamlaka zilizopewa jukumu la kusimamia sheria hizo wakishiriki uvunjaji wake.
Katika kukabiliana na tatizo hilo, Rais Kikwete aliagiza wanawake wahusishwe na wao ndio wawe wengi kwenye Kamati za Maji akiamini kwa kufanya hivyo miradi itakuwa salama. 
“Wanaume hawana uchungu, wao wanaangalia fedha, siku zote wao hukimbilia sehemu zenye fedha, zile zisizo na fedha huwaweka kina mama, kamati za maji ziwe na wanawake wengi, hawa wana uchungu kwa hiyo miradi itakuwa salama,” alisema Rais Kikwete.
Mradi wa Maji Safi na Usafi wa Mazingira jijini Mbeya umetekelezwa kwa pamoja kati ya serikali ya Tanzania na washirika wake wa Maendeleo wa Jumuiya ya Ulaya, ukigharimu shilingi bilioni 79.5.
Mchanganuo wa uchangiaji katika mradi huo unaonyesha kuwa Serikali ya Tanzania imechangia shilingi bilioni 29.1, Jumuiya ya Ulaya shilingi bilioni 36.9 na Serikali ya Ujerumani shilingi bilioni 13.5.
Balozi wa Ujerumani nchini, Klaus Peter Brandes alisema kuwa tangu mwaka 1973 Ujerumani imekuwa ikishirikiana kwa karibu na Serikali ya Tanzania katika miradi mbalimbali ya maendeleo na akaahidi kuendelea na ushirikiano huo, huku
Kamishna wa Maendeleo Jumuiya ya Ulaya akielezea furaha yake kutokana nakukamilika kwa mradi huo akisema unatoa fursa kwa wananchi wa jiji hilo kupata maji safi na salama.
Kikwete awaumbua viongozi
Katika kikao chake na viongozi wa Mkoa wa Mbeya jioni, Rais Kikwete aliwaangiza viongozi nchini kusimamia maslahi ya wananchi, akisema:
“Simamieni wakulima, upande unaowanufaisha wakulima, msisimamie upande unaowanyonya, mtakuwa hamtendi haki, mkulima amiliki mazao yake, kwa hiyo tutengeneze mifumo utakayowakomboa wakulima,” alisema Kikwete akijibu hoja kuhusu mgogoro wa zao la kahawa wilayani Mbozi. 
Katika mgogoro huo kumekuwapo na mvutano wa muda mrefu sasa kati ya wakulima wa zao hilo wilayani humo na viongozi ngazi ya wilaya na mkoa kwa upande mmoja na kampuni moja ya ununuzi kwa upande wa pili.
Wakati baadhi ya wakulima na viongozi mkoani humo wakipinga uuzaji kahawa mbichi (cherry) kampuni hiyo imekuwa ikipinga kwa maelezo kuwa sheria inawaruhusu kufanya hivyo.
Wizi unaobainishwa kufanyiwa wakulima ni kwamba wanunuzi wa kahawa mbichi huinunua kwa kati ya shilingi 500 hadi 600 kwa kilo ambapo kilo tano za kahawa hiyo huzalisha kilo moja ya kahawa iliyokaushwa na ambayo huuzwa kwa shilingi 10,000, hatua inayoipatia kampuni hiyo faida maradufu kwani wao huuza kulingana na madaraja.
Rais Kikwete alikubaliana na msimamo wa uongozi wa Mkoa kupinga biashara hiyo baada ya kuridhika kwamba inamnyonya mkulima na haimuondolei umasikini.
Hata hivyo aliwashukia viongozi wa serikali na vyama vya siasa akisema ni sehemu ya wizi huo kutokana na baadhi yao kushiriki kwenye biashara hizo za kitapeli, kupitia tenda.
“Hizi bodi zina watu wazito, lakini wakifika huko wanabadilika, wana compromise, unateua ukitegemea atakusaidia akifika huko, unaanza kusikia sasa ndiyo umemtajirisha,” alisema huku akibainisha kuwa hata pale kwenye mkutano wapo wasiokubaliana na msimamo wa serikali ya mkoa, kisha akasema: “Umdhaniye ndiye kumbe siye, na umdhaniaye siye kumbe ndiye anayekusaidia.” Kukamilika kwa mradi huo kumeongeza uwezo wa uzalishaji maji ambapo sasa jiji hilo litakuwa na uwezo wa kuzalisha lita milioni 51.89 za maji kwa siku wakati mahitaji ya wakazi wake 381,000 ni lita milioni 38 kwa siku hivyo kuwepo kwa ziada ya kutosha ya maji na kwamba kiwango hicho kitatosheleza mahitaji ya wakazi wa jiji hilo na matumizi ya viwandani hadi mwaka 2017.


