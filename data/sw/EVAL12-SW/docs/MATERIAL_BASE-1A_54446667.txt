
Mchina afanya uzalishaji bila kibali

Imeandikwa na Basil

Imechapishwa: 09 Oktoba 2016

KIWANDA kinachomilikiwa na raia wa China cha UNBERG INTERNATIONAL kimetozwa faini ya Sh milioni 25 kwa kukiuka Sheria ya Mazingira ya mwaka 2004 na kanuni zake.

Kiwanda hicho ambacho kinatengeneza mifuko itumikayo kufungia bidhaa mbalimbali kama sabuni, saruji na sukari, kimebainika kinafanya kazi ya uzalishaji ambayo ni hatarishi kwa mazingira bila kuwa na vibali.
Aidha shughuli zake za uzalishaji zinafanyika katika mazingira hatarishi kwa wafanyakazi. 
Hayo yamebainika wakati wa ziara ya siku mbili ya Naibu Waziri, Ofisi ya Makamu wa Rais, Muungano na Mazingira, Luhaga Mpina alipokua akikagua baadhi ya mazingira ya jiji la Dar es Salaam na viwanda, ndipo alipoingia katika kiwanda hicho kilichopo katika eneo la viwanda barabara ya Mandela kwa kushtukiza na kujionea namna ambavyo raia hao wa China wanavyotiririsha uchafu wa kinyesi cha binadamu katika Mto Msimbazi.
“Tunawapenda na kuwajali wawekezaji ila kwa uchafuzi huu mnaoufanya hapa hata kama ingekuwa nchini kwenu hii isingeruhusiwa, nilitaka kiwanda hiki kifungwe kabisa lakini lazima taratibu za kisheria zifuatwe. Kiwanda hakina hata cheti kimoja kinachowaruhsu kufanya kazi hizi,” alisema. 
Akitaja adhabu dhidi ya kiwanda hicho Mratibu wa Kanda ya Mashariki kutoka Baraza la Taifa la Hifadhi na Usimamizi wa Mazingira (NEMC), Jafari Chimgege alisema kiwanda hicho kinatakiwa kulipa faini hiyo ndani ya siku saba na kuacha kutiririsha uchafu huo na kurekebisha usafishaji wa viroba kiwandani hapo, kupata cheti cha tathmini ya athari za mazingira pamoja na vibali vingine vya uwekezaji nchini.


