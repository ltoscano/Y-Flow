Makáko ayókí malámu mpenzá. Akamátí mabɔ́kɔ atíí na líbenga. Abéndí mpé makáyá míbalé mpɔ̂ ya bobimisi mílinga mya lokúmu. Apésí mɔ̆kɔ́ na Mákalámbá. Atíí mɔ̆kɔ́ mpé o likoló ya mbebu ya yĕ. Mákalámbá abéndí alimɛ́ti ezalákí likoló lya mɛ́sa. Abɛ́tí mɔ̆kɔ́ epelí. Apelísí likáyá lya moníngá wa yĕ Makáko mpé apelísí óyo ya yĕ lokóla. Makáko abéndí likáyá. Abwákí mólinga o likoló poyi. Atálí míso o nsé na nsima •atómbólí• o likoló.

Atálí Mákalámbá na elɛngi nyɔ́nsɔ mpé alobí te, "Lɛlɔ́ ndeko wa ngáí Mákalámbá, nakokí koyébisa yɔ̆ esɛngɔ ngáí nazalí na yangó tɛ̂ mpɔ̂ útá nayéí, nakútání naíno na moto akolobela ngáí makambo na nzelá ya yangó boye lokóla yɔ̆ olobélí ngáí tɛ̂.

"Bayíké •bakotúnaka• sé sɔ́kí nabálá mwăsí ya mondɛ́lɛ́. Basúsu bakotúnaka ngáí ndé sɔ́kí bakɛí o Mpótó bakokí kobálana na băsí mindɛ́lɛ́. Basúsu bakotúna sɔ́kí mwăsí ya mɔndɛ́lɛ́ azalí lokóla mwăsí ya bísó ya Kongó. Bato basúsu bakotúna ngáí sɔ́kí kúna na Mpótó bilɔ́kɔ ya kolíya sé mámpa. Basúsu mpé bazalí kokanisa sɔ́kí Mpótó ezalí mokili bakosálaka tɛ̂, nyɔ́nsɔ ekobima sé yangó mɔ̆kɔ́. Basúsu bakotúna sɔ́kí kúná na Mpótó ezalí na mabelé tɛ̂ mpɔ̂ ya misálá, tŏ mpé na Mpótó bakokúfaka tɛ̂. Basúsu bakotúna ngáí sɔ́kí kúná na Mpótó ezalí lokóla paladíso. Basúsu mpé bakotúna ngáí sɔ́kí bakokí komɔ́na Nzámbe na Mpótó.

"Omɔ́ní te ndéngé ya mitúná mya pámba bôngó ezalí atá kopésa ngáí esɛngɔ tɛ̂. Mpé nazalí komíkanisa sɔ́kí bato bánsɔ ba bísó bakokanisaka sé ndéngé wâná.

"Ndé na lɛlɔ́ namɔ́ní te atá bato míngi bakokanisaka makambo ya pámbapámba, ndé mɔ̆kɔ́ akokí kokanisa makambo ya sɔ̂lɔ́. Na lɛlɔ́ nakútání na moto alingí áyébá makambo ma sɔ̂lɔ́, alingí áyóka mpé átála na káti ya maloba bakolobela yĕ sɔ́kí ndéngé níni yĕ akokí kokanisa mpɔ̂ ya bolámu ya Kongó.

"Sɔ̂lɔ́, Mpótó ezalí mbóka ya makambo ndéngé na ndéngé. Nakokí koloba te makambo mánsɔ mazalí sé malámu mpé nakokí koloba te sé mánsɔ mazalí mabé mpé tɛ̂. Wâná nakokí tɛ̂. Ndé lokóla na lisoló óyo ngáí ná yɔ̆ tozalí koloba sika óyo ezalí lisoló lya bobɔngisi mbóka, ebɔngí sé náloba makambo matálí mbóka. Ebɔngí sé náyébisa yɔ̆ ndéngé bangó bazalí kobɔngisa mbóka ya bangó.

"Na bôngó ebɔngí óyóka malámu níni wâná mwâná mondɛ́lɛ́ káti ya mbóka ya yĕ.

"Ntángo nalongwáká na Kongó, nazaláká na mibú motóbá. Tatá na ngáí mpé mamá na ngáí bakamátá bangó na mosálá ya bóyi na libóta mɔ̆kɔ́ ya Bɛ́lɛsi mpé bakɛndɛ́kɛ́ na bangó kínô Mpótó. Ekómí bangó o Mpótó, mamá akokí malíli ya Mpótó tɛ̂. Mikɔlɔ mínsɔ bokoni na bokoni. Mosíká tɛ̂ mamá ayéí kokúfa. Totíkálí wâná sé ngáí ná tatá.