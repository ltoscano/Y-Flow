
Huu ni upuuzi asema Jaji Warioba Jun 01, 2012

WAZIRI Mkuu mstaafu, Jaji Joseph Warioba amezungumzia taarifa za kwamba anatakiwa kukamatwa na kufikishwa mahakamani kwa tuhuma za ufisadi akiziita taarifa hizo kuwa za kipuuzi zenye malengo maalumu.
Akijibu hoja za kuwapo taarifa za kumatwa kwake zilizoenea kwa muda mrefu sasa, Jaji Warioba katika mahojiano maalumu na Raia Mwema wiki hii alisema kwamba amepokea hadi ujumbe wa maandishi ukionyesha kwamba anatakiwa kukamatwa na kushitakiwa.
“Maneno hayo nimeyasikia. Kusema kweli kwangu mimi naona ni maneno ya kipuuzi,” anasema Jaji Warioba, ambaye aliongoza Tume ya Kero ya Rushwa mwaka 1996, tume ambayo hadi sasa imekuwa ikirejewa na watafiti mbalimbali duniani.
Katika hali ya kujiamini, Jaji Warioba alisema ilifikia mahali aliposafiri watu wakaamini kwamba amekwisha kukamatwa na hivyo baadhi ya watu wakawa wanaendeleza maneno ya kwamba atashitakiwa.
“Kama mwezi mmoja uliopita nililetewa maandishi yaliyokuwa katika mtandao kwamba mimi pamoja na viongozi wengine watatu tungekamatwa muda si mrefu. Pia nilipigiwa simu nyingi na kuletewa ujumbe wa simu. Baadhi ya watu walifika ofisini kuhakikisha kweli sijakamatwa. Hawakuamini niliyowaambia kwa simu,” alisema Warioba na kuongeza:
“Mwanzo wa mwezi huu nilienda Ghana wakati wa uchaguzi. Nilikuwa huko kwa majuma mawili. Niliporudi nilikuta kuna maneno mengi sana. Baadhi ya watu waliamini tayari nimekwisha kukamatwa kwa sababu hawakuweza kunipata kwenye simu. Wengine waliniambia kwamba wanazo habari za uhakika kutoka Ofisi ya Mkurugenzi wa Mashitaka (DPP) kwamba kesi dhidi yangu imekamilika.” Alisema kwa hakika anaona maneno hayo ni majungu yanayoenezwa na watu wenye ajenda binafsi. Alisema Warioba:
“Msingi wa jambo hili ni kampuni ya kusafisha dhahabu ya Mwananchi Gold. Mwaka 2006 baadhi ya magazeti yaliandika habari ambazo iliziona kuwa ni kashfa.
Tulipeleka kesi mahakamani kushitaki magazeti hayo na maandalizi yote ya mahakamani yamekamilika na kilichobaki ni kupangiwa siku ya kusikilizwa,” alisema.
Jaji Warioba alisema suala hilo lilijadiliwa pia bungeni kupitia kamati ya Bunge ya Hesabu za Mashirika ya Umma (POC) iliyobainisha kwamba hakukuwa na kashfa yoyote katika mradi huo wa kusafisha dhahabu na hivyo kuendelea kushangazwa na maneno yanayoendelezwa dhidi yake kuhusiana na mradi huo.
“Kinachonisikitisha ni kwamba mradi wa kusafisha dhahabu ulikuwa na manufaa makubwa kwa taifa. Kama mradi usingevurugwa dhahabu yote ya Tanzania ingekuwa inasafishwa nchini. Tungeweza hata kusafisha dhahabu kutoka nchi jirani.
Lakini kwa sababu ambazo mimi sizijui, inaonekana wazi kuna watu wanataka mradi ufe,” alisema.
Mwenyekiti wa Kamati ya Bunge ya Hesabu za Mashirika ya Umma (POC), Mbunge wa Kigoma Kaskazini, Zitto Kabwe, amekiri kujadiliwa kwa suala hilo katika kamati yake na akasema kwamba suala hilo lina matatizo ya kitaalamu zaidi ambayo hayamgusi Jaji Warioba na kwamba yuko tayari kumtetea mahali popote mwanasiasa huyo mstaafu.
“Ni kweli hili suala lilifika katika kamati yetu na kwamba wanaotaka kumshitaki Jaji Warioba kwa hili naona hawako sahihi. Nasema nitakuwa wa kwanza kwenda mahakamani ama popote kumdhamini Jaji Warioba na ikibidi kumtetea,” alisema Zitto.
Habari za ndani ya Kamati ya POC zinaeleza kwamba, suala la Mwananchi Gold lilitolewa ufafanuzi na Gavana wa Benki Kuu ya Tanzania (BoT), Profesa Benno Ndulu, ambaye alielezea sababu za kukwama kwa mradi huo ambao ulilenga kusaidia wachimbaji wadogo na pia kusaidia kuongeza thamani dhahabu ya Tanzania.
Katika kikao hicho, Mbunge wa Arumeru Magharibi (CCM), Elisa David Mollel, alitaka kujua kuhusiana faida ya BoT katika hisa zake ndani ya kampuni ya Mwananchi Gold, baada ya kuwekeza 272,000,000/- kwa miaka mitatu bila kupata faida na badala yake kampuni hiyo imekuwa ikiendeshwa kwa hasara.
Gavana Ndulu alisema madhumuni ya mwanzo Serikali ilipoamua kushiriki kwenye kampuni hiyo ilikuwa ni kununua dhahabu kwa wachimbaji wadogo wakitarajia kuuza dhahabu yao kwa asilimia 85 ya bei ya soko la dunia ili faida itokane na tofauti baada ya usafishaji.
“Bodi yetu iliamua ya kuwa BOT itasitisha ushiriki wake wa kwenye kampuni hii, itataka ilipwe mkopo wake uliotoa kwa kampuni hii kwa shughuli na imepeleka taarifa hiyo kwa Bodi ya Mwananchi Gold na matarajio yetu ni kwamba hii ni shughuli ambayo tutakuwa tumejiondoa,” alisema Ndulu.
Kuhusiana na sheria kuruhusu BoT kufanya biashara, Gavana Ndulu alikuliwa akisema kwamba wanaruhusiwa kuingia kwenye shughuli zozote za bullion ikiwa ni pamoja na vito vya thamani na dhahabu na kwamba si mara ya kwanza na pia hufanyika nchi nyingi duniani.
Gavana aliwaambia wajumbe wa POC kwamba walitarajia usafishaji dhahabu ungefanyika kwa ufanisi mkubwa kutokana na kuamini kwamba wananchi watauza dhahabu kwa asilimia 85 ya bei ya dunia. 
“Sasa huyo huyo mwananchi unataka kumsaidia anasema hapana, mimi nataka asilimia 99. Sasa kama faida yako ilikuwa itokane na hiyo difference inakuwa haiwezekani. Kwa hiyo sisi tumeona prospectively ingawa kampuni inaangalia uwezekano wa kupata mwekezaji atakayeingia labda katika down stream ya kutumia dhahabu kutengeneza vito na vitu kama hivyo; lakini hili si eneo ambalo BOT wangehusika,” alisema.
Mbali ya BoT kuwa na asililimia 35 ya hisa katika kampuni ya Mwananchi Gold Limited, kampuni nyingine zenye hisa ni Mwananchi Trust Limited yenye asilimia 30, Chimera Limited asilimia 20 na NDC asilimia 15.
Mashitaka yanayotajwa tajwa dhidi ya Warioba yanaelezwa kuweza kuwa na mkono wa kisiasa wenye lengo la kupunguza kasi ya “kelele za ufisadi” zinazoendelea kupigwa na wananchi na mwanasiasa huyo mstaafu kuonekana kuwa ‘mwiba’ kwa wanasiasa wa sasa hususan kuelekea Uchaguzi Mkuu wa mwaka 2010.
Hakuna aliyepatikana kuweza kuzungumzia kwa hakika kuhusiana na mashitaka dhidi ya Jaji Warioba, ikiwa ni pamoja na Mkurugenzi Mkuu wa Taasisi ya Kuzuia na Kupambana na Rushwa (TAKUKURU) Edward Hosea kutopatikana wiki hii.
TAKUKURU ndio wanaotajwa kuchunguza mradi wa Mwananchi Gold kwa muda mrefu sasa.
Kwa upande wake, DPP, Elieza Feleshi, hakuweza kupatikana pamoja na simu yake ya mkononi kuwa inaita mara kadhaa bila majibu na wakati mwingine kupokelewa na hatimaye kukatwa.
Pamoja na watendaji hao kutopatikana, mmoja wa maofisa waandamizi wa TAKUKURU ameithibitishia Raia Mwema kwamba kati ya kesi kadhaa inazoandaa TAKUKURU kesi ya Mwananchi Gold imo.
Raia Mwema imewahi kuambiwa kwamba baadhi ya wakurugenzi wa Mwananchi Gold kama Yusuf Mushi wamepata kutafutwa wahojiwe lakini ikashindikana kwa ugonjwa na kwamba Mkurugenzi mwingine, Vulfrida Mahalu katika siku za karibuni amehojiwa mara mbili na taasisi hiyo. Hakuna aliyepatikana kueleza undani wa mahojiano hayo.
Mwanasiasa mmoja mkongwe ameliambia Raia Mwema kwamba kwa sasa Warioba ni mmoja wa wanasiasa wanaoonekana kuwa mwiba kwa wanasiasa wa sasa kutokana na msimamo wake usiotetereka na kuwa mtu pekee asiye na makundi.
“Warioba anaonekana kuwa tishio kwa wanasiasa wengi kwa kuwa hatetereki na hana makundi na kwa kuwa kwake na mahusiano na wanasiasa wa makundi yote na hata wa upinzani na wasomi wengi anawatisha zaidi. Hilo inadaiwa haliwapendezi wengi na kwa kweli wanaweza kutafuta kitu cha kumdhibiti kabla ya mwaka 2010,” alisema mwanasiasa huyo ambaye amekuwa ndani ya chama tawala kwa miaka mingi.
Habari zinaeleza kwamba kesi zilizokwisha kufunguliwa mahakamani na nyingine zitakazofunguliwa zitalenga kushusha joto la kisiasa lililopanda kutokana na kuonekana kana kwamba watawala hawachukui hatua thabiti juu ya tuhuma za ufisadi zinazowakabili wanasiasa na matajiri kadhaa walio karibu na chama tawala wakati huu wa kuelekea katika Uchaguzi Mkuu wa mwaka 2010.
Kesi hizo, zinatakiwa ziendelee hadi hata baada ya 2010 ili kutoa picha kwamba utawala umedhamiria kupambana na ufisadi hata kama kesi hizo zitakuwa zikitajwa tu na watuhumiwa, hasa wale wa EPA wakiwa wanaendelea na kesi hizo.
Kesi hizo zitakuwa zikiendelea tu mahakamani kama ambavyo imekuwa ikiendelea nyingine ya aina hiyo ya aliyekuwa Balozi wa Tanzania Italia, Profesa Costa Mahalu, bila ya kuwa na mwisho.
Kesi za hivi karibuni, ambazo nazo zimeibua mjadala ni zile zinazowahusu mawaziri wa zamani wa Mkapa, Daniel Yona na Basil Mramba pamoja na aliyekuwa Katibu Mkuu wa Wizara ya Fedha, Gray Mgonja. Wote watatu walishitakiwa kwa mambo waliyoyafanya wakiwa serikalini na walisota rumande kwa siku kadhaa kabla ya kupata dhamana.


