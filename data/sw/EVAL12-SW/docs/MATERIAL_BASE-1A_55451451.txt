
Wazimbabwe waonesha nia ya kuwekeza Dodoma

Imeandikwa na Sifa Lubasi, Dodoma

Imechapishwa: 23 Septemba 2016

PAMOJA na wawekezaji wa hapa nchini kuonesha nia ya kuwekeza mkoani Dodoma viwanda vya saruji na matairi, wawekezaji kutoka Zimbabwe wanataka kuwekeza katika miundombinu kwa kuweka umeme na maji.

Ofisa Mwandamizi wa Uwekezaji Mamlaka ya Ustawishaji Makao Makuu ( CDA), Abeid Msangi alisema hayo jana wakati akizungumza na waandishi wa habari mjini hapa.
Ofisa huyo alisema kwamba tangu Serikali ya Awamu ya Tano kuanza kufanya utekelezaji wa kuhamia Dodoma, kasi ya uwekezaji na wawekezaji mkoani humo imeongezeka.
Akifafanua zaidi alisema kwamba wawekezaji wa ndani wawili wameomba kupatiwa nafasi ya kuwekeza katika kiwanda cha matairi na mwingine kiwanda cha saruji.
“Kama mambo yataenda vyema katika siku za usoni Dodoma itakuwa na viwanda vya saruji na matairi,” alisema Msangi katika mazungumzo yao. Alisema kwamba mkoa una rasilimali za kutosha za madini ya kutengeneza saruji ya chokaa huko Itigi na Mpwapwa ambayo ndiyo kiini cha saruji.
“Unajua hata kiwanda cha saruji cha Mbeya kila mara wanakuja hapa kununua chokaa katika maeneo ya Itigi na Mpwawa,” alisema Msangi.
Akizungumzia wawekezaji kutoka Zimbabwe, Msangi alisema kwamba wawekezaji hao wanataka wao kuwekeza katika kuwapatia wananchi wa Dodoma miundombinu bora, maji na umeme.
Alisema wawekezaji hao, ambao alisema ni mapema, kuwataja, wanataka kuwekeza katika huduma na hawahitaji ardhi katika hilo zaidi ya eneo la kufanyia kazi na ikikamilika wanaondoka.
Aidha alisema kwamba mamlaka hiyo inaendelea kutafuta mwekezaji kwa ajili ya kurekebisha klabu ya CDA ili iweze kutoa nafasi ya ofisi mbalimbali. Aidha alisema kwamba Baraza la Taifa la Mazingira (NEMC) nalo limeomba eneo la kujenga ofisi zake.
Katika siku za karibuni Mkurugenzi Mkuu wa CDA, Paskari Muragiri alisema kwamba wamekamilisha zoezi la upimaji wa ardhi kwa ajili ya wizara na ofisi za ardhi na kwamba wanakamilisha data kanzi kabla ya kuitoa kwa umma.


