
NEEC isimamie vyema ‘mamilioni ya Magufuli’

Imeandikwa na Abushehe Nondo, Maelezo

Imechapishwa: 09 Septemba 2016

BARAZA la Taifa la Uwezeshaji Wananchi Kiuchumi (NEEC), lilianzishwa kupitia sheria ya Taifa ya uwezeshaji wananchi kiuchumi namba 16 ya mwaka 2004, ikiwa ni chombo cha juu cha kusimamia na kuratibu utekelezaji wa Sera ya Taifa ya Uwezeshaji Wananchi Kiuchumi.

Aidha, Baraza hilo la Taifa la Uwezeshaji Wananchi Kiuchumi ambalo lipo chini ya Ofisi ya Waziri Mkuu, linasimamia mkakati wa kitaifa wa Uwezeshaji Wananchi Kiuchumi, kupitia madawati ya uwezeshaji kuanzia ngazi ya wizara, idara, taasisi, mikoa na halmashauri zote nchini. 
Katika kukabiliana na tatizo la mitaji kwa ajili ya kuendesha shughuli za kiuchumi kwa wananchi wanaoishi maeneo ya vijijini, Serikali ya Awamu ya Tano inayoongozwa na Rais John Magufuli iliahidi kutoa Sh milioni 50 kwa kila kijiji kama fedha za Mfuko wa Mzunguko ili kuwasaidia wananchi kuboresha maisha yao.
Kadhalika, miongoni mwa malengo ya kukopesha vikundi vya wajasiriamali kupitia Vyama vya Ushirika vya Akiba na Mikopo (Saccos), ni kuwasaidia vijana katika kuendeleza shughuli mbalimbali za kiuchumi ambazo zitasaidia katika kujiletea maendeleo yao.
Hivi karibuni, Katibu Mtendaji wa Baraza la Taifa la Uwezeshaji Wananchi Kiuchumi, Beng’i Issa alisema kuwa kuna baadhi ya taasisi au watu binafsi ambao wanapita kuwadanganya wananchi kuwa mpango wa Sh milioni 50 kwa ajili ya kila kijiji, zinapitia kwenye taasisi zao na kuwataka wananchi kuwa makini na watu wa namna hiyo.
Pia Beng’i alisema, kuna baadhi ya taasisi ambazo zimekuwa zikiwatoza wananchi fedha katika viwango mbalimbali kwa kile wanachodai kuwa ni ada ya usajili ili vikundi hivyo vya wajasiriamali viweze kusajiliwa na kutambuliwa na hatimaye kufaidika na mpango wa Sh milioni 50.
Nionavyo mimi, NEEC kama chombo cha juu katika kuwawezesha wananchi kiuchumi ambacho pia kipo kisheria, kina wajibu wa kusimamia na kuratibu mpango mzima wa ahadi iliyotolewa na serikali kuhusu kila kijiji kupatiwa Sh milioni 50.
Pamoja na kufuatilia mgawanyo huo wa Sh milioni 50 kwa kila kijiji, NEEC pia inawajibu wa kuhakikisha inawachukulia hatua za kisheria taasisi na wadau wote ambao wanapita kuwadanganya wananchi kuwa wametumwa na Baraza hilo jambo ambalo si la kweli.
Isitoshe, NEEC pia inatakiwa kuwafahamisha wananchi kuhusu utaratibu mzima wa kuwafikia walengwa wa fedha hizo ili kuwaondolea usumbufu ambao unaweza kujitokeza pindi serikali itakapokamilisha mpango wa ugawaji wa Sh milioni 50 kwa kila kijiji.
Vilevile, Baraza hilo la Uwezeshaji wa Wananchi Kiuchumi (NEEC), linatakiwa kuvisimamia Vyama vya Ushirika wa Akiba na Mikopo (Saccos), ambavyo vinaonekana kutotumia vizuri fedha hizo ambazo malengo yake ni kuwasaidia wananchi kujikwamua katika hali ya umasikini.
Hata hivyo, katika kufanikisha mpango huo wa Sh milioni 50 kwa kila kijiji, Baraza linatakiwa kuwaandaa wananchi kwani inaonekana baadhi yao hawana maandalizi mara watakapopata fedha hizo watawezaje kuzalisha baada ya mtaji.
Msukumo wa Serikali ya Awamu ya Tano wa kuwawezesha wananchi kiuchumi ni jambo jema na la kuungwa mkono na kila anayependa maendeleo katika nchi yetu na mwenye moyo wa uzalendo wa kujali hali za maisha za wananchi walio wengi.
Mamilioni ya Magufuli yanatakiwa kusimamiwa vizuri na NEEC ili yatumike vizuri tofauti na ilivyokuwa katika utawala wa Awamu ya Nne wa Rais mstaafu Jakaya Kikwete, ambapo serikali ilitoa fedha za uwezeshaji maarufu kama ‘Mabilioni ya JK’ ambapo hazikuweza kutumika vizuri kutokana na baadhi ya viongozi wa Saccos kudaiwa kutengeneza vikundi feki ili waweze kujikopesha fedha hizo.


