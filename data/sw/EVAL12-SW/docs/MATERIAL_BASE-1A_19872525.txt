
Tatizo la uhaba wa maji
Na MWANGI MUIRURI
WAKAZI wa kaunti za Kiambu na Nairobi watafaidika na ufadhili wa Sh7.4 bilioni kutoka Benki ya Dunia ili kuwatatulia shida ya maji.
Fedha hizo ambazo zitatolewa kwa serikali kuu kama mkopo zitafadhili uchimbaji wa mabwawa ya maji katika maeneo bunge ya Gatundu Kusini na Kaskazini. 
Mabwawa mengine yatajengwa katika maeneo bunge ya Lari na Githunguri.
Kulingana na mpango huo, miundo mbinu ya usambazaji maji hayo itaunganishwa na kaunti ya Nairobi ili kutatua kero la ukosefu wa maji katika mitaa mbalimbali ya jiji kuu.
Haya yalifichuliwa na maafisa wakuu wa serikali ambao walitembelea bwawa la Ngethu kutathmini hali yake.
Mkurugenzi wa huduma za maji nchini Bw Lawrence Simitu alisema mshirika mwingine katika mradi huo ni shirika la maendeleo la Ufaransa (FDA).
â€œPesa ambazo tutapata kutoka kwa FDA zitatumika kupanua mifereji ya maji kutoka bwawa la Ngethu hadi Kwa Maiko, Kirigiti na Gigiri.
Pesa hizo, akaongeza, zitalipwa bila riba yoyote kwa miaka 30 lakini serikali imepewa miaka saba kwanza kabla malipo yoyote kuanza kutekelezwa.
Hii ni kumaanisha kuwa mkopo huu utamalizika kulipiwa 2048.
Kwa sasa, mahitaji ya maji kwa wenyeji wa Nairobi ni lita 750,000 kwa siku lakini uwezo wa serikali wa kutoa maji umesimamia lita 530,000.


