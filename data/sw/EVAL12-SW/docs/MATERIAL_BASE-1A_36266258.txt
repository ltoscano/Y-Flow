
Masomo ya sayansi sekondari ni hatua nzuri

Imeandikwa na Halima Mlacha

Imechapishwa: 16 Septemba 2016

NI wazi kuwa ili kuweza kufikia ndoto ya kujenga uchumi wa viwanda, lazima nchi husika iwe na wataalamu katika nyanja mbalimbali wa kutosha, hususan maeneo yanayohusu sayansi na teknolojia. 

Hali inatokana na ukweli kuwa wataalamu wazalendo, ndio watakaokuwa na uchu na ari ya kuijenga nchi yao kwa kufanyakazi kwa bidii, kuupaisha uchumi wa nchi yao, tofauti na wataalamu kutoka nje, ambao lengo lao ni kwenye maslahi yao binafsi.
Kwa kuliona hilo, hivi karibuni Serikali imetangaza rasmi kuanzisha mwongozo ambao unaelekeza kuanzia sasa masomo ya sayansi kwa shule za sekondari, kwa maana ya kidato cha kwanza hadi cha nne, ni lazima kusomwa na wanafunzi wote.
Awali, kabla ya kutangazwa kwa mwongozo huo, wanafunzi wanaosoma elimu ya sekondari, walikuwa wanaweza kuchagua kusoma masomo wanayoyataka wafikapo kidato cha tatu na kuachana na masomo mengine.
Waziri wa Elimu, Sayansi, Teknolojia, na Mafunzo ya Ufundi, Profesa Joyce Ndalichako, anasisitiza kuwa serikali imechukua hatua hiyo kutokana na dhamira iliyonayo ya kuhakikisha Tanzania inaingia kwenye uchumi wa kati, ambao ni wa viwanda.
Ukweli ni kwamba hatua hiyo ya Serikali ni ya kupongezwa, kwani serikali imeonesha kwa vitendo nia yake nzuri ya kutaka kuongeza idadi ya wanasayansi ili taifa liweze kuendelea na kuweza kufikia kumudu kujiendesha kama taifa la viwanda.
Kwa sasa Tanzania haina wataalamu wa kutosha kutokana na ukweli kuwa bado ilikuwa nyuma katika eneo la sayansi na wanafunzi wengi walikuwa wakiepuka masomo ya sayansi kutokana na changamoto mbalimbali kama vile uhaba wa walimu, vifaa vya maabara na mwamko mdogo katika masomo hayo ya sayansi.
Lakini serikali zilizopita, hususan ya awamu ya nne ilianzisha kampeni rasmi ya kuhamasisha kuanzia ngazi ya wazazi hadi viongozi, kushawishi wanafunzi walioko shuleni kupenda masomo ya sayansi.
Kama hiyo haitoshi, serikali pia ilitoa upendeleo wa pekee kwa walimu wa sayansi kwa kuwapatia mikopo asilimia 100 ili kuongeza idadi ya walimu wa masomo hayo na hivyo kuondoa changamoto ya uhaba wa walimu wa sayansi iliyokuwepo hapo awali.
Aidha katika jitihada hizo za kukuza kizazi cha wataalamu wa sayansi, ilianzishwa pia kampeni ya ujenzi wa maabara nchi nzima kwa kila mkuu wa wilaya, mkoa na watendaji, kuhakikisha shule katika maeneo yao zina maabara za kutosha.
Kwa mwaka wa fedha 2016/2017, serikali imebainisha wazi kuwa inatarajia kuajiri walimu 35,411 katika shule za msingi na sekondari ili kuongeza tija katika sekta ya elimu nchini. Hatua hiyo ni mkakati wa serikali wa kukabiliana na upungufu wa walimu 22,460 wa masomo ya Sayansi na Hisabati.
Kwa sasa idadi ya walimu wa sekondari waliopo ni 88, 999, ambapo kati ya hao walimu 18, 545 ni wa masomo ya Sayansi na Hisabati na 70, 454 ni wa masomo ya Lugha, Sanaa na Biashara.
Hivyo basi endapo serikali itaungwa mkono katika hatua yake hiyo kwa wananchi kuwa mstari wa mbele, kuhimiza watoto wao kupenda na kujikita zaidi katika masomo ya sayansi, ni wazi kuwa miaka ijayo Tanzania itakuwa na hazina kubwa katika eneo la wataalamu wa sayansi na teknolojia.
Jambo la msingi ni kwa serikali kuhakikisha na yenyewe inatatua changamoto zilizopo mashuleni, ikiwemo kuhakikisha shule zote za sekondari, zina walimu waliobobea na wa kutosha wa sayansi, vifaa vya kufundishia masomo hayo na maabara zenye vifaa vya kufundishia, na si majengo tu.
Kila mwanzo wa jambo, mara nyingi hukabiliwa na changamoto mbalimbali. Lakini, ni imani ya Wa tanzania kuwa hatua hiyo, imelenga kujenga kizazi cha kisayansi zaidi kwa maslahi ya nchi, na kadri siku zinavyokwenda jambo hilo, litakubalika zaidi katika jamii na tija yake itaonekana.


