Makáko amó́lobélí te, "Lɛlɔ́ mayɛ́lɛ ya bosololi lisúsu ezalí tɛ̂ mpé nakosála mánsɔ mpɔ̂ bísó na yɔ̆ tósálá mánsɔ mpɔ̂ tólanda lisoló ya bísó ya bobɔngisi makambo ma mbóka ya bísó ya Kongó."

Makáko apésí Mákalámbá mbɔ́tɛ mpé alobí sé te tokomɔ́nana tŏ lóbí tŏ mokɔlɔ ekoyá. Makáko abimí na ndáko mpé akɛí.

Mamá Bolúmbú asílísí na bopési malóngi na mamá Monɛ́nɛ. Na nsúka ya malóngi mâná, •amó́lobélí• te ákɛndɛ na ndáko na bangó, ábénga mobáli wa yĕ mpé ámó́yébisa te ásála lisúsu makelɛ́lɛ tɛ̂.

Monɛ́nɛ ayébákí tɛ̂ te Mokenge, mobáli wa yĕ, asílí abimákí. Akɔ́ta na loténa mpɔ̂ ya bosololi mpɔ̂ ákamata mobáli bákɛndɛ, akútí Mákalámbá azalí koláta mpé azalí komílɛngɛlɛ mpɔ̂ ya boláti kalaváti na epái ya talatála. Abwákí míso boye amɔ́ní moto tɛ̂. Abimí sé bobimi mpé asímbí nzelá ya bozóngi o ndáko. Atíí mpé makanisi na nkándá nyɔ́nsɔ mosíká.

Obɛ́lɛ́ Monɛ́nɛ alingí ákɛndɛ boye, mamá Bolúmbú mpé amó́túní lisúsu na bolobi te ozalí kokɛndɛ na matánga ya bolongoli mpíli ya baNgúma ná yɔ̆ tŏ tɛ̂@