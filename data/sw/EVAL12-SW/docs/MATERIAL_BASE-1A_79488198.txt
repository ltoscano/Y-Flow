JICHO LANGU: Fursa na changamoto za mnadani Dodoma

Imeandikwa na Stellah Nyemenohi

Imechapishwa: 11 Septemba 2016

KILA Jumamosi, watu kutoka maeneo mbalimbali, hukusanyika katika eneo la Msalato ndani ya Manispaa ya Dodoma.

Hili ni eneo lililojipatia umaarufu kutokana na mnada unaosifika kwa nyama choma. Limegeuka kuwa eneo la utalii kutokana na kukusanya watu wa kada tofauti kwa ajili ya kuburudika. Wakazi wa Dodoma waishio kando ya barabara ya Dodoma-Kondoa, ni mashuhuda wa idadi kubwa ya watu waendao katika mnada huo.
Magari binafsi, daladala husheheni watu ambao huenda kushuhudia yanayojiri mnadani. Mnada huu hukutanisha watu na ni kitovu cha mapato kwa watu tofauti ikiwemo serikali ya mtaa husika. Unapofika tu eneo la mnada, unapokewa na msururu wa magari ambayo huegeshwa kando ya barabara hiyo kuu.
Vile vile ng’ombe na mbuzi waliochinjwa kwa ajili ya kitoweo hukukaribisha kabla ya kupokewa na wajasiriamali ambao kazi yao ni kupokea oda za watu za kuchomewa nyama. Hata hivyo, una uhuru wa kwenda kuchagua aina ya nyama unayotaka uchomewe. Vibanda vilivyojengwa kwa miti na kuezekwa kwa karatasi za nailoni ni sifa nyingine inayopamba mnada huo.
Ndani ya vibanda, vipo viti na wamiliki wengi ni wanawake ambao hufanya biashara ya kuuza vinywaji vya aina mbalimbali. Ukihitaji bia, soda, mvinyo, maji unapata kupitia kwa hao wajasiriamali kulingana na kibanda ulichokaa. Kwa hiyo ‘ushuru’ wa kibanda unatokana na kununua vinywaji au nyama, vinginevyo, hupaswi kukaa bila kununua chochote.
Vile vile wapo wauza kachumbari. Unapokuwa umeagiza na kuletewa nyama (ambayo mara nyingi hukatwakatwa mbele yako baada ya kuchomwa), wauzaji hao hupita kwa wateja kunadi kachumbari. Wachoma nyama wana wahudumu ambao hutembea na mabirika yenye maji ya moto kwa ajili ya kunawisha wateja wao.
Kwa ujumla, mnada huu huwa ni kiunganishi cha watu wote kwani wote huhudumiwa karibu mazingira yaliyo sawa. Hakuna cha kundi maalumu wala VIP, bali wateja wote huonekana kwenye vibanda vinavyoweza kutafsiriwa kuwa ni vya hadhi ya chini. Lakini wote huonekana wenye furaha na wenye kuridhishwa na mazingira hayo.
Mnada huu ni kitovu cha kiuchumi si tu kwa wauza nyama, vinywaji na kachumbari. Bali pia serikali ya mtaa ni miongoni mwa wanufaika. Hivi sasa ushuru unakusanywa kwa mfumo wa mashine za kielektroniki tofauti na miaka iliyopita ambayo watoza ushuru walizunguka na vitabu vya risiti. 
Vile vile wapo wakusanya ushuru wa magari wasio rasmi ambao huvizia wanaoegesha magari na kujiajiri kwa kuwaongoza. Kabla ya mwenye gari kuondoka, vijana hao humuwahi na kumuomba fedha wakidai ni malipo ya ulinzi. Aidha, ndani ya mnada huo, zipo huduma za choo ambako kila atumiaye, hulipa Sh 200.
Hakika mnada wa Msalato una matukio mengi. Hata viumbe kama vile mbwa na paka, hukosi kuwaona wakizunguka meza moja baada ya nyingine kwa ajili ya kusaka mabaki ya nyama. Hata hivyo, wakati baadhi ya watu na viumbe hao wakifurahi na kuburudika kwa vyakula, vinywaji , lipo kundi lingine la watu ambalo binafsi, linaleta changamoto kubwa.
Kundi hilo linahusisha watu wanaoomba maarufu kama ‘omba omba’. Hawa hupita meza baada ya nyingine kuomba fedha hata chakula na vinywaji. Wapo ambao hutumia hali ya ulemavu wa viungo vyao au uzee kuomba. Lakini kwa wasio na ulemavu hujieleza ikiwemo wengine kudai wana magonjwa sugu yanayohitaji msaada wa fedha.
Ugonjwa ambao wengi hutaja ni kifafa. Utaona watoto wadogo wakiwaongoza watu wazima ama wazee au wenye ulemavu wa viungo, kuomba fedha. Ikiachwa kundi la ‘ombaomba’, lingine ambalo lipo mnadani si kwa sababu ya kuburudika bali ni kutokana na changamoto ya umasikini, ni watoto wadogo ambao ama hujitumikisha au kutumikishwa kwa shughuli mbalimbali kwa lengo la kupata fedha.
Miongoni mwa shughuli ambayo utashuhudia watoto wakiifanya, ni pamoja na kazi ya kuokota mifupa kwa kupita kila meza na kuomba wateja wamalizapo kula nyama, wawapatie. Ukiwauliza, wanakuambia kilo moja ya mifupa huiuza kwa Sh 1,000 kwa watu wanaotafuta chakula cha mbwa.
Watoto hao ambao wengi huwa katika mwonekano unaotia simanzi, hujieleza kuwa baadhi hutumwa na wazazi/walezi kwa ajili ya familia kujipatia kipato.
Wapo baadhi ya wateja ambao kutokana na kuguswa na watoto hao, huamua kuwakaribisha nyama na soda na wakati huo huo kuwapatia fedha taslimu. Kwa hiyo, ufikapo Dodoma mjini, usikose kushuhudia fursa na changamoto hizi katika mnada huu wa Msalato ambao huanza tangu asubuhi na kuhitimishwa giza linapoingia.


