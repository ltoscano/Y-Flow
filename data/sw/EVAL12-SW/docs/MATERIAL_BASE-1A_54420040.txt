

ELIAS MSUYA
Kwa zaidi ya miaka miwili, kumekuwa na taarifa za kufichwa kwa mabilioni ya fedha katika benki za Uswisi na nchi nyinginezo duniani.
Taarifa ya awali ilitoka ilitokana na ripoti ya Benki ya Taifa ya Uswisi ikionyesha kuwa kuna zaidi ya Sh300 bilioni za Tanzania zilizofichwa kwenye benki mbali mbali nchini humo.
Taarifa za hivi karibuni zilizotolewa na Mtandao wa Kimataifa wa Habari za Uchunguzi (ICIJ) zimeonyesha kuwepo kwa Wa tanzania 99 walioficha kiasi cha Sh210 bilioni katika benki ya HSBC ya Geneva 
Akizungumza na mwandishi wetu pamoja na mambo mengine, Balozi wa Uswisi nchini Olivier Chave anafafanua.
Swali: Kwa zaidi ya miaka miwili, vyombo vya habari vya Tanzania vimekuwa vikijadili mabilioni ya Uswisi. Habari nyingine mpya imeibuka hivi karibuni kuhusu benki ya HSBC ya Geneva. Nini maoni yako katika hili?
Jibu: Kwanza ile habari ya Mabilioni ya Uswisi iliyovuma miaka miwili iliyopita ilitokana na taarifa ya Benki ya Taifa ya Uswisi (Swiss National Bank (the Swiss central bank). Ripoti hiyo ilieleza kuhusu benki 97 kubwa binafsi za Uswisi bila kuweka wazi kiasi cha fedha za wateja wake kutoka nchi husika.
Mjadala uliokuwa ukiendelea Tanzania ulilenga kuwekwa wazi kwa kiasi cha fedha hizo na na kama fedha hizo zilikuwa zinamilikiwa na kuwekwa huko kihalali.
Habari ya Swissleaks ni tofauti kabisa. Ilitokana na ripoti ya kiasi kikubwa cha fedha zinazowahusu wateja wapatao 106’458 wa benki ya HSBC (Private Bank (Switzerland) kati ya mwaka 2006 na 2007.
Taarifa hizo ziliibwa na HervéFalciani aliyekuwa mhandisi wa komputa wa benki hiyo. Baadaye alijaribu kuziuza kwa serikali za Ulaya akidhani atakuwa anapambana na wakwepa kodi. 
Ufaransa walizichukua taarifa hizo na kuzipeleka kwenye gazeti lao maarufu la ‘Le Monde’ na baadaye wakazigawa kwa Mtandao wa Kimataifa wa waandishi wa Habari za Uchunguzi (ICIJ) uliohusisha vyombo vya habari 55 katika nchi 65 duniani vilivyofanya uchunguzi wa kina wa taarifa hizo.
Ripoti ya ICIJ kuhusu “Swissleaks” ilionyesha kuwepo kwa Wa tanzania 99 wateja wa HSBC na walikuwa wamehifadhi kiasi cha Dola za Marekani 114 milioni. Miongoni mwao 17 walionekana kuwa raia wa Tanzania huku wengine wakihusishwa tu na Tanzania.
Kwa hiyo habari hizi mbili ziko tofauti; ya kwanza ni ile ripoti ya Benki ya Taifa ya Uswisi inayotoka kila mwaka nay a pili ni ripoti ya ICIJ ikihusu taarifa za wateja zilizoibwa katika benki ya HSBC miaka saba iliyopita.
Halafu haikuwa rahisi kwa Hervé Falciani kuziuza taarifa zake alizoibwa kwa Serikali za Ulaya, kwa sababu taarifa zilizoibwa huwa hazikubaliki kwenye vyombo vya sheria na ndiyo Serikali hizo zilihofu kuzinunua kwa kuwa zisingeweza kuwashitaki wakwepa kodi wao.
Hata hivyo, mwaka 2008 ulikuwa ni wa anguko la uchumi duniani hivyo nchi za Ulaya zikaona kuwa ukwepaji wa kodi ndiyo chanzo kikubwa cha mdororo huo. Hatimaye nchi hizo zikamtafuta Falciani na kuzinunua.


