Nani kamtuma Nyalandu?
Feb 28, 2014

UAMUZI wa Waziri wa Maliasili na Utalii, Lazaro Nyalandu, kumwondoa kazini Mkurugenzi wa Wanyamapori, Profesa Alexander Songorwa wiki hii na kumteua Paul Sarakikya kushika wadhifa huo umezua maswali mengi kuliko majibu na kimsingi, ni uamuzi unaoweza kutumika kumtilia shaka Waziri huyo.
Kwa muda mrefu sasa Wizara ya Maliasili na Utalii imekuwa miongoni mwa wizara zisizo na utulivu, mawaziri na watendaji wake wamekuwa wakiondolewa kwa sababu mbalimbali.
Wapo mawaziri walioondolewa wizarani hapo kwa shinikizo la kujiuzulu lakini pia wapo wengine walioondolewa kwa kubadilishwa wizara.
Waziri Anthony Diallo na Profesa Jumanne Maghembe ni kati ya mawaziri waliondolewa kwa kubadilishwa wizara. Lakini Waziri Khamis Kagasheki na Ezekiel Maige hao waliondolewa kwa shinikizo la kujiuzulu.
Lakini pia kumekuwapo na kuondolewa mara kwa mara kwa wakurugenzi wa Idara ya Wanyapori, kuanzia Emmanuel Severe aliyewahi kubishana na Waziri wake, Diallo, akimwambia angeondoka yeye kwanza wizarani.
Katika mkutano wake na baadhi ya waandishi wa habari Jumatatu wiki hii, Nyalandu alitangaza kuwaondoa kazini Profesa Songorwa na Sarakikya akateuliwa kukaimu nafasi hiyo, alimwondoa pia Mkurugenzi Msaidizi wa Matumizi Endelevu ya Wanyamapori, Jafari Kidegesho na kumteua Dk. Charles Mulukozi kushika wadhifa huo. Nitajadili shaka yangu kama ifuatavyo.
Je, Nyalandu anayo mamlaka?
Kati ya maswali ya kujiuliza ni kama Waziri Nyalandu anayo mamlaka ya kuteua Mkurugenzi wa Wanyamapori, na kisha kutangaza uteuzi huo mbele ya vyombo vya habari.
Nyalandu anatumia ripoti ya Kamati ya Bunge dhidi ya Operesheni Tokomeza akisema ripoti hiyo ilielekeza achukue hatua alizochukua.
Katika kujibu swali kwamba Nyalandu ana mamlaka ama la, jibu ni kuwa hana hayo mamlaka. Kama ambayo aliwahi kueleza Severe kwamba, Waziri hana mamlaka ya kumwondoa kwa sababu naye ni mteule wa Rais kama alivyo yeye, ndivyo hivyo ilivyo, Nyalandu hana hayo mamlaka.
Na hili liliwahi kuzungumziwa na aliyekuwa Katibu Mkuu Kiongozi, Philemon Luhanjo, ambaye alitengua uamuzi wa Waziri Diallo dhidi ya Severe ingawa baadaye Rais Jakaya Kikwete aliridhia kuondolewa kwa Severe, mwaka 2007.
Je, Nyalandu katoa wapi ujasiri?
Swali jingine la kujiuliza ni kwamba kama Nyalandu hana mamlaka ya kufukuza na kuteua wakurugenzi, je, amepata wapi ujasiri huo?
Je, katumwa na Rais Jakaya Kikwete au katumwa na genge fulani la watu nje ya mfumo wa serikali? Je, ni genge la mafisadi au waadilifu? Je, ni genge la watu wanaonufaika isivyo halali na wanyamapori nchini?
Ili kudadisi swali hili kuna mambo kadhaa ya kuyaangalia. Kwanza ni safari ya Rais Kikwete jijini London Uingereza katika mkutano kuhusu masuala ya ujangili, uliofanyika hivi karibuni.
Katika mkutano huo, Rais Kikwete alikuwa na Waziri Nyalandu, Mkurugenzi wa Wanyamapori, Profesa Songorwa na Paul Sarakikya.
Baada ya mkutano, Profesa Songorwa aliwahi kurejea nchini na kuwaacha huko Kikwete, Nyalandu na Sarakikya. Je, Nyalandu alitumia fursa hiyo kumshawishi Rais Kikwete kumwondoa Profesa Songorwa na kumkaimisha Sarakikya?
Kama alishawishi hivyo, je, alikuwa na hoja za msingi? Ikumbukwe kwamba katika utekelezaji wa Operesheni Tokomeza, Paul Sarakikya aliyeteuliwa na Nyalandu kukaimu Idara ya Wanyamapori ndiye aliyekuwa ‘field’ (eneo la tukio) akiongoza timu ya wizara katika utekelezaji wa operesheni hiyo huku Profesa Songorwa akiwa wizarani.
Kwa hiyo, Nyalandu hayuko sahihi kumwondoa mtu aliyekuwa akifanya kazi ya ufuatiliaji kutoka wizarani na kumwacha mtu aliyekuwa eneo la tukio, akishuhudia kinachoendelea.
Lakini bado kuna umuhimu wa kujiuliza nani kamtuma Nyalandu? Katika hili inatubidi tuangalie hapa na pale kusaka uhusiano uliopo kati ya baadhi ya wadau wa sekta ya wanyapori na Nyalandu, kwa nafasi yake kama Waziri.
Yapo madai kwamba Nyalandu amekuwa katika uhusiano wa karibu na Kampuni ya Fredkin Conservation, inayojishughulisha na vitalu vya uwindaji, kampuni hii inazo kampuni tanzu za Wengert, Windrose Safaris, Tanzania Game Trakers and Safaris na Mwiba Holdings.
Si sahihi kusema kampuni hii imemtuma kwa maslahi yake, lakini angalau tunaweza kujiuliza kama kuna lolote lenye mgongano wa maslahi katika sakata hili la kuondoa wakurugenzi.
Na hapa nakumbuka msukosuko uliowahi kumfika aliyekuwa Waziri wa Utalii, Profesa Maghembe ambaye aliwahi kupigiwa simu na Rais Kikwete na kuulizwa kwa nini amepandisha tozo ya vitalu vya uwindaji na licha ya kujitetea sana kwamba viwango vya Tanzania ni vya chini ikilinganishwa na nchi nyingine, baadaye tozo zilirejeshwa kama zamani licha ya Bunge kupitisha nyongeza ya tozo (hili liliwahi kupigiwa debe sana na aliyekuwa Mbunge wa wakati huo Chrisant Mzindakaya).
Kwanini kimya kimya?


