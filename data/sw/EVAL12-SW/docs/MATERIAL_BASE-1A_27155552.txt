
Dereva afa, wengine 9 wajeruhiwa katika ajali
NAKURU DEREVA alikufa na watu wengine tisa wakajeruhiwa wakati matatu walimosafiria kugongana na ambulansi katika eneo la Diatomite katika barabara kuu ya Naivasha-Nakuru usiku wa kuamkia Mwaka Mpya.
Tisa hao ambao ni pamoja na abiria watatu walipelekwa katika hospitali ya St Mary’s Gilgil ambapo wanaendelea kupata matibabu.
Waathiriwa waliokuwa ndani ya ambulansi walikuwa mwanamke na wanawe wawili.
Polisi walisema kuwa dereva wa ambulansi hiyo ilipoteza mwelekeo baada ya kugonga gari lingine hali iliyo sababisha agongane na matatu hiyo. 
“Bado hatujabaini nini kilipelekea ambulansi kugonga gari ndogo na dereva kupoteza mwelekeo,” alisema polisi.
Afisa huyo wa trafiki alisema kuwa matatu hiyo ilikuwa inaelekea Nakuru kutoka Nairobi nayo ambulansi ilikuwa inaelekea Nairobi.
Ajali ni mojawapo wa ajali zilizotokea msimu wa Krismasi siku 20 baada ya ajali nyingine kusababisha vifo vya watu sita wakati wa Siku ya Jamhuri.
Na MACHARIA MWANGI


