DC Longido aahidi kutatua kero za wenye Noah

Imeandikwa na Veronica Mheta, Longido

Imechapishwa: 12 Septemba 2016

MKUU wa Wilaya ya Longido, Daniel Chongolo amewaahidi wamiliki na wasafirishaji wa magari aina ya Noah, yanayotoa huduma Namanga-Arusha hadi Karatu kuwa wavumilivu na kwamba serikali itatua kero zao katika kipindi cha siku sita. 

Wamiliki hao wanadai kuwa, kupitia biashara ya Noah, wanalipa kodi mbalimbali za halmashauri, lakini wanashangaa wanakumbana na vikwazo vya Mamlaka ya Udhibiti wa Usafiri wa Nchi Kavu na Majini (Sumatra), ikiwemo kutishiwa kunyimwa leseni za usafirishaji kwa madai magari hayo hayana viwango vya kusafirisha abiria.
Akizungumza jana na wasafirishaji wa Noah wilayani Longido, Chongolo amesema serikali inatambua umuhimu wa magari hayo yanayotoa huduma kwa wanachi wa Namanga-Arusha hadi Karatu na maeneo mbalimbali.
Amesema Noah ni usafiri unaotegemewa na wananchi wengi hivyo ni lazima Sumatra wajue umuhimu wa magari hayo. Alisema kama kuna kasoro lazima zitatuliwe kwani nao wanalipa ushuru na mapato yanaingia kwenye halmashauri na serikali kuu.
"Nimekutana na nyie ili kujua changamoto mbalimbali mnazokutana nazo, lakini naomba haya tuliyoyajadili hapa niyachukue na kuyapeleka kwa Mkuu wa Mkoa (Mrisho Gambo) ili tukae kwa pamoja ndani ya siku sita kwa ajili ya kujadili changamoto mbalimbali na jinsi ya kuzitatua na pia watu wa Sumatra watakuwepo ili kutatua kero mnazokumbana nazo," amesema Chongolo.
Kaimu Mwenyekiti wa Chama cha Wasafirishaji wa Magari ya Noah Jiji la Arusha (NASA), Don Mushi alisema magari zaidi ya 300 yanayotoa huduma zake kati ya Arusha â€“ Namanga na Arusha -Karatu na maeneo ya Kitombeine hadi Mundarara, yanasaidia wananchi kufanya shughuli mbalimbali.
Alisema inashangaza kuona wenye magari makubwa, wakiwapinga kwa sababu mbalimbali. Lakini alisema wao kama Noah wanatoa huduma za usafirishaji kama wengine wanavyotoa sambamba na kuzingatia sheria za usalama barabarani.
Alisema awali serikali kupitia aliyekuwa Waziri wa Uchukuzi, Dk Harrison Mwakyembe, ilitoa ruhusa kwa magari aina ya Noah kubeba abiria baada ya kupewa leseni na Sumatra, lakini kuna baadhi ya wafanyabiashara wa mabasi makubwa wanawapinga.
Alisema wamiliki wa mabasi makubwa, wanapaswa kutambua kuwa biashara ni ushindani na hivyo badala ya kuchafua usafiri wa magari ya Noah, wanapaswa kuboresha magari yao ili kuwavutia abiria.
Alisisitiza kuwa magari yao, yamekuwa yakilipa kodi zote za serikali na hayajaingizwa nchini kinyemela, hivyo yana haki ya kufanya kazi kwa kuwa yana leseni ya Sumatra.


