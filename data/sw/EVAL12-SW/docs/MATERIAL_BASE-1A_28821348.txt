
Jela miaka 3 kwa afisa aliyekaidi amri ya korti
NA RICHARD MUNGUTI
KATIBU katika kaunti ya Nairobi jana alifungwa jela kwa kipindi cha miezi mitatu bila faini kwa kukaidi agizo la mahakama.
Bi Lilian Nderitu ndiye afisa mkuu wa kwanza wa serikali kusukumwa jela kwa kukaidi agizo la korti.
Na kwa vile Bi Lilian Ndegwa hakufika kortini, afisa anayesimamia eneo la polisi la Central (OCPD) na afisa mkuu kituo cha Central Police (OCS) waliamrishwa wamsake Bi Ndegwa na kumtia nguvuni.
“Naamuru OCPD na OCS Central wamtafute Bi Ndegwa wamkamate na wamfikishe kortini ndipo apelekwe jela,” aliamuru Jaji George Odunga jana.
Bi Ndegwa alikuwa ameamriwa ailipe kampuni ya mawakili ya Wachira Ndegwa Sh6.5milioni.
Kampuni hii ya mawakili ilikuwa imetetea kaunti ya Nairobi katika kesi ambapo kampuni ya bima ya Invesco ilikuwa imeamriwa iilipe zaidi ya Sh33milioni.
Kampuni hii ya Invesco ndiyo ilikuwa imewekea bima lililokuwa baraza la jiji la Nairobi (NCC), sasa Kaunti ya Nairobi.
Bi Ndegwa alifika mahakamani Oktoba 21, 2014 na kuomba mahakama impe muda wa siku saba aweke mikakati ya kulipa pesa hizo.
Jaji Odunga alieleza wakili wa baraza la Nairobi ahakikishe Bi Ndegwa amefika kortini mwenyewe ndipo aeleze namna ya kulipa deni hilo.
“Ikiwa mshtakiwa hatafika kortini kueleza namna ya kulipa deni hili basi hii mahakama imetoa agizo atumikie kifungo cha miezi mitatu bila faini,” akasema Jaji Odunga alisema Jumanne iliyopita.
Jana afisa huyo mkuu katika afisi za kaunti ya Nairobi hakufika mahakamani kama alivvyoagizawa na “ korti iliwaamuru OCPD na OCS waanze kumsaka na kumtia nguvuni mfungwa huyo.” Wiki iliyopita Bi Ndegwa aliona siku ndefu kwa vile alikuwa ametiwa nguvuni na OCPD na OCS Central.
Jaji Odunga alipoombwa amkubalie Bi Ndegwa muda wa siku saba atayarishe utaratibu wa kulipa pesa hizo “ alikubali shingo upande.” Lakini aliwatahadharisha kwamba sharti maagizo ya mahakama yatekelezwe. 


