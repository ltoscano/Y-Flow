Mchina apewa adhabu kali Kenyakwa kukutwa na meno ya tembo

August 24, 2014

MAHAKAMA nchini Kenya imemtoza faini ya shilingi milioni 20 au dola za Marekani 230,000 raia wa China, Tang Yong Jian, kwa kujihusisha na biashara haramu ya pembe za ndovu. Adhabu hiyo inatokana na sheria kali za kudhibiti uwindaji wa wanyamapori. Bw. Yong Jian alikamatwa wiki iliyopita akiwa na pembe za ndovu kilo 3.4 katika sanduku lake kwenye uwanja wa ndege wa kimataifa wa Jomo Kenyatta. Kwa mujibu wa BBC, kama atashindwa kulipa faini hiyo, huenda akafungwa miaka saba gerezani. Kenya iliharamisha biashara ya pembe za ndovu 1989, lakini kumekuwa na ongezeko la biashara hiyo haramu katika miaka ya hivi karibuni. Kuna hitaji kubwa la pembe hizo barani Asia kwa matumizi ya mapambo huku wahifadhi wa mazingira wakishuku kuwa pembe za faru hutumiwa kama dawa Mashariki mwa Bara Asia. Nchini Kenya kilo moja ya pembe za ndovu, inaweza kugharimu kati ya shilingi 12,000 mpaka 18,000. Uwindaji haramu umetajwa kama biashara haramu ya kimataifa ambapo wawindaji hasa huwinda ndovu na faru kwa wingi. Kwa muda wa wiki moja nchini Kenya, kumeripotiwa matukio manne ya uwindaji haramu katika mbuga tofauti tofauti. Mkuu wa shirika la kulinda wanyama pori nchini Kenya, Bw. William Kipsang, amesema tatizo la uwindaji haramu linachangiwa na masuala ambayo hawawezi kudhibiti kama shirika. “Serikali ya Kenya imetumia mamilioni ya fedha kuhifadhi wanyamapori, lakini nchini Kenya na kwingineko barani Afrika raia wengi wangependa kuona usalama wa binadamu ukishughulikiwa kwanza badala ya wanyamapori. “Vilevile watu wengi huishi katika miji iliyo mbali na misitu na wanyama hao,” alisema Bw. Kipsang.


