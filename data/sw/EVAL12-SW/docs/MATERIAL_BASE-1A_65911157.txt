Sɔ́kí nalobí; "mwăsí wa ngáí, wâná sé mamá wa băna," ntembe ezalí tɛ́. Kási nayébí tɛ́ sɔ́kí akolinga míngi kokɛndɛ kúna. Yĕ akómí mamá wa bána. Mwána wa nsúka azalí se mokɛ́. Mbɛlɛ mamá akolinga kotíka yĕ o ndáko tɛ́. Akolinga mpé lisúsu kokanga litambála na motó lokóla ndúmba tɛ́. Likambo tɛ́, sɔ́kí alingí tɛ́, mbanda wa yĕ azalí. Yĕ akolingaka bisika ndé́ngé wâná. Akobanga tɛ́ kosolisa baníngá sɔ́kɔ́ bakutaní mbala ya libosó. Átâ akutaní na moto ndé́ngé níní, akolobisa yĕ bobɛ́lɛ́ nɔkí. Ayébí mpé koloba "bonjour" ná "bonsoir." Sɔ̂kí nakeí na yĕ, ezalí mabé tɛ́.

Nakómí o ndáko, nalongolí kazaka na sapato, nalátí mapapa. Nakeí kokamata fufu esíká mwăsí abómbelaka ngáí, nabándí kolía. Mwăsí ayéí kovánda, akonungisa mwána mokɛ́ mpé akoyébisa ngáí makambo ma Didye 'te azwákí etumbu o kelási lɛlɔ́. Nandimí maloba ma yĕ mpé nazóngísí 'te ndénatúní Didye, mpé ndénabákísí etumbu sɔ́kí Didye amekí kosála motó makási. Kási nabómbí naíno motúna mwa ngáí, nasílisa naíno kolía fufu libosó. Mwăsí azalí na maloba masúsu tɛ́, míso bobɛ́lɛ́ epáí ya mwána. Ngáí etumba na sani. Nasílísí kolía, •nakeí• kosukola mabɔkɔ. Mwăsí abándí kolongola bilɔ́kɔ o mésa. Nayébísí yĕ, "Mamá wa Didye, lóbí mputulu ekomata. Oyókákí likambo lya mokili mwa bísó Nzádí. Oyébí 'te lóbí eyenga. Mosála mozalí tɛ́, bánsɔ tokokɛndɛ kosepela mpé komɛlɛ masanga babómbélí bísó o 'place de la revolution.' Nakokɛndɛ kotála naíno tatá wa Gislain abóndélákí ngáí 'te tókɛndɛ na mótuka mwa yĕ lóbí."

"Wâná ezalí likambo lya ngáí tɛ́. Kɛndɛ́ na yɔ̆, ezalí sé malámu."

"Kási ezalí mpé likambo lya yɔ̆ mwăsí. Mpámba tɛ́, na mpókwa babéngí bísó na băsí ba bísó. Tálá mokandá; yɔ̆ mɔ̆kɔ́ tángá maloba níní mazalí wâná."

Nalakísí na monɔkɔ esíká níní mokandá molálí o lamwáli. Napangusí mabɔkɔ, nakeí kovánda. Nalobí, "Naíno toyókání malámu tɛ́ mpɔ̂ ya ngonga tokokɛndɛ na ntɔ́ngɔ́ bísó na yĕ. Nakokɛndɛ sikáwa mpɔ̂ tóyókana. Malámu ngáí na yɔ̆ mpé toyókana mpé libélá."

Ngaí mobáli monɛ́nɛ boye, likambo níni sikáwa@ Mpɔ̂ níni nazalí kobánga lokóla mwána mokɛ́@ Nakokí kowangana tɛ́, motéma mosúsu molingí bobɛ́lɛ́ 'te mwăsí áboya. Mwăsí wa nsima akómí naíno mokóló tɛ́, mpé ayébí kokanga litambála na motú.

Mamá wa Didye azalí sé kotála mokandá. Atúní, "Esíká bazalí koloba áwa ezalí esíká níní@"

"Bazalí kobénga bísó na 8 h (ngonga ya mwambe ya ntɔ́ngɔ́.) Tokoúmela téé midi. Nsima ya midi bánsɔ tokozónga, moto na moto na mwăsí wa yĕ. Mamá wa Didye, yɔ̆ mpé okokɛndɛ@"

"Balobí áwa moto nyɔ́nsɔ áyâ na madame wa yĕ tɛ́@"

"Mbɛlɛ tokokɛndɛ koúmela míngi, náni akotíkala na mwána@"

"Kási mwăsí wa yɔ̆ mosúsu azalí. Yĕ avándí áwa mpámba@"

"Yĕ ndákokí kotála bána ba bísó malámu. Mwána wa yɔ̆ mokɛ́ akolela tɛ́@"

"Miliki ya yĕ ezalí. Sɔ́kɔ́ amelí, bebe akolelaka na yĕ tɛ́."

"Malámu míngi, sikáwa nakeí koyókana na tatá wa Gislain. Alobákí 'te na mpókwa tokokɛndɛ bobɛ́lɛ́ na mótuka mwa yĕ lisúsu."

Namɔ́ní 'te mwăsí wa ngáí asepelí. Natúní lisúsu, "Mwăsí wa ngáí, kúna ndózalí na nsoni tɛ́ o káti ya bato minɛ́nɛ́ boye@ Bangó bakolobaka lifalánse molaí molaí. Sɔ́kí olingí kokɛndɛ tɛ́, lobá na yɔ̆. Obánga ngáí tɛ́."

"Nábánga nsoni ya níní@ Nayíbákí ndé elɔ́kɔ ya moto@ Nayébí lifalánse ya bangó tɛ́, sɔ̂lɔ́. Kási sɔ́kí moto mɔ̆kɔ́ ayébí mpé lingála lya ngáí tɛ́, wâná bísó na yĕ tokokaní. Nsoni ya níní nakoyóka@ Kási ebelé ya mitúna boye mpɔ̂ níni@ Mobáli wa ngáí, ósála makambo lokóla mwána mɔké tɛ́. Sɔ́kɔ́ olingí ngáí nákɛndɛ tɛ́, lobá na yɔ̆ mpé polɛlɛ. Obánga ngáí tɛ́."

"Tɛ́. Kási malámu toyókana libosó ko."

"Tɛ́, mobáli wa ngáí, bakokósaka mwăsí makambo ndé́ngé wâná tɛ́. Ngáí kitɔ́kɔ esíli, băsí basúsu balekí ngáí kitɔ́kɔ. Ómɔ́nɔ na yɔ̆ mpási tɛ́. Yɔ̆ moto obálákí băsí míbalé. Kamata mwăsí wa yɔ̆, yĕ azalí kitɔ́kɔ. Olingí kokɛndɛ ná yĕ, likambo tɛ́. Ngáí nakotíkala; nakotíkala kokɛ́ngɛlɛ bána ba ngáí. Kɛndɛ́ koyébisa mwăsí wa yɔ̆ ámílɛngɛlɛ."

Nabɔndɛlí yĕ, "Kosilika tɛ́, mamá. Yɔ̆ olingí kokɛndɛ. Malámu, nakokɛndɛ na yɔ̆. Áwa natúnákí yɔ̆ nasálákí ndé mabé@"

"Otúnákí ngáí@ Yangó wâná nayébísí yɔ̆ sikáwa> nazángí kitɔ́kɔ, nakokɛndɛ na ngáí tɛ́. Kamata mwăsí wa yɔ̆ óyo azalí kitɔ́kɔ, ngáí nakokɛndɛ tɛ́."

"Okokɛndɛ tɛ́@ Yɔ̆ mɔ̆kɔ́ olobí. Okokɛndɛ tɛ́@ Kási oyâ kosilika na nsima tɛ́; oyâ koloba tɛ́ 'te mobáli moto alingákí bôngó. Nakokí kobɔndɛla yɔ̆ tɛ́. Áwa natúnákí yɔ̆ ekómí likambo. Kási yɔ̆ mɔ̆kɔ́ obóyí kokɛndɛ. Likambo tɛ́ okotíkala."

Nabéngí mwăsí wa ngáí mosúsu, nayébísí yĕ te mamá wa bána abóyí kokɛndɛ na ngáí, nalobí, "Bɔ́ngisa nyɔ́nsɔ mpɔ̂ toúmela lisúsu tɛ́ sɔ́kí nayéí na midi."

Navándí lisúsu tɛ́, nabimí mpé nakeí koyókana na tatá wa Gislain. Toyókaní, esílí. Nayébísí yĕ te mpɔ̂ ya mpókwa nakoyâ̂ na mamá wa bána tɛ́, kási mamá wa Lili moto akokɛndɛ. Yĕ akamwí te mamá wa bána alingí kokɛndɛ tɛ́. Nalobí na yɛ̆, "Likambo tɛ́, nakoyâ̂ na mamá wa Lili; mamá wa bána azalákí na mwa nkanda, sɔ́kí mpɔ̂ ya níni nayébí tɛ́. Băsí bazalí bato tɛ́."

Ntɔ́ngɔ́ sa nalongwí na mbeto, nasukolí mpé namelí ti mamá wa Lili alámbákí. Mamá wa bána amesení kolongwa libosó mpé kosálisa ngáí na bokeí mosála. Nzókandé lɛlɔ́ alobí te alembí míngi, alingí kolala naíno. Kási yɔ̆ mwăsí, bakokósaka mpé mobáli ndé́ngé wâná tɛ́. Ozalí kosála mangúngú mpámba, nayébí.