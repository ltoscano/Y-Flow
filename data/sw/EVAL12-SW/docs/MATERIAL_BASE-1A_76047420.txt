
Wakulima walalamikia bei duni kwa mahindi yao
Na WYCLIFF KIPSANG WAKULIMA katika eneo la Bonde la Ufa wamesihi serikali kupitia kwa bunge la kitaifa kutenga pesa zaidi ili kununua mahindi huku msimu wa kuvuna ukikaribia katika eneo hilo.
Wakulima hao walioongea wakati wa sherehe za Mashujaa mwaka huu katika uwanja wa 64 mjini Eldoret wakiongozwa na mkurugenzi wa shirika la Kenya Farmers Association (KFA) tawi la magharibi mwa Bonde la Ufa Bw Kipkorir Menjo walilalamika kuwa Sh2.7 bilioni ambazo serikali ilitenga mwaka huu kwa shughuli hiyo ni kidogo sana kwani zitanunua magunia 800,000 pekee.
Alisema shida za wakulima zimesitishwa na kuagiza nchini mahindi ya bei ya chini kutoka Uganda na Tanzania ambayo yanauzwa kwa Sh2,100 kwa gunia na mkurupuko wa ugonjwa wa Maize Lethal Necrosis (MLN) katika baadhi ya maeneo katika eneo hilo.
“Shirika la mkopo la Agricultural Finance Cooperation (AFC) ambalo lilikuwa likiwasaidia pakubwa wakulima pia lilipewa pesa kidogo na wakulima hawana uwezo wa kulipa riba ya juu ambayo benki nyingine zinadai,” alisema Bw Menjo.
Wakulima hao walitisha kutopeleka mazao katika maghala ya National Cereals and Produce Board (NCPB) mpaka bei ya mahindi iongezwe hadi Sh3,800 wakisema kuwa walikuwa hutumia pesa nyingi kutayarisha na kupanda mashamba yao.
Bw Menjo alilaumu serikali kwa kutotoa mbegu ya bei rahisi mapema, jambo alisema limepelekea kuongezeka kwa bei ya mfuko wa kilo 25 kutoka Sh3,750 hadi 4,500.
Ugonjwa wa MLN unakadiriwa kusababisha hasara ya thamani ya Sh 2 bilioni kwenye ardhi ya ekari 260, 000 


