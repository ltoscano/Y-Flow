
Polisi watwangana wakizozania mama pima
WAKAZI wa hapa hivi majuzi walishuhudia sinema ya bure maafisa wawili wa polisi walipobadilishana makonde wakizozania mama pima waliyekuwa wakimezea mate.
Yasemekana kuwa maafisa hao walikuwa wateja sugu wa mama huyo licha kuwa alikuwa akifanya biashara haramu na kila mmoja alidai alikuwa mpenzi wake.
Kulingana na penyenye, maafisa hao hawakutambua mama huyo alikuwa akiwachezea shere kwa kudai kuwa mpenzi wa kila mojawao. Siku ya kioja, yasemekana afisa mmoja alilala kwa mama huyo na asubuhi iliyofuata mwenzake alifika na kufululiza hadi chumba cha kulala ambapo alimfumania mwenzake. Kwa ghadhabu alimnyanyua polo na kumuangushia mangumi na mateke. “Wewe utajua kucheza na mali yangu ni hatari. 
Kulingana na mdokezi, wawili hao walisukumana hadi nje na vita vikashika kasi kizaazaa ambacho kilivutia wakazi.
“Unadhani kulisha mwanamke huyu imenigharimu shilingi ngapi? Ukicheza na mali niliyotunza nitakuharibu sura na utajuta,” alisema jamaa aliyefumaniwa. Huku wakirushiana maneno na kupigana, mama pima alibaki kimya na wakazi wakifurahia sinema ya bure.
Baada ya dakika kumi, walitenganishwa na kushauriwa warejee kazini. Yasemekana hawajaonekana tena kwa mama pima baada yake kufunga biashara yake.
Na SAMMY WAWERU


