
Kituo cha Ebola mpakani chapata kifaa kipya

KITUO cha ukaguzi wa Ebola kwenye mpaka wa Malaba kimepokea skena mpya mwezi mmoja baada ya mashine iliyokuwepo kuharibika.
Mashine hiyo mpya kwa mujibu wa maafisa wa polisi wa Malaba inatambua ishara za ugonjwa huo wa kuambukizwa mapema.
“Ni rasmi kwamba ukaguzi sasa unaendelea,” afisa mmoja ambaye hakutaka kutambuliwa kwani haruhusiwi kutoa maelezo ya shughuli hiyo aliambia Taifa Leo hiyo jana.
Kuletwa kwa mashine hiyo mpya kunajiri mwezi mmoja baada ya Kamati ya Bunge kuhusu Afya, ikiongozwa na wabunge Michael Onyura (Butula) na Dkt James Murgor (Keiyo Kaskazini) kushutumu Wizara ya Afya kwa kujikokota katika kutoa skena mpya baada ya ile iliyokuwepo kuharibika. 
Wabunge hao walikuwa katika ziara ya kutathmini jinsi taifa hili lilivyojiweka tayari kukabiliana na ugonjwa huo mbaya iwapo utazuka nchini.
Wakati wa ziara hiyo ya mnamo Desemba, maafisa wa afya eneo la Malaba waliwaambia wabunge kuwa kutokana na kuharibika kwa mashine hiyo, walilazimika kutumia vipimajoto kukagua wasafiri kutoka Uganda na mataifa mengine jirani.
Hivyo, shughuli ziliendeshwa pole pole kwani vipimajoto huchukua muda mrefu kupata vipimo vya joto la mwili.
Mji wa Malaba uko kwenye barabara kuu ya Upembe wa Kaskazini (Northern Corridor ) na ni lango kuu la kuingia mataifa ya Afrika ya Kati kama Jamhuri ya Kidemokrasia ya Congo (DRC) na Jamhuri ya Afrika ya Kati (CAR) ambayo yamewahi kukumbwa na virusi hatari vya Ebola.
Mataifa hayo mawili yako karibu na yale ya Afrika ya Magharibi ambayo yameathiriwa zaidi na ugonjwa huo tangu ulipozuka mara ya kwanza nchini Guinea na kisha kusambaa hadi Liberia, Sierra Leone na Nigeria.
Maelfu ya wasafiri kutoka mbali, Kinshasa na Congo Brazzaville huingia Kenya kupitia taifa jirani la Uganda na huwa na hatari ya kusambaza maambukizi hayo hadi Kenya.
Kenya, kwa mujibu wa Shirika la Afya Ulimwenguni (WHO), imeorodheshwa kama “eneo lenye hatari kuu” kuambukizwa Ebola kwa sababu ni kituo kikuu cha usafiri.


