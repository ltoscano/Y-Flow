
Viongozi wasuluhishe matatizo, changamoto
Na BERNARDINE MUTANU
UNAELEKEA mwaka wa upili tangu ugatuzi nchini kuanza kutekelezwa ambapo baadhi ya kaunti zimeweza kuimarika kimaendeleo.
Na wakati mwaka unapoanza, ni vyema kwa viongozi katika kaunti hasa magavana kusuluhisha matatizo na changamoto zinazozikumba kaunti hizi kabla ya mwaka kwenda mbali.
Ni suala la kusikitisha kuona viongozi katika kaunti wanaendelea na siasa za chuki ambazo haziwezi kuwasaidia wananchi, bali zinarudisha maendeleo nyuma.
Katika mwaka wa kwanza wa ugatuzi tuliona mizozo mingi katika baadhi ya kaunti, ambayo imeletwa na siasa mbaya na tamaa ya uongozi.
UONGOZI Wakati wananchi waliowapigia kura walitarajia kuona uongozi mwema, viongozi waliendeleza siasa za ‘tenga utawale’ siasa zisiso na faida yoyote kwa wananchi.
Nasema hayo kwa kuzingatia baadhi ya kaunti kama Makueni, kaunti ambayo haijaweza kusonga mbele kimaendeleo kwa sababu ya mizozo inayoletwa na tamaa ya pesa na uongozi.
Ingawa kaunti hiyo ilikuwa na nafasi nzuri sana ya kujiendeleza, ugatuzi umekuwa ndimu. Na huku baadhi ya viongozi wakijipiga vifua, wananchi waliendelea kuteseka.
Natumainia kuwa kuvunjiliwa mbali kwa kaunti hiyo kutaleta mwanga wa maendeleo na naunga mkono kuvunjiliwa mbali kwa kaunti hiyo kwa sababu wananchi wanahitaji kuona matunda ya kura zao. 
Kuna tetesi kwamba baadhi ya viongozi katika Kaunti ya Makueni wanataka uongozi wa kaunti kukubaliana ili kuepuka kuvunjiliwa mbali kwa kaunti hiyo.
Lakini swali ni moja tu, kwani wakati viongozi hao walijihusisha na siasa zisizo na msingi, siasa za kumalizana, hawakujua matokeo ya vitendo vyao? Ni wakati wa kula matunda ya chuki yao.
Ninaamini wamejua maana ya kusikizana na kufanya kazi kwa pamoja bila kutatizana. Baadhi yao wanahofia kuwa hawatapigiwa kura tena.
Wananchi waliwachagua wakiwa na matarajio makubwa ya maendeleo kutoka kwao lakini badala yake wakaenda kupimana nguvu uongozini.
Labda wanastahili hayo kwa sababu walidhihirisha wazi kwamba hawawezi kuaminika katika uongozi kwa sababu ya tamaa yao.
Aidha walionyesha kuwa ni wabinafsi na kwamba wakirudishwa uongozini wataendeleza hila zao.
Nitatoa ushauri wa bure kwao, waanze kutafuta kazi nyingine kabla ya mwaka kwenda mbali na hasa kwa sababu uchumi ni ghali sana kwa sasa kwa sababu sioni wakirudi uongozini.
Nina matumaini ya kwamba kinachoendelea Makueni ni funzo kubwa kwa wengine, kwa baadhi ya wawakilishi wa bunge katika kaunti tofauti wanaofikiria kwamba wamepata ‘kisima cha pesa’.
Kama wasemavyo Waswahili, ‘usitukane wakunga na uzazi ungalipo’.
Nawasikitikia viongozi wasio na heshima kwa wananchi waliowachagua.
Badala ya kuwaongoza vyema na kuimarisha maisha yao kazi yao ni kupigana na kuzozana bila aibu yoyote.
Sasa ni zamu yao kuelewa ‘waliwatukana wakunga’ kwa kufikiria kuwa hawatawahitaji tena! Sasa watavuna na kukula matunda ya tamaa yao.
TAMAA Jinsi mambo yalivyo sio Makueni pekee itavunjiliwa mbali ikiwa viongozi hawataachana na tamaa yao.
Kaunti za Embu na Kiambu zilikumbwa na misuko misuko kama hiyo ambapo viongozi kwa zaidi ya mwaka, kazi yao ilikuwa kujibizana tu bila kuwapa wananchi kitu cha kujivunia. Viongozi wanastahili kuwapa magavana nafasi ya kuimarisha kaunti zao kwa wema zaidi.


