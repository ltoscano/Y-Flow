
Kwa nini nalilia bajeti ya ki-Robin Hood Tanzania!
Jun 22, 2012

ALHAMISI ya wiki iliyopita Serikali ya CCM ya Rais Kikwete iliwasilisha bajeti yake huko mjini Dodoma kwa mwaka wa fedha wa 2012/13.
Kama ilivyokuwa kwa bajeti za nyuma, bajeti hii nayo imeibua mjadala mkubwa ndani na nje ya bunge kuhusu ubora wake.
Wanasiasa, maprofesa na mabingwa wa masuala ya uchumi wameijadili na wanaendelea kuijadili bajeti hiyo. Hata kina yahe kama mie nasi tumeijadili na tunaendelea kuijadili. 

Mpaka sasa hakuna mwafaka; ilimradi kila mmoja akinadi bajeti anayoiona inaifaa Tanzania yetu – bajeti inayozingatia mazingira ya sasa ya hali za Wa tanzania walio wengi.
Vyovyote vile, hakuna ubishi kwamba bajeti hii ya Sh. trilioni 15 iliyotangwazwa na Waziri Mgimwa, Alhamisi iliyopita, inawahusu zaidi watawala na watumishi wa serikali kuliko wananchi masikini wa Tanzania.
Utatengaji Sh. trilioni 10 kati ya hizo Sh. trilioni 15 kwa ajili tu ya matumizi ya serikali (mishahara, posho nk) na utenge Sh. trilioni 4.5 tu kwa ajili ya miradi ya maendeleo, na kisha useme kuwa bajeti hiyo inawalenga wananchi masikini wa Tanzania?
Kwangu mimi, bajeti ambayo ninalilia kwa nchi yangu Tanzania, na ambayo sitachoka kuipigania, ni ile ambayo ndani yake kuna falsafa ya ki-Robin Hood ya kuchukua kwa matajiri na kugawa kwa masikini!
Nafahamu ya kuwa vijana wengi wa sasa hapa nchini hawana habari na simulizi inayomhusu Robin Hood; hivyo si vibaya kukumbushana habari za mtu huyu wa kale ambaye ametungiwa hata sinema zilizochezwa na wasanii maarufu duniani kama vile Errol Flynn (1938), Sean Connery (1976) na Kevin Coster (1991).
Simulizi zinaonyesha kuwa Robin Hood alikuwa komandoo wa Uingereza aliyezaliwa mwaka 1100 AD. Inaaminika kuwa bwana huyu aliishi katika misitu ya Sherwood huko Locksley nchini Uingereza.
Akiwa katika misitu hiyo, Robin Hood alijifunza mbinu nyingi za kikomandoo na akajitokeza kuwa mahiri katika kutumia upinde, upanga na pia kukimbia na farasi.
Zama hizo za Robin Hood wananchi wa Uingereza waliteseka sana kwa kunyonywa na mabwanyenye. Walilipishwa kodi nyingi na kufanyishwa kazi za nguvu kwa ujira mdogo. Kwa hiyo, wakati mabwanyenye walizidi kutajirika zaidi na zaidi, wananchi walizi kukondeana kwa shida.
Si hivyo tu; kwani kila mara mlalahoi alipojitokeza kupinga unyonywaji huo; mathalan ulipishwaji kodi nyingi, aliadhibiwa vikali na mabwanyenye kwa kuuawa. Hili liliwafanya masikni wengi kuwa waoga, na hivyo kuteseka kimyakimya.
Hali hii ilimsononesha sana Robin Hood, na ndio sababu iliyomfanya aende msituni kujifunza ukomandoo ili kuanzisha mapambano dhidi ya mabwanyenye hao.
Simulizi zinasema kwamba, Robin Hood alipojiona ameiva, alianza kuzivamia usiku nyumba za mabwanyenye hao na kuiba vitu vingi vya thamani.
Kila alipoviiba alikwenda kujificha katika msitu wa Sherwood ambako vikundi vya mabwanyenye waliomfuatilia ili kumuua alivishinda katika mapigano kutokana na mbinu zake nzuri za kikomandoo.
Vitu hivyo alivyoviiba – kuanzia kwenye pesa, nguo, vyakula, vyombo vya nyumbani, madawa, farasi, hadi kwenye vito vya thamani, alivigawa vyote kwa wananchi masikini.
Kwa njia hiyo, Robin Hood alijitokeza kuwa mtu maarufu na shujaa wa masikini wote wa Uingereza kwa sababu ya falsafa yake ya kuwaibia matajiri na kuwapa masikini!
Hiyo ndiyo, kwa ufupi, simulizi ya kale ya Robin Hood. Nina hakika ndani ya kichwa cha Robin Hood, enzi hizo, hakuona kuwa alichokuwa akikifanya ni wizi.
Nina hakika falsafa iliyokuwa ikimuongoza kichwani mwake katika vitendo vyake vile, ni ile ya kuwarejeshea kidogo masikini kile ambacho matajiri walikivuna kwa kutumia jasho la hao masikini. Kwa mtazamo wa Robin Hood, huo si wizi.
Kama ilivyo kwa mabilionea wetu wa sasa, mabwanyenye wale wa zama za Robin Hood walikuwa na nguo nyingi kuliko walizohitaji; ilhali masikini walivaa malapulapu.

Mabwanyeye walikuwa na chakula kingi kuliko walichokihitaji; ilhali masikini walikuwa wakishindia mlo mmoja kwa siku, na hivyo kuzidi kukondeana.
Kwa ufupi; mabwanyeye wa zama za Robin Hood, kama ilivyo kwa mabilionea wetu wa sasa, waliendelea kujilimbikizia mali na mapesa si kwa sababu walizihitaji sana, lakini ni kwa sababu tu ya uchu wao wa kupindukia na usio na kikomo!
Kwa falsafa na mtazamo wa Robin Hood, ni haki na ni busara kuwapokonya matajiri wa sampuli hiyo na kuwagawia masikini.
Kwa namna fulani naushabikia mtazamo huo wa Robin Hood, na ndiyo maana nasema ya kuwa nitaendelea kuililia nchini mwetu bajeti ya serikali yenye falsafa na mtazamo kidogo wa ki-Robin Hood kuliko hiyo iliyowasilishwa huko Dodoma wiki iliyopita.
Nionavyo, bajeti yenye falsafa na mtazamo wa ki-Robin Hood ni ile ambayo inawatoza matajiri kodi nyingi na kubwa na kuelekeza fedha hizo katika programu za kuwapunguzia masikini ukali wa maisha; yaani bajeti ya tax the rich, not the poor (wakamue kodi matajiri na si masikini).
Kwa hiyo, kwangu mimi, ni mpaka hapo tutakapokuwa na bajeti ya namna hiyo ndipo ninapoweza kuwapongeza watawala wetu kwa kuibuka na bajeti bunifu itakayopunguza pengo kati ya matajiri na masikini, na si hii ya miaka nenda rudi ambapo matumizi huwa ni asilimia 70 na miradi ya maendeleo asilimia 30 tu; huku vyanzo vya kodi vikibakia vilevile – sigara, vinywaji, bia, magari nk.
Kwa sasa, hapa Tanzania, kumeibuka mabilionea wa kikweli kweli huku wananchi wengi wakizidi kuzama kwenye umasikini. Aidha, kwa sasa, hapa Tanzania, pengo kati ya matajiri na masikini linapanuka kwa kasi ya kutisha.
Ni imani yangu kwamba moja ya njia ambazo zinaweza kulipunguza pengo hilo, ni kuwatoza matajiri kodi nyingi zaidi na kubwa, na kuzitumia fedha zitakazopatikana kutoa ruzuku kwenye bei za bidhaa muhimu ambazo masikini wanazihitaji ili kupunguza umasikini wao.
Kwa mfano; katika bajeti ya mwaka 2012/13 iliyosomwa Alhamisi iliyopita, tumeambiwa kuwa Serikali imepandisha kiwango cha riba inayotozwa na Benki Kuu kwa taasi za fedha kutoka asilimia 7.58 hadi asilimia 12.58. Hili ni ongezeko la asilimia 5 tu.
Ndugu zangu, hicho ni kiwango kidogo mno cha riba kwa taasisi hizo za fedha ambazo ni mabenki kama vile NBC, NMB, Standard Chartered, Barclays, BOA, Citibank, Kenya Commercial Bank nk. Kiwango hicho kinastahili kupandishwa hadi kufikia hata asilimia 20.
Tusisahau kwamba karibu makampuni yote makubwa na tajiri hapa nchini ni ya kigeni; yaani wanayoyamiliki (kwa maana ya wenye hisa nyingi) ni wageni.
Matajiri hawa kila mwaka hupeleka nchini mwao mabilioni ya pesa za faida wanazotengeneza hapa nchini mwetu (capital flight). Kwa nini basi makampuni yao hayo yasitozwe riba kubwa na kodi nyingi, na kisha fedha hizo zikatumiwa kuweka ruzuku kwenye bei kama za saruji na mabati?
Labda nikumbushe hili: Ukitembea kwenye vijiji vya nchi yetu hii (jambo ambalo ninalifanya sana siku hizi), unakutana na sura nyingi za umasikini wa wanavijiji; lakini hakuna inayosikitisha kuliko ile ya kuwaona wakiishi katika nyumba za udongo na nyasi!
Huo ndio ukweli mchungu. Hata baada ya miaka 50 ya uhuru, bado Wa tanzania wengi vijijini wanaishi katika vibanda vya mbavu za mbwa kwa sababu ya kushindwa kumudu bei za saruji na mabati.
Mfuko mmoja wa bei ya saruji kwa sasa ni Sh. 14,000 kwa hapa Dar es Salaam na Sh. 18,000 hadi 20,000 mikoani wakati ambapo bati moja hapa Dar es Salaam ni Sh. 15,000 na mikoani linafikia hadi Sh. 25,000. Kwa bei hizi kubwa, si masikini wataendelea kuishi katika vibanda vya mbavu za mbwa hadi vifo vyao?
Nionavyo, moja ya njia za kuwasaidia masikini hawa ili nao walale kwenye nyumba za matofali na bati kabla hawajafa, ni kuwapunguzia bei ya saruji na mabati; mathalan mfuko wa saruji uwe Sh. 5,000 tu, na vivyo hivyo bei ya bati moja.
Hata hivyo, ukweli ni kwamba, kwa mazingira yetu ya sasa, bei inaweza tu kuwa hivyo kama tutayatoza kodi nyingi na kubwa haya makampuni ya kitajiri yaliyopo hapa nchini na kuzitumia fedha hizo kuweka ruzuku kwenye bei za saruji na mabati.
Nimetoa mfano wa saruji na mabati tu na nimetoa mfano wa mabenki tu, lakini ukweli ni mambo mengi ambayo tunaweza kuwasaidia masikini kwa kuyatoza kodi nyingi makampuni haya tajiri yakiwemo ya madini, ya simu za mikononi, ya viwanda vya bia , na hata makampuni ya matajiri tunaowajua kama vile Mohamed Enterprises, Bhakressa na mengine ya Wahindi kadhaa mabilionea.
Mimi nimeieleza kimbumbumbu (si mchumi) falsafa hii ya bajeti ya ki-Robin Hood ya kuwatoza zaidi kodi matajiri ili kuwanyanyua masikini; lakini naamini wachumi na mabingwa wa bajeti wanajua namna hili linavyoweza kufanikishwa kitaalamu kwa kuisuka upya mifumo yetu ya kodi na aina zake katika mazingira yetu ya sasa.
Labda nihitimishe kwa kusema kwamba hili la kuwatoza matajiri kodi nyingi na kubwa ili kuwanyanyua masikini, si jambo geni sana; maana hata katika nchi za kibeberu kama vile Marekani wako wanaolipigia debe.
Miongoni mwao yumo yule bilionea mkubwa duniani na mwanzilishi wa kampuni ya Microsoft, Bill Gates. Katika mahojiano na televisheni ya ABC, Oktoba 31,
2011, Bill Gates alikaririwa akisema ya kuwa matajiri lazima walipishwe kodi nyingi na kubwa zaidi kuliko masikini.
Si hivyo tu; kwani Bill Gates alisema pia kuwa matajiri ndio wanaopaswa kulibeba deni la taifa na si wananchi masikini wa Marekani!
Suala hili la kuwatoza kodi zaidi na kubwa matajiri pia linapigiwa debe na Rais Barack Obama wa Marekani, na kwa hakika huo ndio mwongozo wake katika bajeti ya serikali yake linapokuja suala la kodi.
Rais Obama anatetea msimamo wake huo kwa kusema kuwa, kama bado Yesu Kristo angelikuwepo duniani angelimuunga mkono katika sera yake hiyo ya kuwatoza matajiri kodi nyingi na kubwa zaidi.
“Kwangu mimi, kama Mkristo, sera hii ya kuwatoza matajiri kodi nyingi na kubwa kuliko masikini inaendana na mafundisho ya Yesu Kristo kwamba; kwa wale ambao wamepewa mengi, pia mengi yatahitajiwa yatoke kwao”, alisema Rais Obama.
Kauli hiyo ya Rais Obama imo katika maandiko ya Biblia katika kitabu cha Luka 12 mstari wa 48 ambako imeandikwa: “Aliyepewa vingi atadaiwa vingi; aliyepewa vingi zaidi atadaiwa vingi zaidi.” Lakini pia Luka 6 mstari wa 24 imeandikwa hivi kuhusu matajiri: Lakini ole wenu ninyi mlio matajiri, maana mmekwishapata faraja yenu.” Ndugu zangu, tusipopigania kuwa na bajeti zenye falsafa na mtazamo wa ki-Robin Hood ya kuchukua zaidi kwa matajiri (kwa njia za kodi) na kugawanya kwa masikini (kwa njia ya ruzuku ya bei za bidhaa kama vyakula, saruji, mabati nk,), pengo kati ya matajiri na masikini halitapungua kamwe.
Halitapungua kwa sababu tusipowatoza makampuni tajiri kodi nyingi na kubwa zaidi, yataendelea kujitajirisha zaidi na zaidi; huku wananchi wetu masikini wakizidi kukondeana katika vijumba vyao vya mbavu za mbwa!
Tafakari.


