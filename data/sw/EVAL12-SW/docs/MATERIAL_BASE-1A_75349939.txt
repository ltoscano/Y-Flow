"Na likambo lya mpáko, koloba tɛ̂. Sɔ́kí ofútí tɛ̂, ozalí sé na nzelá íbalé, yɔ̆kɔ́ ya koboma yɔ̆, tŏ yɔ̆kɔ́ kokanga yɔ̆. Sɔ́kí mpé babomí yɔ̆, motúni ya likambo náni@ Oyébí te sɔ́kí moto awéí liwá lya Nzámbe, mpé afútí mpáko tɛ̂, bakobɛ́tɛ́ yĕ mfímbo ntúkú motóba@ Omɔ́naka moto níni azángá kopésa ebembe limemyá lokóla mondɛ́lɛ@"

Mákalámbá te, "Mánsɔ malobí yɔ̆ mazalí ma sɔ̂lɔ́, ndé mondɛ́lɛ́ azalí lisúsu na mabé mayíké koleka wâná. Tokomɔ́naka mangó mpé makopésaka bísó sé bofungoli míso ma bísó. Elɔ́kɔ mɔ̆kɔ́ asálí zóba ndé ayébísí bísó kotánga mpé asálí mayɛ́lɛ ya koyéla bísó mikandá ya kotánga ndéngé na ndéngé mpɔ̂ mifungólí bísó míso. Ya sɔ̂lɔ́ tatá Bendele, mindɛ́lɛ́ bazalí wâná ndéngé míbalé, tŏ mpé mísáto. Sɔ́kí na efándeli ya bangó áwa na Kongó ezalí ndéngé mɔ̆kɔ́ mpɔ̂ ya bofándisi bísó o nsima ya bangó, kási na boyambi ya bangó makambo ezalí ndéngé mɔ̆kɔ́. Misúsu balingí sé bázwaka bangó mɔ̆kɔ́ mpé bákamataka nyɔ́nsɔ ezalí na mokili ya Kongó mpɔ̂ ya bangó mɔ̆kɔ́. Misúsu balingí ndé bísó bato ya Kongó mpé tóbɔngɔ lokóla bangó. Kási bamindɛ́lɛ óyo balingí te tóbɔngɔ lokóla bangó, bazalí míngi áwa na Kongó tɛ̂. Elekí sé ba óyo bayá na Kongó kolakisa bísó mayɛ́lɛ níni tokokí kosála mpɔ̂ tólongwa na boúmbu bwa Bɛ́lɛsi tɛ̂. Yangó wâná omɔ́ní te tozalí kobanda komeka na makási mpɔ̂ makambo mábanda kobóngwana."

Ngonga ya motóbá na ndámbo ya ntɔ́ngɔ́ mpé ebɛ́tɛ́mí. Mákalámbá alɔ́mbí na tatá Bendele te bátíka naíno lisoló makási na ntɔ́ngɔ́ ya mokɔlɔ mwa pɔ́sɔ, mpé Mákalámbá akɛí mbángu epái ya monɔkɔ mwa ndáko ya yĕ. Atála sé Bolúmbú asílí amílɛ́ngɛ́lí mpɔ̂ ya bokɛi o ndáko-Nzámbe na ntína ya bolóngani.

Mamá Bolúmbú mpé alobí na mobáli wa yĕ te, "Mákalámbá, mobálí wa ngáí, sálá nɔkí na kofáta moláto. Ngáí nakɛí libosó mpɔ̂ nalingí nákóma sé elɔngɔ́ na bato ya makwéla." Mákalámbá andimí mpé mamá Bolúmbú abimí.

Ebimí mamá Bolúmbú na ndáko, Mokenge amópésí longɔ́nya sé o lopángo. Mosíká tɛ̂ Ekolo apésí mpé ya yĕ longónya. Mokúwa mpé apésí ya yĕ. Elandámí sé bolandami. Mamá Bolúmbú mpé andimí bangó bánsɔ mpé abimí o lopángo. Asímbí mpé nzelá ya bolandi Ndáko-Nzámbe ya Mosáto Pólo na Ndɔlɔ́.

Utá nzelá ya Kato kínô bokómi o Ndáko-Nzámbe ya Mosáto Pólo, ezalí sé minúti zómi. Mamá Bolúmbú asímbí nzelá sé bosímbi. Mamá Bolúmbú akómí na nzelá ya Itága, esíká bangámba bazalí kosála botíi simá. Mɔ̆kɔ́ wa bangó atíndélí mamá Bolúmbú "Ewasó." Elobí te "nalingí yɔ̆."

Mamá Bolúmbú amóyánólí sé te, "Mpɔ̂ níni okotíndela ngáí ewasó@"