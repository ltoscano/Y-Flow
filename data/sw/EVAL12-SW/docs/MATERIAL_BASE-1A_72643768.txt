Kina Lowassa, Sumaye watoswe tu
Nov 14, 2013

MSOMAJI wangu Brown Mwangomale wa Mbeya, ambaye amejitambulisha kwangu akisema ni kada wa Chama cha Mapinduzi (CCM), baada ya kuipitia makala yangu ya wiki iliyopita, iliyokuwa imebeba kichwa cha habari kisemacho; Pona ya CCM 2015 ni kujikabidhi kwa mafisadi, alinipigia simu kunipongeza.
Pongezi zake hizo zilifuatiwa na mazungumzo marefu kiasi kati yetu, yaliyotuchukua karibu dakika 20, akinieleza jinsi anavyoumizwa na mwenendo wa CCM ya sasa na hasa yale yanayofanywa na watendaji wake katika ngazi za wilaya na mikoa.
Kwa kifupi Mwangomale, anasema CCM, katika ngazi zote za wilaya na mikoa nchini hakipo, kimekufa. Anasema karibu wenyeviti wote wa wilaya na mikoa waliochaguliwa mwaka jana katika uchaguzi mkuu wa ndani wa chama hicho, badala ya kushughulika na kero za wananchi, na kuwaambia wananchi wa maeneo yao juu ya kazi nzuri iliyofanywa na serikali yao kwa ajili ya maendeleo yao, wao wamejikita zaidi katika kuwashughulikia wanachama wenzao waliokuwa washindani wao katika nafasi zao hizo wakati wa uchaguzi huo. 
Anasema makatibu wa CCM katika ngazi za wilaya na mikoa ni waajiriwa wa Chama, wanalipwa mishahara na posho kutokana na kuwa makatibu watendaji, wamewezeshwa magari ili kuwarahisishia kuyafikia maeneo yenye watu kwa lengo la kukutana na wananchi, lakini nao pia hawafanyi kazi za chama na mara nyingi magari yao hayo waliyopewa na Chama, utayakuta yameegeshwa kwenye vilabu vya pombe na starehe nyingine kuanzia asubuhi hadi usiku wa manane.
Anatolea mfano wa mkoa wake wa Mbeya, akisema tangu watendaji wa CCM wachaguliwe katika ngazi mbalimbali za uongozi mwaka jana, haoni wenyeviti wala makatibu wake wakiitisha mikutano ya hadhara kuzungumzia maendeleo na kero za wananchi, bali wamekalia malumbano ya wenyewe kwa wenyewe na dhidi ya viongozi wa vyama vya upinzani.
Ndipo hapo Mwangomale anapoungana nami akisema pona ya CCM hii ya sasa mwaka 2015 ni kujisalimisha tu kwa mafisadi wenye fedha ili watumie fedha zao hizo kununua shahada za kupigia kura ili kupunguza kura za wapinzani wao.
Kimsingi, nilikubaliana naye, naamini hata wana CCM wenye chama chao, wanaoamini katika imani yao ya kwamba nitasema kweli daima fitina kwangu ni mwiko, watakubaliana na Brown Mwangomale, kada wa CCM aliyeko mkoani Mbeya, kwamba katika ngazi za wilaya na mikoa, CCM imekufa, haipo.
Mwangomale amegusia namna watendaji wa CCM katika ngazi za mikoa na wilaya wanavyochangia kwa namna moja au nyingine kukiua chama chao hicho. Lakini kwangu, hata katika ngazi ya taifa, siioni CCM yenye uhai, bali naiona mitifuano miongoni mwa makada wake, mitifuano inayozidi kukielekeza chama hicho kibra.
Tumeyasikia na kuyaona haya hivi karibuni kati ya mafahari wawili wa CCM katika siasa za kanda ya kaskazini mwa Tanzania na Tanzania kwa ujumla wake; Waziri Mkuu Mstaafu, Frederick Sumaye na Waziri Mkuu aliyejiuzulu, Edward Lowassa. Hakuna shaka yoyote kwamba wawili hawa ni vigogo ndani ya CCM na wanao watu wengi nyuma yao wanaowaunga mkono katika mbio zao za urais.
Kwa mtazamo wangu, Sumaye na Lowassa wanaposimama na kushambuliana wao kwa wao hadharani au wanaposimama hadharani na kuishambulia serikali ya chama chao kwa hili na lile wakidhani wanajijenga kisiasa mbele ya Wa tanzania, kwa hakika wanakuwa sawa na wenyeviti na makatibu hao wanaolalamikiwa na Brown Mwangomale.
Hawa wanajijenga wao kisiasa kwa gharama ya chama chao na matokeo yake, kesho watakuwa wagombea urais kupitia chama mfu, walichoshiriki wao wenyewe kukiua bila kujijua.
Tumemsikia Lowassa akisimama bungeni hivi karibuni kuendeleza wimbo wake wa mara kwa mara, wa ukosefu wa ajira kwa vijana wa nchi hii ni bomu linalosubiri kulipuka. Lowassa anailamu serikali ya chama chake ndani ya Bunge kwamba inaendesha mambo yake kiuswahili swahili, inaogopa kutekeleza mipango mikubwa na hivyo kujikuta ikiwa na mipango mingi midogo isiyo na tija kwa ajira na uchumi wa nchi.
Tukumbushane, mwasisi wa msemo wa kwamba ukosefu wa ajira kwa vijana katika nchi hii ni bomu linalosubiri kulipuka, ni Mwandishi Habari Nguli wa hapa nchini, Jenerali Ulimwengu. Amelisema sana hili kupitia makala zake tangu enzi za awamu ya pili na ya tatu, Lowassa akiwa serikalini bado, lakini hakuna mahali popote katika kumbukumbu zangu panapoonyesha kwamba mwanasiasa huyo alisimama na kumuunga mkono Jenerali katika rai na wito wake huo.


