Bosi wa Mabasi ya Kasi Dar ang’oka
Nov 22, 2012

OFISA Mtendaji Mkuu wa Wakala wa Mradi wa Mabasi Yaendayo Kasi jijini Dar es Salaam (DART), Cosmas Takule, aliyekuwa akisimamia mradi wa ujenzi wa barabara za Dar es Salaam wenye thamani ya shilingi bilioni 240.9,
ameondolewa katika wadhifa huo, Raia Mwema, limethibitishiwa.

Hatua hiyo inajitokeza miezi miwili baada ya Rais Jakaya Kikwete kutilia shaka matumizi ya shilingi bilioni mbili zilizoombwa serikalini kwa ajili ya ujenzi wa kituo cha muda, eneo la Chuo Kikuu Dar es Salaam. 

Rais Kikwete alisema kutumia Sh. bilioni mbili kujenga kituo cha muda cha mradi huo Chuo Kikuu, halafu baada ya miaka miwili kipatikane cha kudumu, si maarifa sahihi, kwani yanachangia kupoteza fedha za serikali.

Rais Kikwete alitia shaka hiyo alipozindua mradi huo Septemba 19, mwaka huu na kusema; “Jawabu lenu la kujenga kituo cha muda Chuo Kikuu siliafiki. Hakuna kujenga cha muda. Ujenge cha muda leo, miaka miwili ijayo unapoteza fedha za Serikali. Fanya uamuzi wa kudumu sasa.

“Wiki ijayo, kwa kuwa wewe ni Mwenyekiti (Mkuu wa Mkoa), mwite Mkurugenzi wa DART. Kama akikataa mwambie sawa, lakini
mimi ni Mkuu wa Mkoa. Mkurugenzi wa DART, Tanroads na wewe mkae, mzungumze. Wiki inayofuata mniletee majibu, mmekubaliana nini, ” alisema Kikwete.

Kwa mujibu wa taarifa zilizotufikia uamuzi huo wa kumng’oa ofisa huyo mkuu unahusishwa na tuhuma mbalimbali za ufisadi ambazo hata hivyo, yeye amezikana, akisisitiza amekuwa akifanya kazi zake kwa uadilifu mkubwa.

Mbali na tuhuma za ufisadi, Takule anadaiwa kufanya kazi kwa kupuuza ushauri wa maofisa wenzake katika mradi huo na hivyo kuondoa dhana ya uwajibikaji wa pamoja.

Mmoja wa maofisa wa DART ambaye hakutaka jina lake kuandikwa gazetini anamzungumzia Takule akisema; “….baadhi ya wageni walikuwa wakifukuzwa kama mbwa, hakutaka ushauri, watumishi ni kama walilala wakiwa wamefungwa minyororo , hivi hapa ni kama tunajipanga upya (baada ya kuondolewa Takule).”

Lakini katika maelezo yake kuhusu tuhuma zinazoelekezwa kwake, Takule anasema; “Agosti mwaka huu niliandika barua kwa ofisi ya Waziri Mkuu kuarifu kumalizika kwa mkataba wangu Novemba 8, mwaka huu, barua ambayo haikujibiwa.

“Nimekabidhi ofisi baada ya mkataba wangu wa miaka mitano kwisha. Mwaka 1979 hadi 2004. Nimetekeleza miradi mikubwa hapa nchini tukianzia na mradi wa Uimarishaji wa Huduma Mijini (USRP), uliojenga miundombinu ya barabara, majitaka katika miji yote mikubwa Arusha, Mwanza, Mbeya, Morogoro , Moshi, Iringa, Tanga, Tabora na Dar es Salaam.”

Kwa mujibu wa maelezo yake miradi yote ambayo amekuwa akiisimamia imetekelezwa kwa ufanisi mkubwa na hapakuwa na ufisadi wa aina yoyote.

“Sijawahi kukumbwa na kashfa yoyote maishani mwangu,”alisema Takule.

Kutokana na kuondoka madarakani, Novemba 9 mwaka huu, Takule alikabidhi ofisi kwa
Asteria Mlambo, anayekaimu wadhifa huo wa Ofisa Mtendaji Mkuu.

Asteria ambaye kabla ya kukaimu nafasi hiyo alikuwa Mkurugenzi wa Usafirishaji na Maendeleo DART, anasema hatua iliyochukuliwa ni uamuzi wa kawaida.

“Kilichofanyika ni utaratibu wa kawaida, ni muda gani nitakaimu nafasi kwangu si tatizo, ninachozingatia ni namna gani shughuli zinafanyika.

“Kwa nafasi hii niliyopewa kwangu ni heshima, mtu ambaye nilipuuzwa kipindi chote, ninayo matumani makubwa kwamba serikali imeniamini. Naamini sana kwenye utendaji wa pamoja ndani na nje ya DART. “Hakuna kitu kibaya unakaa kwenye taasisi kipindi chote na hakuna kinachofanyika. Mradi unahitaji mazingira ya uwazi ili watu waweze kuelewa yanayotendeka, hiyo itawasaidia wadau wengine kuelewa namna watakavyoweza kushiriki kwenye mradi husika,” alisema katika mahojiano na Raia Mwema, ofisini kwake.

Kuhusu kauli ya Kikwete kuhoji matumizi ya shilingi bilioni mbili anasema; “Lile agizo na maelezo ya Rais yametusaidia sana. Tumejenga fikra mpya za pamoja. Wengine walidai kuwa Rais alishauriwa vibaya, si kweli kuwa alishauriwa vibaya bali sisi wenyewe tulikuwa na upeo mdogo katika ubunifu wetu kiasi cha kujijengea taswira ya ubadhirifu.”

Alisema pamoja na Mkuu wa Mkoa wa Dar es Salaam, Said Meck Sadik , Meya wa Jiji hilo Dk. Didas Masaburi na Meya wa Manispaa ya Kinondoni, Yusufu Mwenda wanajipanga kupata eneo kwa ajili ya ujenzi wa Kituo Kikuu cha mabasi ya mikoani.

Kwa mujibu wa maelezo yake, eneo hilo lipo Mbezi, barabara ya Morogoro ambako kama watafanikiwa kituo cha mabasi Ubungo kitahamishiwa Mbezi badala ya kujenga kituo cha muda cha mabasi eneo la Chuo Kikuu.


