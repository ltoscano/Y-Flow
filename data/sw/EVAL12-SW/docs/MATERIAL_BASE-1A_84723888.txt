Majangili, magaidi sasa ni wamoja
UWINDAJI haramu uliendelea kuongezeka nchini licha ya sheria kali kubuniwa mwaka huu kuadhibu wanaopatikana na hatia.
Chini ya sheria hizo wawindaji haramu sasa wameorodheshwa katika kundi moja na magaidi na maharamia kwenye sheria mpya ya kulinda wanyama pori.
Adhabu ya wanaopatikana na hatia ya kuhusika na vitendo vya uwindaji haramu na kupatikana na bidhaa za wanyamapori ni miaka 20 jela au faini isiyopungua Sh1 milioni. 
Watetezi wa wanyamapori waliopigania sheria hiyo walisema majangili hao huuza pembe za ndovu nje ya nchi na hivyo kuwafanya kuwa hatari zaidi ya magaidi.
“Uwindaji haramu unashirikisha mtandao wa kimataifa na ndiyo maana sheria ikabadilishwa ili washukiwa washtakiwe chini ya sheria ya kupambana na makundi haramu, “ alisema Bi Paula Kahumbu, mtetezi wa wanyamapori.
Magaidi pia wamehusishwa na uwindaji haramu ili kupata pesa za kufadhili vitendo vyao.
Mwaka jana, ripoti za shirika moja la kimataifa zilihusisha kundi la kigaidi la Al-Shabaab kwa ongezeko la uwindaji haramu Afrika Mashariki.
Awali, washukiwa wa uwindaji haramu walishtakiwa kwa kupatikana na bidhaa za wanyama pori, kufanya biashara ya bidhaa hizo bila kibali na kukosa kuripoti kwa maafisa wa serikali kwamba walikuwa na bidhaa hizo.
Chini ya sheria mpya yenye makali zaidi, wanashtakiwa kwa kupatikana na bidhaa za wanyama pori na kuwa wanachama wa kundi haramu wakiwa na nia ya kufaidika kifedha kwa kuuza bidhaa za wanyamapori.
Mwaka huu vita dhidi ya uwindaji haramu vilipigwa jeki mataifa 40 ulimwenguni yalipotia saini mkataba wa kuwalinda wanyamapori. 
Watetezi wa wanyama pori wanasema kwamba mkataba huo ulioafikiwa jijini London, Uingereza, ni afueni kwa Kenya inayopambana kuokoa ndovu wanaokabiliwa na hatari ya kuangamia.
-BENSON MATHEKA


