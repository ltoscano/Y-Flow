Maalim Seif na mikoba ya Lee Kuan Yew
Sep 20, 2015

SIJUI kama haya yanatokea katika sehemu nyingine za Tanzania lakini hapa Zanzibar siku mbili hizi ni jambo la kawaida kuona idadi kubwa ya wanajeshi wakivaa sare zao na wakibeba silaha nzito wakiwa wamepakiwa katika malori ya kijeshi barabarani.
Nyakati za usiku huonekana pia vikundi vya wanajeshi wakizungukazunguka katika baadhi ya mitaa.
Ingawa raia wameizoea hali hii na wanasema kwamba haiwatishi na hawatishiki tena, ni wajibu wetu kukumbusha kwamba hali hii haiashirii mema hususan katika kipindi hiki cha Uchaguzi Mkuu. Wala haistahiki katika nchi ambayo serikali yake inajigamba kwamba itahakikisha zoezi zima la uchaguzi litafanywa kwa njia za amani, uwazi na zenye kufuata kanuni za kidemokrasia.
Uchaguzi ulio huru lazima uwe, na uonekana kuwa, ni wenye kufanywa kwa njia za kuwapa wapigakura uhuru kamili wa kutoingiliwa na tashwishi zozote za dola ama zenye kuwatia hofu au zenye kuwahonga wapendelee upande fulani.
Wakati wa uchaguzi, kazi ya vyombo vya dola vinavyoshughulikia mambo ya usalama na ulinzi inatakiwa iwe moja tu: kulinda amani na kuwahakikishia wananchi usalama wao.
Hatua ya kuwamimina wanajeshi na kuwafanya waonekana kila mahali ni hatua inayozusha hali ya hofu, hata ikiwa hiyo siyo dhamiri ya kumiminwa wanajeshi hao mitaani.
Kama ilivyo kwingineko Tanzania, mchuano ni mkali Zanzibar baina ya Chama cha Mapinduzi (CCM) na Umoja wa Katiba ya Wananchi (Ukawa), muungano wa vyama vya Upinzani. Chama kikuu cha upinzani Zanzibar, Chama cha Wananchi (CUF) kilizindua kampeni zake za uchaguzi Septemba 9 katika Uwanja wa Demokrasia, Kibanda Maiti, Unguja na CCM kilizindua kampeni zake Septemba 13 katika uwanja huohuo.
Kwa bahati mbaya, ninapoandika makala haya mkutano wa CCM haukuanza bado na sina hakika kama kuna jipya litalotangazwa zaidi ya yale yaliyo katika Ilani ya CCM-Taifa. Mambo yalikuwa tofauti katika uzinduzi wa kampeni za CUF. Katika hotuba yake kwenye uzinduzi huo Katibu Mkuu wa CUF, Maalim Seif Sharif Hamad, anayewania kwa mara ya tano Urais wa Zanzibar, aliwaahidi mengi Wazanzibari.
Lakini ya msingi aliyosema kuwa atayatekeleza endapo atachaguliwa Rais wa Zanzibar ni haya:
Kuhakikisha kwamba Zanzibar inapata mamlaka yake kamili ndani ya mfumo mpya wa Muungano;
Kuujenga uchumi imara utaokua kwa kasi na utaoigeuza Zanzibar iwe “Singapore ya Afrika ya Mashariki.” Miongoni mwa hatua za mwanzo ambazo anasema atazichukua kufikia lengo hilo ni kujenga bandari mpya ya kisasa. Kadhalika ameahidi kufungua Benki ya Uwekezaji ya Zanzibar itayowasaidia vijana waweze kujiendeleza na kujiajiri wenyewe.
Maalim Seif ameahidi pia kwamba katika kipindi cha siku 100 za mwanzo baada ya kushika hatamu za utawala atahakikisha kwamba pameshatungwa sheria ya mafuta na gesi ili mafuta yaanze kuchimbwa visiwani Zanzibar.
Wengi wanajiuliza iwapo kweli Zanzibar inaweza kuwa na mfumo wa maendeleo ya kiuchumi mithili ya ule wa Singapore. Uchumi wa aina hiyo ulioipatia Singapore maendeleo makubwa na kuyanyanyua maisha ya watu wake unategemea sekta ya utoaji huduma pamoja na bidhaa zilizotengenezwa viwandani na zinazosafirishwa nje ya nchi.
Jengine ambalo ni muhimu kwa utanuzi na hatimaye ufanisi wa sekta hizo mbili ni kuwa na sera inayoiwezesha serikali kuingilia kati na kuongoza maendeleo ya kiuchumi badala ya kuachia kila kitu kwenye lile liitwalo “soko huru”, ambalo kwa kweli ni soko lenye kuwapa uhuru wanyonyaji. Kwa hivyo, ni muhimu serikali iwe na mpango wa maendeleo ya uchumi pamoja na uwezo wa kuingilia kati shughuli za kiuchumi na kuziongoza ili ziweze kutanuka.
Singapore imeonyesha kwamba pamoja na soko na mipango ya uchumi imeweza kufanya mambo mengine pia ya kuusisimua uchumi wa taifa hilo. Lililo muhimu nadhani ni uongozi ulio imara. Singapore imeweza kupiga hatua kubwa za kimaendeleo kwasababu ilikuwa na kiongozi jasiri aliyeweza kuliunganisha taifa na aliyekuwa akijuwa ni hatua gani achukuwe ili taifa lake liweze kuendelea.
Hivyo nadhani ndivyo Maalim Seif anavyojiona na ndivyo wamuonavyo wafuasi wake. Anajiamini kiasi cha kujimithilisha na Lee Kuan Yew, anayetambulika kuwa ndiye baba wa Singapore ya leo. Tangu 1959 alipochaguliwa awe waziri mkuu kwa mara ya kwanza hadi 1990 alipostaafu Lee alijishughulisha na kulinyanyua taifa lake dogo na kulifanya liwe la kisasa.


