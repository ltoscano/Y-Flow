
Mhandisi Meru yamkuta mazito
Amesimamishwa kibarua chake kwa kudaiwa kushindwa kazi
Moses Mashalla, Mwananchi mmashalla@mwananchi.co.tz
Arusha. Mkuu wa Mkoa wa Arusha, Daud Ntibenda amemsimamisha kazi Mhandisi wa Ujenzi wa Halmashauri ya Meru, Peter Mikimba kwa tuhuma za kushindwa kuwajibika.
Kwa mujibu wa taarifa iliyotolewa kwa vyombo vya habari jana na ofisi ya mkuu huyo wa mkoa, inasema amemsimamisha kazi Mhandisi Mikimba kwa sababu ameshindwa kusimamia miradi ya ujenzi wa maabara wilayani Meru.
Pia, anadaiwa kushindwa pia kusimamia ujenzi na ukarabati wa barabara za wilayani Meru pamoja na ujenzi wa nyumba za walimu kwa mwaka wa fedha 2013/14 .
imedaiwa uzembe huo umesababisha athari kubwa ambazo zimeanza kujitokeza hivi karibuni.
Hata hivyo, Ntibenda alimwagiza Katibu Tawala wa Mkoa wa Arusha, Richard Kwitega kuunda kamati ya itakayochunguza tuhuma zinazomkabili mhandisi huyo na kuitaka kukamilisha kazi hiyo ifikapo Mei 15, mwaka huu. 
Katika hatua nyingine, Mkuu wa Mkoa Ntibenda alitoa wito kwa watendaji wa Serikali mkoani Arusha, kusimamia kwa weledi miradi yote inayotekelezwa na Serikali ili ilete tija kwa wananchi.


