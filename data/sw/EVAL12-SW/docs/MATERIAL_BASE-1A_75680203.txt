‘Profesa’ wa muziki hadi mjengoni
Sep 15, 2016

ANAJIITA ‘Heavy Weight MC’ kutokana na nyimbo zake nyingi zenye ujumbe na kupendwa sana nchini. Huyo si mwingine bali ni msanii wa muziki wa kizazi kipya Joseph Haule, maarufu kama Profesa Jay kwa jina la kisanii na Joseph Haule kama jina lake halisi. 

Ni msanii wa muda mrefu na alianza kujulikana akiwa na kundi la Hip Hop la Hard Blasters, lililotamba sana mwishoni mwa miaka ya 1990 na mwanzo wa miaka ya 2000.

Hili ndilo hasa lililomtambulisha Joseph Haule kwenye anga la muziki na miongoni mwa vibao vilivyopendwa sana kipindi kile cha ‘Niamini’ kilichowapa vijana hao sifa kubwa.

Baada ya kutamba kwa muda na kundi hilo, hatimaye Haule aliachana na kundi hilo na kuanza kufanya shughuli zake binafsi kimuziki. Aliweza kutoa nyimbo nyingi zilizofanya vizuri sana kwenye anga la muziki nchini. Miongoni mwa vibao hivyo ni ‘Ndiyo Mzee’ ambacho kilikuwa na maudhui ya kisiasa zaidi na Chemsha Bongo’.

Pia, ‘Zali la Mentali’ ilitamba sana enzi zake si tu kwa uzuri wake bali pia kutokana na ujumbe mzito ndani yake, kitu ambacho kimekuwa kama alama hasa ya msanii huyu.

Baada ya kufanya vizuri katika anga la muziki, kijana huyo aliamua kufuata nyayo za msanii mwenzake wa muda mrefu Joseph Mbilinyi na kujitosa kwenye siasa. Katika uchaguzi mkuu wa mwaka 2015, Joseph Haule aligombea ubunge katika Jimbo la Mikumi kwa kupitia tiketi ya chama kikuu cha upinzani nchini Chadema na kufanikiwa kushinda.

Maisha ya kisiasa ya kiongozi na mwanamuziki huyo sio marefu sana na jamii bila shaka bado inasubiri kuona makali yake katika muziki yakihamia tena kwenye jukwaa la siasa.

Baada ya kuangalia kwa ufupi maisha ya Joseph Haule, hebu tumwangalie katika mitandao ya kijamii. Ni mtu wa aina gani hasa?

Katika Twitter, anawafuasi wasiopungua 243,140 kitu kinachomfanya kuwa miongoni mwa wasanii wachache ambao wamevuka idadi ya wafuasi 200,000 hapa nchini. Yeye binafsi ni mfuasi wa watu wapatao 1,646 na miongoni mwa watu maarufu anaowafuata ni viongozi wakuu wa chama chake Freeman Mbowe na Vincent Mashinji, pia yupo Rais wa Marekani Barack Obama na Rais John Magufuli wa Jamhuri ya Muungano wa Tanzania.

Pia amefuata ukurasa wa televisheni ya HBO Boxing na ukurasa wa bondia maarufu wa Marekani Floyd Mayweather unaoitwa Mayweather Promotions, kitu kinachotuonyesha kuwa yeye pamoja na kwamba anapenda muziki, pia ni mpenzi wa mchezo wa ndondi.

Vile vile anawafuata wachezaji maarufu wa duniani kama Cristiano Ronaldo wa Real Madrid na mchezaji wa mpira wa kikapu maarufu wa Marekani, Kobe Bryant na Kevin Durant.

Kwa upande wa muziki na wanamuziki, mkongwe huyo wa Bongo flava anawafuata Justin Bieber, Juma Nature, DNA wa kutoka nchini Kenya na Jay Z, miongoni mwa wengi.

Kwa upande wa Facebook ‘ana-likes’ zipatazo 109,305.

Pamoja na mambo yanayohusiana na muziki wake ambayo huwa anapenda kuwashirikisha wafuasi wake kwenye mitandao ya kijamii, lakini pia huwa anatumia mitandao hiyo kwa ajili ya masuala yanayohusiana na siasa, hasa shughuli zake kama mbunge.

Hiyo ni kama alivyofanya wakati wa vikao vya bunge vikiendelea mapema mwezi huu wa Septemba pale alipoandika kwenye ukurasa wake kwenye Twitter. “Leo tumeanza kujadili Muswada wa Sheria ya Upatikanaji wa Taarifa, yaani 'The Access to Information Act 2016'.


