
Serikali yaharibu magunia ya sukari
Na REBECCA OKWANY
SERIKALI imeharibu magunia 1,947 ya sukari iliyoingizwa nchini kinyume cha sheria yenye thamani ya Sh7 milioni katika eneo la Port Reiz, Mombasa.
Magunia hayo yalifunguliwa na kisha kuchanganywa kwa vumbi ya mbao kabla ya kuelekezwa kutumiwa katika kiwanda cha karibu cha ufinyanzi katika shughuli iliyochukua siku nzima, ambayo iliongozwa na waziri wa Kilimo Felix Koskei.
Baadhi ya wanakamati wa kamati ya bunge ya kilimo, maafisa wa Mamlaka ya Mapato (KRA) na mashirika ya usalama pia walihusika katika shughuli hiyo ya Jumatano jioni Waziri huyo alisema kuwa katika muda wa miezi minane iliyopita wamekuwa wakipata ya sukari changamoto za sukari inayoagizwa kutoka nje na watengezaji wengi wa humu nchini wanakabiliwa na hasara kubwa ya bidhaa yao.Tani nyingi ya sukari zinazotengezwa nchini zimekuwa zikisalia kwa mabohari bila kuuzwa kwa sababu ya sukari inayoagizwa kinyume cha sheria, alisema.
Alionya kuwa serikali imeimarisha uchunguzi wake wa sukari inayoagizwa kutoka nje na imejitolea kunasa na kuadhibu wanaoagiza sukari bila idhini. 
“Tunawaonya wale wenye tabia ya kupita ushuru na kutumia mipaka kuingiza sukari kimagendo nchini, kwamba mifumo ya kuwachunguza imeimarishwa na mashirika yote ya serikali yanashirikiana na tutahakikisha kuwa kila uagizaji unaofanywa unachunguzwa na kuthibitishwa nqa kuruhusiwa tu ikiwa unaamabtana na sheria za nchi,” alisema.


