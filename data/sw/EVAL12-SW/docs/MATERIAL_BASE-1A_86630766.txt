Ndiyo, tujadili matatizo ya Taifa letu
Dec 06, 2012

MAKALA iliyopita, nilijadili juu ya kuachana na mijadala juu ya watu na vyama vyao vya siasa. Kasumba ya kuwaabudu watu na kufikiri kwamba kuna mtu mmoja mwenye uwezo wa kuleta mabadiliko katika taifa letu. Nilisisitiza, tuanze kujadili matatizo ya taifa letu!

Tukiyajadili na kuyafahamu vizuri pamoja, tunaweza kufikiria ufumbuzi. Kuna baadhi ya wasomaji wangu wanakomalia suala la kuwajadili watu na vyama vyao. Wanasema watu hawa, wameliingiza taifa letu katika matatizo makubwa; hatuwezi kuacha kuwajadili. Wengine wanafikiri mijadala juu ya watu na vyama vyao, ni muhimu maana kuna watu walizaliwa kuitawala Tanzania; wawe wagonjwa, wawe wazee ni lazima waitawale
Tanzania. Wanauliza; kwani Kibaki wa Kenya aliingia Ikulu akiwa na miaka mingapi? Eti urais si kubeba zege!

Rais Jakaya Kikwete, aliweka wazi wakati wa mkutano mkuu wa CCM kwamba magomvi na makundi ndani ya chama chao cha CCM, yanaletwa na mashindano ya kuutaka urais. Nafasi yenyewe ni moja, lakini wanaoitamani ni wengi. Wanautaka urais, lakini hawako tayari kubeba zege! Baba wa Taifa, Mwalimu Julius Nyerere, alibeba zege, alifanya kazi na watu na kushiriki machungu yao. Kwa maneno mengine, urais ni zaidi ya kubeba zege.

Wengine wanaamini ni lazima mijadala iendelee, maana kuna vyama ambavyo ni lazima vitawale milele. Vyama ambavyo ni ‘dume la mbegu.’ Vyama ambavyo bado vina misamiati ya kulikomboa jimbo kana kwamba wabunge wa vyama vya upinzani si Wa tanzania! Na ndoto nyingine ambazo nikiziita za kijinga, watasema nimeanza matusi.

Wanataka tuamini kwamba vyama kama KANU na vile vya Nkrumah na Kaunda vilianguka kwa vile havikuwa vyama ‘dume la mbegu’ au wakati ulifika na hilo likitokea, haliangalii nguvu za mtu yeyote ama utajiri wa mtu au chama. Maumbile yako hivyo, kila kitu kina mwanzo na mwisho wake.

Makala iliyopita sikuiandika kwa bahati mbaya. Niliandika baada ya kubishana na baadhi ya watu wanaofikiri kwamba Tanzania tuna aina ya watu ambao wana nguvu kama za kichawi vile, kiasi kwamba wanaweza kutupumbaza kiasi cha kuwashangilia na kuwatukuza bila kuhoji madoa kwenye nguo zao na makovu makubwa kwenye mioyo yao.

Ili kuuzima ubishi ambao hauwezi kuwa na mwisho, maana hawa ndugu zangu wamelewa kiasi cha kutosikia lolote. Ndipo nikaamua kubadilisha mada na kuandika juu ya matatizo ya
taifa, badala ya kukalia kumtukuza mtu mmoja.

Hata hivyo, binafsi ninaamini kwamba ni muhimu tukayajadili matatizo ya taifa letu kwanza ndipo ikilazimika tuwajadili watu na vyama vyao vya siasa.

Makala iliyopita nilidokeza baadhi ya matatizo tuliyonayo. Ingawa Mhariri mmoja alinijia juu na kusema kwamba tatizo la Tanzania, kila kitu ni hisia! Hakuna matukio yenye ushahidi wa kutosha. Kwenye nchi nyingine, hata hisia zinafanyiwa kazi, ndiyo maana wanakuwa na usalama mkubwa kwenye nchi zao. Hapa kwetu, hisia zinabaki hisia hata pale ambapo hisia hizo zinakuwa karibu na ukweli mweupe.

Meno ya ndovu yalikamatwa. Inajulikana ni kampuni gani ilikuwa ikiyasafirisha. Mwenye kampuni anajulikana. Kwa Wa tanzania bado na hili ni hisia tu! Utaambiwa hakuna ushahidi. Mwandishi Mwangosi alikufa. Picha zikakamata
tukio kiasi cha kuondoa mashaka yote, lakini bado tunaambiwa ni hisia!

Dk Ulimboka alipigwa nusura roho yake itoke, lakini bado tunaambiwa ni hisia. Dawa za kulevya zinauzwa wazi wazi. Tunashuhudia kila siku namna watoto wetu wanavyoharibikiwa kwa kubugia dawa za kulevya. Majina ya wauza unga yanajulikana. Hata Rais Kikwete mwenye alishatamka wazi kwamba anawafahamu. Lakini hawakamatwi kwa vile ni hisia tu na wala hakuna ushahidi. Naweza kutoa orodha ndefu ya hisia za Wa tanzania, lakini hizi zinatosha kutoa picha kwa kile ninachokilenga.

Yapo mambo mengi ya wazi ambayo tunashindwa kuchukua hatua tukidai ni hisia tu. Nitoe mfano wa vita ya DRC. Tunaweza kusema huko ni mbali na sisi hatuhusiki. Lakini vita hii ina athari kubwa kwetu. Wakimbizi wanakimbilia hapa kwetu, na sote tunajua maana yake ni nini.

Tumeshuhudia M23 walivyouteka mji wa Goma. Walikuwa na silaha nzito nzito na za kisasa. Wanazipata wapi silaha hizi na zinasafirishwa kupitia nchi gani? Bandari kama si ya Kenya ni Tanzania. Ni wazi kabisa kwamba silaha hizi zinapita kwenye nchi zetu na kwenda DRC.

Ni rahisi kuwalaumu Rwanda kwa kuwasaidia waasi wa DRC kwa vile Rwanda ni jirani na DRC. Lakini Rwanda, haina bandari! Haiwezekani Rwanda ikawa mshirika pekee. Kama Rwanda inawekewa vikwazo, lazima vikwazo hivyo viwekwe pia kwa Tanzania, Uganda na Kenya. Haiwezekani silaha za kivita zipite nchi hizi tatu bila kutambulika.


