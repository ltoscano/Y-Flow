
Yanga, Simba presha tupu

Imeandikwa na Grace Mkojera

Imechapishwa: 28 Septemba 2016

WAKATI mashabiki wa Simba na Yanga wakisubiri kwa hamu pambano kati ya timu hizo Jumamosi, hofu imetawala pande zote mbili baada ya viongozi wa klabu hizo kufanya siri kuhusu kambi zao za maandalizi.

Kuna taarifa kuwa Yanga imeweka kambi Pemba na Simba Morogoro lakini viongozi wa timu hizo hawataki kusema ukweli juu ya hilo wakisema kuwa ni siri licha ya kuzagaa kwa picha kwenye mitandao ya kijamii zikiwaonesha wachezaji wa timu hizo wakiwa kwenye kambi zao.
Meneja wa Simba, Mussa Mgosi alisema juzi kuwa wanaendelea vizuri na maandalizi kuelekea mchezo huo, lakini akisema si muhimu watu kujua walikoweka kambi.
Aidha, Kaimu Katibu Mkuu wa Yanga, Baraka Deusdedit aliliambia gazeti hili jana kuwa hana taarifa kama Yanga iko Pemba lakini ipo inafanya maandalizi kuelekea katika mchezo huo wa mwishoni mwa wiki. Kauli za viongozi wote wawili kutoweka wazi kuhusu maandalizi ya kambi zao zinaonesha wazi kuwa kila mmoja ana hofu ya mchezo huo.
“Sina taarifa kama timu iko Pemba. Lakini ninachojua wanafanya maandalizi mazuri kuhakikisha wanafanya vizuri. Siwezi kukueleza wako wapi,” alisema Deusdedit. “Watasema mengi, kuwa tuko Morogoro na wengine Zanzibar, lakini hatuwezi kusema tuko wapi, ila tunaendelea vizuri na mazoezi,” alisema Mgosi.
Aidha kwa upande wa makocha wale wa Simba wamekuwa wagumu kuzungumzia mechi hii tofauti na wenzao wa Yanga. 
Hans van Pluijm kocha wa mabingwa watetezi Yanga juzi aliliambia gzeti hili kwamba anatarajia kupata ushindi baada ya kupoteza mechi iliyopita dhidi ya Stand United.
Lakini kwa upande wa Simba si kocha Mkuu Joseph Omog wala msaidi wake Jackson Mayanja aliyekuwa tayari kuzungumzia mechi hiyo. Katika hatua nyingine tiketi za mchezo huo zinatarajiwa kuanza kuuzwa leo katika sehemu mbalimbali za Dar es Salaam huku kiwango cha chini cha tiketi kikiwa sh 7,000.
Akizungumza na wandishi wa habari jana, Ofisa Habari wa Shirikisho la Soka Tanzania (TFF) Alfred Lucas alisema kuwa kutokana na mchezo huo kuvuta hisia za mashabiki wengi barabara ya Chang’ombe inayopita Uwanja wa Taifa na ile inayotokea klabu ya Sigara zitafungwa kuepusha msongamano wa watu wanaokwenda uwanjani.
“Barabara ya Changombe inayopita uwanja wa Taifa na ile inayotoka klabu ya sigara zitafungwa siku ya Jumamosi na sehemu hizo kutakuwepo na wakala wanaouza tiketi, kiingilio cha mzunguko ni shilingi 7,000, VIP B na C ni 20,000 na VIP A ni sh 30,000”, alisema.


