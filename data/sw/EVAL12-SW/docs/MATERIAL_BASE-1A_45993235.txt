
Seif, Shein wafunika May 23, 2012

KAMPENI za uchaguzi Zanzibar zilianza wiki iliyopita katika Visiwa vya Unguja na Pemba huku wagombea wakuu- Maalim Seif Sharifa Hamad wa Chama cha Wananchi (CUF) na Dk. Ali Mohamed Shein wa Chama cha Mapinduzi (CCM) wakizindua ilani za vyama vyao na kuanza kuomba kura. 

Wakati wiki hii Wazanzibari watasikiliza uchambuzi wa sera za vyama hivyo, hasa tofauti katika utekelezaji wa sera, ujumbe mzuri uliotoka kwa wagombea wote wanaojiandaa kufanya kazi pamoja, ni kujenga utawala bora, na kumtunza kwa heshima zote rais mstaafu mtarajiwa Dk. Amani Abeid Karume katika kutambua mchango wake wa kujenga Zanzibar mpya.

Tangu kuzinduliwa kampeni za uchaguzi, Dk Shein amekuwa akimsifu sana Rais Karume kwa juhudi za kuleta maendeleo Zanzibar pamoja na kuendeleza umoja, amani na utulivu na ameahidi kufuata nyayo za Karume.

Lakini viongozi wa CUF wamekwenda mbali zaidi na kuwataka wananchi wamtunze, wamheshimu na watambue mchango wa Dk. Karume katika Zanzibar mpya.
Machano Khamis Ali ambaye ni Makamu Mwenyekiti wa Taifa wa CUF na Kiongozi wa Upinzani anayemaliza muda wake katika Bunge la Jamhuri ya Muungano Hamad Rashid Mohamed, kwa nyakati tofauti, wakati wa uzindizi wa kampeni Unguja na Pemba, waliwataka wafuasi wa CUF kutekeleza kwa dhati ahadi ya kumtunza Rais Karume na kumuombea dua.

Hi ni faraja kubwa kwa Dk. Karume na familia yake wakati akikarbia kustaafu.
Ni viongozi au marais wachache katika Afrika wanaostaafu kwa heshima.
Wachambuzi wanasema kuwa bila shaka Karume na Katibu Mkuu wa CUF Seif, wameweka historia kubwa.

Hata hivyo, kama alivyosema Machano, Karume anastahili zaidi pongezi kwa sababu yupo madarakani na ilikuwa ni rahisi zaidi kwa yeye kukataa kubadili siasa za Zanzibar, lakini akaamua kuwa “yaliyopita si ndwele, Wazanzibari wagange ya jayo.”

Kwa ujumla uzinduzi wa kampeni za vyama vya vikuu vya CCM na CUF vinavyotarajiwa kuunda serikali baadaye mwaka huu ulianza vizuri Unguja na Pemba licha ya kasoro ambazo hadi sasa bado ni ‘ndogo.’

Kasoro ambazo zimeripotiwa Polisi, ni kuchaniana picha za wagombea ambapo CUF ilikuwa ya kwanza kwenda kulalamika kuhusiana kuharibiwa picha za wagombea.
CUF pia kimelalamika kuwa kiongozi wa mtaa (Sheha) Jimbo la Mkwajuni, Mkoa wa Kaskazini Unguja alizuia kufanya mkutano wa hadhara wa kampeni wa chama hicho katika jimbo hilo kwa madai kuwa kiongozi wa mtaa hakuwa na taarifa ya mkutano. Ukiacha kasoro hizo, kampeni ni ziliendelea vizuri hadi kumalizika wiki iliyopita kiasi kwamba Wazanzibari wengi wanafurahia.

Katika kuendelea kusisitiza juu ya suala la amani, Machano aliwataka wapenzi wa chama chake kutojibu kwa kutumia nguvu ikiwa watamuona mtu anachana au kuharibu picha za wagombea wa CUF akisema “lakufanya ni kuripoti Polisi, si kuchukua hatua za kupigana”.
Katibu wa Kamati Maalumu ya Halmasharuri Kuu ya CCM Zanzibar, Vuai Ali Vuai naye hakusita kusema “tunalaani tabia ya kupachua na kuchana picha za kampeni.
Tumekubaliana kufanya kampeni za kisitaarabu, vyama vyote tulisaini maadili yatakayotumika wakati wa kampeni”.

Kauli za vyama hivyo vikuu inajenga matumaini makubwa kuwa ni mwaka wa kufanyika kampeni za amani na ustaraabu hadi siku ya uchaguzi tofauti na chaguzi zilizopita.

Wagombea Maalim Seif na Dk. Shein, kwa nyakati tofauti walizindua kampeni zao za kuomba kura Unguja na Pemba na kufanikiwa kuwavuta washabiki na wasikilizaji wengi katika viwanja vya mikutano.

Mikutano yote imelingana Unguja na Pemba kwani ni kawaida kwa vyama hivyo kukusanya wafuasi na wapenzi kutoka kila kona ya Zanzibar na kuwaleta katika mikutano ya kampeni.

Maalim Seif alikuwa wa kwanza kuzindua sera za chama chake Unguja na Pemba halafu akafuatia Dk. Shein na sera za CCM. Wiki hii wagombea hao wanachambuwa vipengele vya sera zao ili kuweza kushawishi wapiga kura.

Kimtizamo wa juu, baadhi ya sera za CCM na CUF zinafanana hasa zile za kupunguza umasikini Visiwani, kupambana na rushwa, kuendeleza elimu, kukuza uchumi, maslahi kwa wafanyakazi na kuimarisha miundombinu, tofauti zinaweza kuwa katika utekelezaji wa sera hizo huku CUF ikidai CCM imeshindwa kutekeleza pamoja na kushindwa kusimamia malengo ya Mapinduzi ya mwaka 1964. Lakini CCM inatamba kufanya mengi na hivyo kuwaomba wapiga kura wakipe nafasi ya kuendelea kutumikia wananchi.

Wiki hii wananchi watapata pia fursa ya kufuatilia uchambuzi wa sera hizo za vyama hivyo vinavyotarajiwa kuunda serikali ya pamoja lakini sera ambayo vyama vya CCM na CUF vinatofautiana kwa uwazi ni juu ya muundo wa Serikali ya Muungano.
Wakati Dk. Ali Mohamed Shein alisema ataendelea na serikali mbili, Maalim Seif alisema ataibua mjadala na Serikali ya Muungano kuhusu uwezekano wa kuelekea mfumo wa serikali tatu.

Anasema amejiandaa kufanya juhudi kubwa kuleta mabadiliko ndani ya Serikali ya Zanzibar na Muungano kwa mazungumzo na viongozi wa Serikali ya Muungano wa Tanzania ikiwamo mfumo wa kodi, uhusiano wa kimataifa, na makubaliano ya Muungano. Makubaliano yalikuwa 11 sasa yamefikia zaidi ya 22.
Masuala mengine ni mfumo wa utumishi serikalini, kuimarisha nidhamu, na maslahi kwa wafanyakazi ni miongoni mwa mambo Maalim Seif ameahidi kufanya ndani ya serikali ya umoja wa kitaifa Zanzibar akiwa raisi.

Anasema Seif: “ Naamini katika mazungumzo, na bila shaka wenzetu wa Muungano watatuelewa na kukubali tukae pamoja kuzungumzia maslahi ya pande zote mbili za Muungano.”

Kwa upande wake Dk. Shein ameanza kwa kutoa ahadi ya kuendeleza yote mazuri yaliyojengwa chini ya utawala wa marais waliopita Zanzibar akiwamo Rais Karume, na pia kuheshimu Muungano wa aina iliyopo.

Anasema Dk. Shein: “Napenda niweke wazi kuwa nitaendeleza mafanikio yaliyopatikana katika awamu zilizopita, kuheshimu katiba, na kutekeleza Ilani ya chama cha CCM.”


