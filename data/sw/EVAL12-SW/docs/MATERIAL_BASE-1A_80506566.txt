
SADC shirikianeni kukabiliana na uhalifu-Samia

Imeandikwa na Prisca Libaga, MAELEZO -Arusha

Imechapishwa: 16 Septemba 2016

MAKAMU wa Rais Samia Hassan Suluhu amezitaka nchi za Jumuiya ya Maendeleo ya Nchi za Kusini Mwa Afrika (SADC) kuimarisha ushirikiano katika kukabiliana na uhalifu ambao unatishia usalama na amani katika mataifa hayo. 

Samia ametoa rai hiyo leo mjini Arusha wakati anafungua mkutano wa Wakuu wa Majeshi ya Polisi kutoka nchi za SADC na kuhudhuriwa pia na Shirikisho la Polisi la Kimataifa (Interpool).
Mkutano huo unaojadili utendaji wa kazi za majeshi ya Polisi katika nchi hizo, mbali na kuangalia hali ya ukuaji wa biashara na uchumi, pia mkutano huo unaangalia ongezeko la kasi la uhalifu wa kuvuka mipaka ukiwamo wa biashara ya binadamu, dawa za kulevya na wizi wa magari. 
Katika mkutano huo, Mkuu wa Jeshi la Polisi (IGP) Ernerst Mangu alikabidhiwa Uenyekiti wa SARPCCO na ataiongoza kwa mwaka mmoja, nafasi ambayo alipokea kutoka kwa Mkuu wa Jeshi la Polisi wa Msumbiji, Santos Jane Julio Dos.


