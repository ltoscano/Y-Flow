
Uhaba wa madarasa, ofisi za walimu wageuka kilio Shule ya Zawa
kilio Shule Ofisa elimu awapoza, ataka wadau kusaidia kutatua tatizo hilo.
Faustine Fabian, Mwananchi mwananchipapers@mwananchi.co.tz
Maswa. Wanafunzi 218 wa kuanzia darasa la tatu hadi la sita katika Shule ya Msingi Zawa, Kata ya Mwang’honoli wilayani hapa, Mkoa wa Simiyu wanasoma katika vyumba viwili vya madarasa kwa kugeuziana migongo kutokana na uhaba wa madarasa.
Hayo yalisemwa na Mwalimu Mkuu wa shule hiyo, Ramadhan Kitundumbele mbele ya waandishi wa habari waliotembelea shuleni hapo kuangalia changamoto zinazoikabili. Alisema wanafunzi 59 wa darasa la tatu na 54 wa la nne wanasoma katika chumba kimoja kwa kugeuziana migongo, huku wanafunzi 53 wa darasa la tano na 52 wa la sita wakisomea chumba kingine kwa mtindo huo huo na kusabaisha kushuka kwa kiwango cha elimu.
“Walimu wawili hawawezi kuingia kwa wakati mmoja kufundisha kwenye chumba kimoja,” alisema Kitundu.
Kwa mujibu wa mwalimu huyo, shule hiyo iliyoanzishwa mwaka 2007 ina wanafunzi 522, walimu 10 na vyumba vitatu vya madarasa kati ya 13 vinavyohitajika, huku mwalimu mkuu na walimu wengine wakitumia ofisi moja.
Kutokana na hali hiyo, baadhi ya walimu wanafundisha wanafunzi nje chini ya mti, hususani wale wa darasa la kwanza na la pili na hukaa nje ya ofisi wakati wa kiangazi wanapokuwa na kazi za usahihishaji madaftari. 
Baadhi ya walimu wanaofundisha katika shule hiyo walisema wanatamani kuacha kazi au kuhamia shule nyingine kutokana na changamoto nyingi ambazo hazijapatiwa ufumbuzi muda mrefu shuleni hapo.
Ofisa Elimu Msingi wa Wilaya ya Maswa, Simon Bujimu alisema jitihada zinafanyika ikiwamo kupitia wadau mbalimbali wa elimu kukabiliana na changamoto hizo.
Alisema halmashauri ya wilaya hiyo inalijua tatizo linaloikabili shule hiyo na kwamba, kupitia juhudi zinazofanyika ufumbuzi utapatikana.


