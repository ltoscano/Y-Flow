
Halmashauri gani itajidai kuipigania michezo?
Kwa uelewa wangu, halmashauri iwe ni ya wilaya, mji, manispaa au jiji, ndiyo inayotekeleza majukumu yote ya kiutawala na kimaendeleo kwa wananchi nchini.
Kwa mfano, usimamizi na uendeshaji wa elimu, afya, ujenzi, ardhi, maliasili, mifugo, kilimo, biashara, utamaduni, michezo na sekta nyingine nyingi, zinaratibiwa na kusimamiwa na halmashauri.
Fedha za maendeleo zinazotengwa na Serikali kuu kwa ajili ya miradi ya maendeleo katika bajeti ya kila mwaka, hupelekwa kwenye halmashauri kwa utekelezaji.
Mwenye kuibua, kuratibu na kusimamia miradi yote ya maendeleo katika ngazi ya wilaya ni halmashauri yenyewe.
Kimsingi, mamlaka pekee inayogusa maisha ya wananchi moja kwa moja katika ngazi ya wilaya ni halmashauri.
Wa tanzania, tunaishi na kupata huduma kupitia halmashauri zetu ziwe za vijiji, mitaa, wilaya, miji, manispaa na majiji, lakini kwa muda mrefu sasa, halmashauri zetu zimeshindwa kuwapa wananchi huduma bora ya michezo na utamaduni.
Hii inatokana na halmashauri zetu kudharau michezo, kutoona umuhimu wa michezo, kwa hiyo hazitengi fedha yoyote au inayokidhi mahitaji kwa ajili ya kuendeleza michezo au kuibua miradi mbalimbali ya michezo.
Sekta za utamaduni na michezo ambazo ni muhimu katika maendeleo ya Taifa lolote duniani hapa nchini hazifanyi vizuri kwa sababu zimekuwa hatengewi fedha na halmashauri zetu!
Wazo la kutenga fedha na kuanzisha miradi ya michezo na utamaduni katika halmashauri zetu nchini siyo la kupuuziwa hata kidogo, kwa sababu miradi ya michezo na utamaduni ikianzishwa na kusimamiwa ipasavyo itasaidia kutoa ajira kwa vijana wengi.
Pia itatoa burudani na itasaidia afya za wananchi wengi kwani kinga ni bora kuliko tiba.
Ila, jambo la msingi ni kwamba halmashauri zikitenga fedha kwa ajili ya miradi ya michezo na utamaduni zijitahidi kuwashirikisha wananchi katika uanzishwaji wa miradi hiyo.
Halmashauri zetu zisikae vikao vyake vya juu na kuwaanzishia wananchi miradi ya michezo na utamaduni ambayo haitawasaidia au halmashauri kufanya ubabaishaji katika kuanzisha miradi hiyo ya michezo.
Naamini, wananchi wakishirikishwa katika maeneo yao wataibua miradi mizuri ya michezo na utamaduni ambayo inaweza kuwasaidia kwa muda mfupi na muda mrefu.
Ukilitazama suala la michezo kwa undani hapa nchini utabaini kuna ukosefu mkubwa wa mambo ya msingi ambayo yanasababisha michezo mingi kushindwa kuendelea kwa uhakika. Kwa hiyo, ipo haja ya kushughulikia vizuri ujenzi wa viwanja vya michezo na kuboresha vilivyopo, elimu ya sayansi ya michezo na mambo ya kiufundi ya michezo pamoja na utafiti wa michezo, usimamizi na ukaguzi wa mara kwa mara katika masuala ya michezo.
Ukiacha suala la michezo, lipo suala la utamaduni ambalo na lenyewe linahitaji lishughulikiwe pia katika ngazi ya halmashauri zetu nchini, lakini imekuwa haifanyiki hivyo. 
Ni jambo la kusikitisha kuona jinsi tusivyothamini utamaduni wetu wa asili unaojumuisha lugha ya Kiswahili, ngoma (muziki), maarifa, chakula na mavazi ambao unahitaji kufufuliwa, kuimarishwa na kuendelezwa kwa kuanzisha vituo vya utamaduni.
Sifikirii hata kidogo kama halmashauri zetu zitaendelea kupuuza suala la kuendeleza utamaduni na michezo nasi nchi tuendelee kusema kweli tunatambulika kama taifa huru.
Watendaji wa Halmashauri, pamoja na masuala mbalimbali, inatakiwa kutoisahau michezo.


