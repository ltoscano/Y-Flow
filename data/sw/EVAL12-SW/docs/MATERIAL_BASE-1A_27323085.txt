
Mwenyekiti ashauri wanaotaka mikopo
NA KENYA NEWS AGENCY
VIKUNDI vya wanawake ambavyo maombi yao ya kupewa fedha za hazina ya Uwezo katika Kaunti ya Kajiado vimetakiwa kuendelea kuwasilisha stakabadhi zao kwa kuwa bado kuna muda wa kutosha kukamilisha maombi.
Mwenyekiti wa Hazina ya Uwezo wa Kajiado Steven Lerionka alisema kuwa kufikia sasa kaunti hiyo imepokea Sh57 milioni ambazo zinapaswa kufaidi vikundi 862.
Akiongea na wanahabari katika hoteli moja eneo la Kajiado Magharibi, Bw Lerionka alitoa wito kwa wale maombi yao hayakuidhinishwa, kupata usaidizi kabla ya kukamilisha shughuli za kupena stakabadhi zao.
“Fedha hizi ni za vijana, wanawake pamoja na watu walemavu na mnapaswa kuchukua nafasi hii kujitengenezea mali yao kupitia ufadhili huo wa serikali,” aliongeza Bw Lerionka.
Mwenyekiti huyo aliwaambia vijana na wanawake wa eneo hilo kuwa hakuna haja ya kutoa vijisababu vya kubakia kwa umaskini ilhali kuna nafasi ya kujiendeleza na kuinua uchumi wa kaunti ya Kajiado. 


