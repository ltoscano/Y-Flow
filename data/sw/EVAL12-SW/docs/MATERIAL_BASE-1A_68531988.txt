
Mjukuu wa Nyerere ajitosa ubunge Mara
Jul 22, 2015

MJUKUU wa Baba wa Taifa Mwalimu Julius Nyerere, Julia Madaraka Nyerere, ameanza kufuata nyayo za kisiasa za babu yake huyo kwa kujitosa katika kinyang’anyiro cha ubunge mkoani Mara.
Julia (23), ameanza safari hiyo ili kuitumikia kwa vitendo taaluma yake ya sayansi ya siasa, lakini pia kumuenzi babu yake, Mwalimu Nyerere.
Tayari ameshachukua na kurejesha fomu ya kuomba kuchaguliwa na Chama Cha Mapinduzi (CCM) kuwa Mbunge wa Viti Maalumu wa Mkoa huo kuwakilisha kundi la vijana katika uchaguzi wa mwaka huu. 
Anatambua kuwa CCM kiliasisiwa na Mwalimu Nyerere. Baba yake mzazi, Madaraka, naye ni mwanachama wa chama hicho tawala, lakini mama yake mzazi, Leticia Nyerere ni Mbunge wa Viti Maalumu kwa tiketi ya Chama cha Demokrasia na Maendeleo (Chadema), chama kikuu cha upinzani hapa nchini.
Julia mwenye ndoto ya kuwa profesa katika siku za usoni, anaamini kwamba ana uwezo wa kutumia nafasi anayoiomba kudai na kutetea haki za vijana nchini zikiwamo za elimu na ajira.
“Napenda siasa… uongozi uko ndani ya damu yangu. Ninafanya hivi kumuenzi babu yangu, Mwalimu Nyerere,” anasema Julia katika mahojiano maalumu na Raia Mwema wiki hii, jijini Mwanza.
Lengo lake kubwa ikiwa atafanikiwa kupewa wadhifa anaouomba, ni kuhamasisha vijana kudai haki zao na kutumia fursa zilizopo kujijenga katika masuala ya elimu, uchumi na uongozi.
“Nitatetea elimu na mafunzo ya ufundi kwa vijana kwa kiwango cha kuridhisha ili kuwawezesha kuuzika katika soko la ajira,” anasema Julia na kuongeza:
“Juhudi hizo nitazifanya sambamba na kuhamasisha michezo kwa vijana kama njia mojawapo ya kuwaepushia vishawishi vya kujiingiza katika vitendo vya uhalifu na hata mimba na ndoa za utotoni.”
Wito wake kwa vijana ni kuhakikisha wanashiriki kwa ukamilifu katika uchaguzi na kuchagua viongozi bora wenye uwezo wa kutetea maslahi yao.
“Vijana wachague viongozi wanaoweza kuwatetea na kuwatumikia, wasishawishiwe kwa fedha,” anasema.
Julia ni miongoni mwa wanachama wa CCM waliofuatana na Dk. Magufuli ambaye ni mgombea urais kwa tiketi ya chama hicho katika ziara ya kujitambulisha kwa wananchi mkoani Mwanza na Geita.
Ana matumaini makubwa kwamba wazazi wake (Madaraka na Leticia) wako tayari kumsaidia kwa hali na mali katika harakati zake za kisiasa kuanzia kipindi hiki cha Uchaguzi Mkuu.
Baba mzazi wa Julia, Madaraka, amebariki harakati za kisiasa za binti yake huyo akiamini kwamba ni mtu mzima anayejiamulia mambo anayoona yanamfaa.
“Ni mtu mzima, ameamua namkubalia. Mtu mzima akiamua kufanya jambo mimi siwezi kumzuia, namkubalia hivyo hivyo,” anasema Madaraka.
Julia alizaliwa na kusoma wapi?
Alizaliwa Juni 10, 1992 katika Hospitali ya Agakhan, Wilaya ya Ilala jijini Dar es Salaam. Alisoma darasa la kwanza hadi la pili katika shule ijulikanayo kama Academic International ya jijini humo kati ya mwaka 1998 na 1999.
Baadaye mwaka 1999 wazazi wake walimhamishia Bennig nchini Marekani ambapo alisoma darasa la pili hadi la sita kati ya mwaka 2000 na 2003 kabla ya kujiunga na shule ya Seed Public mwaka 2004 hadi 2006.
“Mwaka 2006 hadi 2007 nilijiunga na shule ya juu ya Largo. Baadaye nilirudi Tanzania kwa likizo ya miezi sita, kisha nikarudi Marekani, miaka miwili baadaye nijiunga na Chuo cha PG hadi mwaka 2009 hadi 2011.
“Mwaka 2012 nilijiunga na Chuo Kikuu cha Bowie State, Marekani ambapo nilisoma Shahada ya Kwanza ya Sayansi ya Siasa na kuhitimu mwaka huu (2015).
“Matarajio yangu ni kujiendeleza zaidi kielimu hapa Tanzania na ndoto yangu ni kuona ninakuwa profesa. Ninafurahi kurudi nyumbani na ninapenda kufanya kazi huku,” anasema Julia.


