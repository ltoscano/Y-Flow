
Afrika ililia kuonewa na korti ya ICC
MALALAMISHI kutoka kwa viongozi wa Afrika kuwa Mahakama ya Kimataifa ya Uhalifu (ICC) hulenga tu mataifa ya bara hili yalizidi kushuhudiwa mwaka huu.
Kwa mara nyingine, Kenya iliongoza katika kushinikiza suala hilo lijadiliwe katika kongamano la mataifa wanachama wa ICC, maarufu kama ASP iliyoandaliwa New York.
Juhudi hizo za Kenya ziliongozwa na ubalozi wa Kenya katika Umoja wa Mataifa (UN) ambao husimamiwa na Bw Macharia Kamau.
Kwenye mawasiliano yake na baraza la ASP, Bw Kamau alieleza kuwa nia ya Kenya haitokani na kuwa wananchi wake wanakabiliwa na mashtaka mahakamani humo bali ni kutokana na hitaji la kuwepo kwa mbinu bora zaidi za kuhakikisha mahakama hiyo inatenda haki kama inavyohitajika. 
“Ni sharti ASP ifanyie marekebisho kanuni za mahakama ili kuzuia utumizi mbaya wa mahakama kwa njia hii na kuzuia kutokuwepo kwa haki,” akasema Bw Kamau, wakati alipokuwa akishinikiza suala hilo lijumuishwe kwenye ajenda ya kongamano.
Kenya pia ilidai kufikia sasa imebainika ni vigumu kuendeleza kesi za viongozi walio mamlakani katika mahakama hiyo na hivyo basi inahitajika kanuni zirekebishwe ili kukabiliana na hali hiyo.
Hata hivyo, mahakama hiyo imekuwa ikijitetea vikali kutokana na madai kuwa hutumiwa vibaya na mataifa ya Magharibi kudharau mamlaka ya viongozi na uhuru wa mataifa ya Afrika.
Msemaji wa mahakama hiyo Fadi El Abdallah alisema kesi zinazohusisha mataifa ya Afrika ziko katika mahakama hiyo kwa kuwa serikali zenyewe ndizo zilipendekeza ICC ifungulie mashtaka washukiwa wa uhalifu kutoka mataifa hayo.
“ICC hailengi Afrika pekee… uchunguzi umekuwa ukifanywa katika mataifa ya Afrika kwa kuwa mataifa hayo yenyewe ndiyo yaliyoomba ICC ianzishe upelelezi,” akasema. Mataifa ya Afrika yaliyo na wananchi wanaokabiliwa na mashtaka ICC ni Kenya, Uganda, DRC, Mali, na Jamhuri ya Afrika ya Kati (CAR). 


