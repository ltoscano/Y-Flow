
Mradi mkubwa wa umeme Tanzania, Kenya

Imeandikwa na Theopista Nsanzugwanko

Imechapishwa: 08 Oktoba 2016

SASA ni rasmi kwamba, ujenzi wa mradi wa njia ya umeme wa msongo wa kilovoti 400 utakaoziunganisha Tanzania na Kenya unaanza. Hiyo ni baada ya kusainiwa kwa mkataba kati ya wakandarasi watatu na Shirika la Umeme Tanzania (TANESCO). 

Mradi huo unaotarajiwa kukamilika ndani ya miezi 24 unajengwa kwa ushirikiano wa Serikali na Benki ya Maendeleo ya Afrika (AFDB) na Shirika la Maendeleo la Japan (JICA) kwa gharama ya dola za Marekani milioni 309.26 (Sh bilioni 650).
Wakandarasi watakaojenga mradi huo ni kampuni ya Ms Kalpatan Power Transmission Limited ya India itakayojenga kuanzia Singida mpaka Babati na Kampuni ya Bouygues Energy and Services ya Ufaransa itakayojenga njia ya umeme kutoka Babati mpaka Arusha.
Wengine ni kampuni ya Energoinvest ya Yugoslavia kwa kushirikiana na kampuni ya EMS ya India itakayojenga njia hiyo kutoka Arusha mpaka Namanga.
Akizungumza wakati wa kusaini mkataba na wakandarasi hao watatu, Mkurugenzi Mtendaji wa Tanesco, Felchesmi Mramba alisema mradi huo utawezesha kusafirisha umeme wa Megawati 2,000 kwa pande zote mbili na una urefu wa kilometa 414.
Alisema mradi huo utajengwa kutoka Singidaâ€“Babati-Arusha hadi mpakani mwa Tanzania na Kenya eneo la Namanga na kuunganishwa na kilometa 96 kutoka eneo la Isanya, Kenya hadi Namanga.
Mramba alisema dola za Marekani milioni 258.82 zitatumika katika ujenzi huo upande wa Tanzania na Dola za Marekani milioni 50.45 zitatumika kujenga mradi huo kwa upande wa Kenya.
Alisema lengo la mradi huo ni kuboresha hali ya upatikanaji wa umeme wa uhakika na kwa bei nafuu katika ukanda wa Afrika ya Mashariki kwa kuunganisha umeme wa ziada na kwa bei nafuu kwa nchi jirani.
Hatua hiyo inatokana na kuwa mradi huo ni sehemu ya njia ya umeme za Zambia- Tanzania, Kenya (ZTK) ambao utaunganisha mradi huo na mpango wa uboreshaji upatikanaji wa nishati ya umeme ya Afrika ya Mashariki (EAPP) na ule wa nchi za Kusini mwa Afrika (SAPP).
Mwakilishi Mkazi wa Benki ya Maendeleo ya Afrika (AfDB), Tonia Kandiero aliwataka wakandarasi hao kukamilisha ujenzi huo kwa muda uliopangwa ili fedha waliyotoa itumike kwa manufaa ya wananchi.


