
Ustawi wa soka nchini ni sharti uanzie ngazi za mashinani
Na ABDULRAHMAN SHERIFF
KUENDELEA kwa mchezo wowote ule kunategemea jinsi wahusika wanavouchukulia kuanzia mashinani na hasa kwenye shule za msingi na upili.
Hapo zamani, mchezo wa riadha na hasa mbio fupi za mita 100 na 200 zilizokuwa zikijullikana za yadi 100 na 200 na 110 kuruka viunzi, zilichukuliwa kwa umuhimu sana mkoani Pwani.
Swaleh Ahmed anakumbuka jinsi vijana wengi akiwemo yeye mwenyewe walivyokuwa wakichukulia umuhimu mkubwa wa mbio hizo fupi nyakati za michezo ya shule za msingi na sekondari.
“Nilikuwa miongoni mwa wanariadha tuliokuwa tukitamba kwenye mbio fupi ambazo tulizithamini kutokana na mkimbiaji mwenzetu wa hapa Pwani, Seraphino Antao alivyokuwa akipata sifa kwenye mbio fupi na hata kuishindia Kenya medali,” akasema Ahmed.
Jagina huyo aliyekuwa akiitwa na wenzake Antao nyakati hizo akikimbilia shule za Arab Boys Primary (sasa Serani) na Araba Boys Secondary (sasa Khamis High), anaamini kama wakati huu mbio fupi zingelichukuliwa kwa umuhimu, Wapwani wengi wangelikuwa wakitamba.
Akiongea juu ya kandanda ya Pwani, mkongwe huyo anasema ni wachezaji na maafisa wa klabu kushirikiana ili hali ya mchezo huo irudi kama ilivyokuwa hapo zamani ambapo Pwani ilikuwa na klabu zilizokuwa maarufu na zikitoa ushindani mkubwa dhidi ya zile za bara.
Ahmed ambaye mwenyewe aliwahi kuwa Ktibu wa klabu ya Jogoo FC iliyokuwa ikishiriki Ligi Kuu ya haapa nchini miaka ya 1960, anasema hali ya soka inaweza kurudi kama ilivyokuwa hapo zamani ikiwa mipango mizurri itatekelezwa.
“Naamini tungali na wachezaji wenye vipaji vya kuzaliwa navyo hapa Pwani na ni mipango mizuri ndiyo inayoweza kutuhakikishia tunatoa ushindani dhidi ya timu za huko bara zikiwemo Gor Mahia na AFC Leoaprds,” akasema.
Ahmed alisema wachezaji wakongwe waliowahi kuzichezea timu kubwa za hapa mkoani Pwani za Liverpool, Feisal, Jogoo, lake Warriors na Western Stars wanastahili kutembelea viwanja mbalimbali kujionea jinsi vijana wa kisasa wanavyocheza soka na kuwakosoa kama wanakosea.
“Ni juu ya klabu zenyewe ziwatafute wakongwe hawa na kuwaomba wafike viwanjani kwani watasaidia kwa kiwango kikubwa kuwapa motisha chipukizi,” anasema Ahmed aliyependekeza majogoo hao wa zamani wawe wakitambuliwa na kujulishwa kwa Wakenya nyakati za sherehe za kitaifa.
Anasema kuwasahau kabisa wachezaji waliotumikia taifa nyakati zao, kunaletea matokeo mabaya kwa timu ya Harambee Stars. “Kwa nini wanasoka wetu wa kale akina Nassir Omar, Ali Kajo, Ahmed Breik na Mahmoud Mohamed wanasahaulika kabisa?” akauliza Ahmed.
Anapendekeza wachezaji wa kale waliokuwako kwenye sehemu mbalimbali za wawe wakitambulishwa kwa wananchi ambao wanastahili kufahamishwa mchango waliotoa kwa taifa hili nyakati zilizopita.
Anajiunga na majagina wengine kumuomba kocha wa Harambee Stars, Abel Amrouche awe akitembelea sehemu mbalimbali za Mkoa wa Pwani kujionea mwenyewe wanasoka wenye talanta na ambao watafaa kwa kikosi chake.
Ahmed ana uhakika wachezaji wengi wazuri wa Pwani watachaguliwa kuichezea timu ya taifa.
Alisema kuna wachezaji wengine sawa na walivyokuwa akina Jabir Riziki, Kadir Farrah, Badi Ali na wengineo waliokuwa na majina makubwa miaka iliyopita.


