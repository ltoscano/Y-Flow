
Mbeya wabomoa nyumba kwa hiyari
Mbeya. Wakazi wa Jiji la Mbeya wamesema utendaji kazi wa Rais John Magufuli umewafanya watekeleze maagizo yake kwa vitendo yakiwamo ya kubomoa nyumba zilizojengwa kwenye hifadhi ya barabara kuu na kufanya usafi wa mazingira bila kushinikizwa.
Mapema Machi, mwaka huu, Serikali iliweka alama nyekundu na kijani kwenye nyumba zilizo karibu na Barabara Kuu ya Dar es Salaam - Zambia. Wamiliki wa nyumba hizo wameanza kuzibomoa kwa hiyari.
Katika kutekeleza agizo hilo, nyumba zaidi ya 70 zinazobomolewa kwa hiyari na wamiliki zipo mitaa ya Sai, Ilomba CCM na kwa Mama John.
Mkazi wa Ilomba CCM, Riziki William ambaye alikutwa akisimamia ubomoaji wa nyumba yake, alisema aliamua kubomoa kwa hiari kutii maagizo ya Serikali ya Magufuli ili pia kuokoa mabati na matofali.
Mkazi mwingine wa Mtaa wa Mama John, Hebron Mwankina alisema licha ya kutojipanga kwa ajili ya kuhama, amelazimika kubomoa nyumba yake kuheshimu sheria na kutii agizo la Serikali.
“Hatukujipanga kwa ajili ya kuhama, lakini inabidi tuhame kutokana na Serikali kututaka tuondoke na hapa hatulipwi fidia kwa sababu nyumba zetu ziko kwenye hifadhi ya barabara,”
alisema Mwankina.
Meneja wa Wakala wa Barabara Tanzania, (Tanroads) mkoani hapa, Paul Lyakurwa aliwashukuru wananchi kwa kubomoa nyumba zao kwa hiyari.
Alisema uwekaji wa alama za X kwa nyumba zinazotakiwa kubomolewa utaendelea kwenye maeneo ya Mbalizi baada ya msimu wa mvua utakapo malizika.
Katika hatua nyingine, wakazi jijini hapa, jana walifunga maeneo yao ya biashara na ofisi kwa ajili ya kufanya kazi ya usafi kuanzia saa 1.0 hadi saa 4.00 asubuhi. 


