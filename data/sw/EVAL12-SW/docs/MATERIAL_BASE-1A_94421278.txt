
Kikwete amtimua waziri wa Ardhi Tz
DAR ES SALAAM, Tanzania RAIS Jakaya Kikwete siku ya Jumanne alimfuta kazi Waziri wa Ardhi, Nyumba na Ustawi wa makao, Profesa Anna Tibaijuka kuhusiana na kashfa ya akaunti ya Tegeta.
Alitoa tangazo hilo pale alipotoa uamuzi wake kuhusiana na kashfa hiyo, kupitia runinga kwa taifa.
Kufutwa kwa Prof Tibaijuka kunajiri siku moja tu baada ya waziri huyo kukataa kujiuzulu kuhusiana na masuala ya maadili, ambapo kunatiliwa shaka jinsi alivyopokea Sh1.6 bilioni za Tanzania, sawa na Sh88 milioni za Kenya, sehemu ya pesa alizopokea kwa niaba ya wakazi wa eneo analowakilisha bungeni.
Jinsi alivyoshughulikia suala hilo kwenye hotuba yake kuliwabakisha watu na maswali mengi, ikizingatiwa kuwa kulikuwa na mapendekezo ya kina kutoka kwa kamati ya bunge iliyochunguza kashfa hiyo.
Sehemu kubwa ya mapendekezo hayo ilipuuzwa.
Rais Kikwete pia alisema kwamba amebuni jopo maalum kumchunguza Waziri wa Kawi na Madini, Profesa Sospeter Muhongo, kuhusiana na jukumu alilotekeleza kwenye utoaji wa TSh202 bilioni kutoka kwa pesa za akaunti hiyo ya Tegeta.
Bunge lilikuwa limependekeza mawaziri hao, katibu mkuu wa wizara ya Kawi na Madini Bw Eliakim Maswi, na Mkuu wa Sheria Francis Werema wafutwe.
Na MWANDISHI WETU 


