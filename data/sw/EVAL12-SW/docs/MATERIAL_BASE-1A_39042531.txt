
Watumishi 3 matatani kwa kutoadhibu wazazi

Imeandikwa na Peti Siyame, Sumbawanga

Imechapishwa: 05 Oktoba 2016

MKURUGENZI Mtendaji Manispaa ya Sumbawanga, Hamidu Njovu amewaandikia barua watumishi watatu wa Idara ya Elimu wajieleze kwa nini wasichukuliwe hatua kali za kinidhamu ikiwamo ya kusimamishwa kazi kwa kushindwa kuwachukulia hatua wazazi waliowaozesha watoto wao wakiwa bado wanafunzi.

Aidha, alisema kwa nini wasichukuliwe hatua kwa kushindwa kuwachukulia hatua wazazi na walezi watoto watoro sugu zaidi ya 400 waliopo katika Shule ya Msingi Chipu, Kata ya Kasense ambayo inaongoza kwa kuwa na idadi kubwa ya watoro sugu katika Manispaa ya Sumbawanga.
Akizungumza na gazeti hili kwa njia ya simu jana, Njovu amethibitisha kuwaandikia watumishi hao watatu barua ya kujieleza kwa nini wasichukuliwe hatua kali ikiwamo ya kusimamishwa kazi.
Aliwataja watumishi hao kuwa ni Mwalimu Mkuu wa Shule ya Msingi Chipu, Anold Mkwama, Mratibu Elimu Kata ya Kasense, Vitalis Kapala na Mtendaji Kata ya Kasense, Oscar Kapufi ambao walishindwa kuwachukulia hatua wazazi walioozesha watoto wa shule walio chini ya miaka 15. 
Mtendaji wa Kijiji, George Sungura anayedaiwa kuwatorosha watuhumiwa watatu wakiwamo wavulana wawili waliooa wanafunzi hao na mwanafunzi mwingine aliyeozeshwa na wazazi wake, Njovu alisema, huyo siyo mtumishi wa Manispaa bali ni mtendaji wa kujitolea aliyechaguliwa na wakazi wa kijiji cha Chipu.
Sakata hilo lilitokea hivi karibuni baada ya Mkuu wa Wilaya ya Sumbawanga, Dk Halfani Haule kufanya ziara ya kushtukiza shuleni hapo na kuingia darasa la sita na kuomba daftari la mahudhurio na kuanza kuita majina wanafunzi akabainika kuwa kati ya wanafunzi 142 waliohudhuria walikuwa 52 na 90 hawakuwapo darasani.


