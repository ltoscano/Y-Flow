
Ilala yatoa siku saba ghorofa litoke

Halmashauri ya Manispaa ya Ilala imetoa notisi ya siku saba kwa
Shirika la Nyumba la Taifa (NHC) pamoja na mmiliki wa jengo la ghorofa
16 lililopo Mtaa wa Indira Gandhi mkabala na Msikiti wa Shia Ithnasheri
kulibomoa ndani ya kipindi hicho.

Ghorofa hilo linalomikiwa na mfanyabiashara
maarufu nchini Ally Raza linabomolewa baada ya kuanguka kwa jengo pacha
la aina hiyo Machi 29 mwaka huu na kusababisha vifo vya watu 36,
kujeruhi 18 na uharibifu wa mali. 

Akizungumza na waandishi wa habari jijini jana,
Meya wa Manispaa ya Ilala, Jerry Silaa alisema kuwa, notisi hiyo imeanza
Mei 27 hadi Juni 3 mwaka huu.

“Tayari tumewakabidhi NHC na Ally Raza mmiliki wa
jengo la ghorofa 16 notisi ya siku saba ya kumtaka kubomoa jengo hilo
ndani ya siku saba na asipotekeleza hatua zaidi za kisheria
zitachukuliwa,” alisema Silaa.

‘‘Kwa mujibu wa sheria ya mipango miji, mmiliki
halali wa kiwanja hicho ni NHC, na wao ndiyo waliomuuzia Raza eneo hilo
ili aweze kujenga ghorofa’’ alisema. 

Kwa mujibu wa Silaa, kutokana na ramani
iliyotolewa na mipango miji, maeneo yote ya Kisutu yanatakiwa kujengwa
ghorofa 10 na si vinginevyo, lakini cha kushangaza, Mhandisi kutoka Bodi
ya Wahandisi, msanifu majengo na makandarasi wameweza kusimamia ujenzi
wa ghorofa 16 kinyume na taratibu.

Alisema, kitendo cha Manispaa hiyo kuingia kwenye
lawama ambazo pia zinawahusu NHC, wahandisi, wasanifu majengo na
wakandarasi kwa kuidhinisha ujenzi wa ghorofa 16 wakati eneo hilo
linaruhusiwa kujengwa ghorofa 10 ni sawa na kutowatendea haki.Alisema
kutokana na hali hiyo kila mmoja anapaswa kuwajibika kulingana na nafasi
yake ili siku nyingine waweze kufuata sheria na taratibu zilizopo
wakati wa kuidhinisha majengo nchini.

Alisema, kutokana na hali hiyo wameiomba tume
iliyoundwa kwa ajili ya kuchunguza ghorofa hiyo kutoa ripoti mapema ili
waweze kuijadili na kutoa mapendekezo yao. 

Hali hiyo inatokewa wakati Waziri wa Ardhi,Nyumba
na Maendeleo ya Makazi,Profesa Anna Tibaijuka juzi wakati wa kuwasilisha
makadirio ya bajeti ya Wizara yake, alizitaka Manispaa ya Ilala, NHC na
mmiliki wa ghorofa hilo kulibomoa ghorofa hilo.


