
‘Tanzania itakua kwa kasi katika viwanda’

Imeandikwa na Gloria Tesha

Imechapishwa: 04 Oktoba 2016

VIONGOZI wa dini na waumini wa Kanisa Katoliki wamesema kuwa Tanzania itakua kwa kasi katika uchumi wa viwanda kutokana na kasi ya utendaji na dhamira ya kweli ya Rais John Magufuli aliyonayo kwa Taifa. 

Pamoja na hayo, waumini hao wameliombea Taifa amani, utulivu na uadilifu ili malengo yaliyowekwa ya maendeleo yaweze kufikiwa. 
Akiongoza maombi hayo maalumu kwa taifa jana, katika Kongamano la Roho Mtakatifu linaloendelea katika Kituo cha Sala cha Kanisa Katoliki Jimbo Kuu la Dar es Salaam cha Emaus, Ubungo, mwongozaji wa maombi Epimack Mbeteni alisema ipo imani kwa Mungu kuwa Tanzania itakuwa kwa kasi kiuchumi. Kituo hicho kinasimamiwa na Parokia ya Manzese na kuendeshwa na mkondo wa Karismatiki Katoliki, Jimbo Kuu la Dar es Salaam.
Mbeteni alisema kasi ya utendaji kazi aliyoanza nayo Rais Magufuli, inadhihirisha wazi kuwa malengo ya kuifikisha Tanzania katika uchumi mkubwa wa viwanda yatafikiwa ikiwa Mungu atapewa nafasi ya kwanza katika kuwezesha hilo.
"Tangu Rais wa awamu hii ameingia madarakani tunaona kasi ya ajabu aliyoanza nayo. Hii inadhihirisha kuwa viwanda vilivyokufa na kugeuka magofu vinakwenda kufufuliwa na vijana wanaotembea na vyeti bila ajira, kupata ajira," alisema Mbeteni wakati akiongoza maombi hayo.
Mgeni rasmi katika maombi hayo, Naibu Waziri wa Habari, Utamaduni, Sanaa na Michezo, Annastazia Wambura, alisema maombi pekee ndiyo yanayoweza kuendelea kuiweka nchi salama na kuepusha vurugu zozote.
"Taifa lolote bila uadilifu ni bure, penye chuki, upotoshaji, ugomvi wa rasilimali hakuna amani. Kumbukeni migogoro ya wakulima na wafugaji. Hivyo ni muhimu kumuomba Mungu kuhusu uadilifu wa taifa, amani na ustawi ili mambo yaende," alisema.
Alisema serikali imejitahidi kuweka vipaumbele katika huduma za jamii na kuhakikisha haki zinatendeka kupitia Mahakama na kusisitiza kuwa, ili huduma ziboreshwe zaidi, kunahitajika uadilifu.
Akifafanua kuhusu ukuaji wa uchumi na malalamiko kwamba fedha hazionekani mfukoni, Wambura alisema ni uhalisia kuwa uchumi umekuwa kwa asilimia 7.9 na fedha zimeelekezwa zaidi katika huduma na maendeleo ya jamii ambako wanufaika ni Wa tanzania wote.
Mkurugenzi wa Utume wa Walei Jimbo Kuu la Dar es Salaam, Padri Vitalis Kasembo, akizungumza na waandishi wa habari, alisema kongamano hilo hufanyika kila mwaka kwa siku kati ya 17 hadi 20 na hutengwa siku maalumu ya kuombea Taifa ili Mungu adumishe amani.
Mwenyekiti Msaidizi wa Kamati inayoandaa makongamano hayo, Ludovick Kawishe, alisema walianza kuandaa makongamano hayo mwaka 2000 na kila mwaka kumekuwa na siku maalumu ya kuombea Taifa.


