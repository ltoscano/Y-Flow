
Kaunti zilizoathiriwa na mizozo ya kisiasa
Na LEONARD ONYANGO
KAUNTI za Makueni, Kisumu na Embu ni miongoni mwa kaunti ambazo ziliathiriwa zaidi na mizozo, mwaka huu.
Hatima ya kaunti ya serikali ya Makueni sasa iko mikononi mwa Rais Uhuru Kenyatta ambaye anatarajiwa kubuni tume maalumu kuchunguza ikiwa serikali ya kaunti hiyo inafaa kusambaratishwa au la.
Kifungu cha 123 cha katiba ya Kenya kinampa rais uwezo wa kuvunjilia mbali serikali ya kaunti ambayo imeshindwa kutekeleza wajibu wake wa kuhudumia Wakenya.
Hiyo inafuatia baada ya zaidi ya wakazi 50,800 kutia saini wakimtaka Rais Kenyatta kuvunja serikali ya Makueni kufuatia mizozo ya mara kwa mara baina wawakilishi (MCAs) wa kaunti hiyo na gavana Kivutha Kibwana.
Kulingana na wakazi hao, mizozo hiyo imelemaza miradi ya maendeleo katika eneo hilo.
Gavana Kibwana anasema kuwa jitihada zote kutafuta amani miongoni mwa viongozi wa kaunti hiyo zimegonga mwamba hivyo wakazi wa Makueni wanafaa kupewa fursa ya kuchagua serikali viongozi wapya watakao wahudumia vyema.
Mnamo Septemba watu watano walijeruhiwa kwa risasi kufuatia kuzuka kwa ghasia katika bunge la kaunti ya Makueni baada ya wafuasi wa gavana Kibwana na wale wa viongozi wengine waliochaguliwa kukabiliana vikali.
Viongozi kutoka kaunti ya Makueni na Profesa Kibwana wamekuwa wakirushiana lawama kuhusu madai ya ufisadi.
Miezi miwili iliyopita, bunge la kaunti hiyo lilipitisha hoja ya kumtimua Profesa Kibwana huku MCAs 35 wakiunga mkono hoja hiyo na 10 wakipinga.
MCAs wa kaunti ya Makueni wamepinga wito wa kutaka kaunti Afisi ya Rais kuhusu mizozo inayoendelea katika kaunti hiyo. yao ivunjwe huku wakisema kuwa hawana fedha za kuendeshea kampeni zao iwapo uchaguzi mpya wa viongozi wa kaunti utaandaliwa.
Hata hivyo, Mahakama Kuu ilizuia seneti kujadili kutimuliwa kwa gavana Kibwana hadi kesi hiyo itakaposikilizwa kutokana na kigezo kuwa gavana hakupewa nafasi ya kujitetea kabla ya kutimuliwa. 
Mnamo Februari, gavana wa Embu Martin Wambora aliingia katika vitabu vya historia kwa kuwa gavana wa kwanza kung’atuliwa afisini na MCAs.
Bw Wambora aliyedaiwa kukiuka sheria katika utoaji wa zabuni alitimuliwa na seneti lakini baadaye mahakama ikabatilisha uamuzi huo.
Miezi miwili baadaye, MCAs hao walimtimua kwa mara ya pili Bw Wambora; hatua ambayo iliidhinishwa na seneti.
Mahakama Kuu ilisitisha kwa muda uamuzi huo wa seneti wa kumtimua gavana Wambora hadi kesi iliyowasilishwa na kundi la wakazi wa Embu itakaposikilizwa.
Mahakama pia ilisitisha kuapishwa naibu gavana Dorothy Nditi kama gavana mpya wa Embu.
Mnamo Mei spika wa bunge la Embu Justus Kariuki Mate alitoweka na akapatikana siku tano baadaye eneo la Lumuru. Kupotea kwa Bw Mate kulihusishwa na mivutano ya kisiasa ambayo imekuwa ikiendelea katika eneo hilo.
Uhasama miongoni mwa viongozi wa Embu ulidhihirika wakati wa sherehe za Jamhuri ambapo kundi la MCAs lilizomea seneta wa eneo hilo Lenny Kivuti.
Miezi miwili iliyopita chama cha ODM kilibuni kamati maalumu ambayo itasaidia kutatua mizozo ambayo imekuwa ikikumba kaunti ya Kisumu baada ya kutimuliwa kwa spika Ann Adul. Kamati hiyo iliongozwa na Oduor Ong’wen huku wajumbe wengine wakiwa Beth Syengo, Dkt Charles Olima na Ronald Ng’eny.
Kulingana na ODM mizozo hiyo imelamaza maendeleo ya kaunti.
Kaunti nyinginezo ambazo zimekumbwa na mizozo ya mara kwa mara baina ya MCAs na magavana wao ni Kiambu, Garissa na Kericho miongoni mwa kaunti nyinginezo.


