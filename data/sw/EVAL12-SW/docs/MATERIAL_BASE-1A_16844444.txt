
Serikali yaadhibu mmiliki wa feri
Na AFP
SEOUL, Korea Kusini SERIKALI ya Korea Kusini ilitangaza jana kwamba itaifuta leseni ya kampuni inayomiliki feri iliyozama na kusababisha vifo vya karibu watu 300 mwezi jana.
Hayo yanajiri huku viongozi wa mashtaka wakipanga kumshtaki afisa mkuu mtendaji wa kampuni ya feri hiyo kwa kuua bila kukusudia.
Kim Han-Sik, ambaye ni mkurugenzi mkuu wa kampuni ya Chonghaejin Marine Co., alikamatwa na polisi nyumbani kwake kusini mwa mji wa Soul na kupelekwa kizuizini katika mji wa Mokpo.
“Kim anakabiliwa ma mashtaka mengi yakiwemo kuua bila kukusudia na kukiuka sheria za usafiri wa baharini,” mkuu wa viongozi wa mashtaka Yang Jong-Jin aliliambia shirika la habari la AFP.
Mashtaka hayo yanatokana na madai kwamba Kim alihusika katika kutokea kwa ajali hiyo ama alipuuza kujaa kupita kiasi kwa feri kwa jina Sewol ambayo ilikuwa ya kubeba mizigo, siku ajali ilipotokea.
Kujaa huko kwa feri hiyo kunasemekana kuwa sababu kuu ya kuzama kwake wa feri mnamo Aprili 16 mwaka huu.
Wakati huo huo, wizara ya Masuala ya Bahari na Uvuvi, ilisema inapanga kufunga kabisa shughuli za feri zinazomilikiwa na kampuni ya Chonghaejin.
Kwenye taarifa jana, wizara hiyo iliseama itaanza kusimamisha leseni ya kampuni hiyo na kuinyima ruhusa ya kuhudumu katika njia ambayo feri ya Sewol ilikuwa ikisafiri, kati ya mji wa Incheon na kisiwa cha Jeju.
“Jina la Chonghaejin halitasikika tena katika huduma za feri. Tutailazimisha kampuni hiyo isalimishe leseni zake nyingine,” msemaji wa wizara alisema.


