Jarida la Wanawake: Tuwasaidie waliomaliza darasa la saba, wasitumie muda vibaya

Imeandikwa na Theopista Nsanzugwanko

Imechapishwa: 11 Septemba 2016

WIKI hii wanafunzi wa darasa la saba wamefanya mtihani wao wa kuhitimu shule ya msingi hivyo kusubiri majibu ili kuingia kidato cha kwanza mwakani , Januari.

Baada ya kumaliza mtihani kiasi kikubwa cha watoto hao sasa watakuwa nyumbani kwa kusubiri kuanza kidato cha kwanza huku wengine wakifanya mtihani wa kujiunga katika shule mbalimbali na kwa wengi ifikapo mwezi Oktoba watajiunga na masomo kabla ya kujiunga na kidato cha kwanza.
Katika muda huu ambao ndiyo kwanza ni mwanzoni mwa mwezi ,kuna watoto wengi watakuwa wakishinda katika runinga na kuangalia mambo tofauti huku wakijifunza mambo yasiyofaa huku wengine wakishinda katika vijiwe ambavyo si vizuri kwa mustakabali wa maisha yao.
Ni dhahiri kuwa sasa dunia imeharibika kwa kuibuka vitendo mbalimbali kinyume na maadili hata kwa wenye imani ya Mungu ni kinyume chake, hivyo ni vyema katika muda huu ambao watoto wanakuwa na muda ambao hawana cha kufanya kuwasaidia kwa kuwafundisha kazi mbalimbali za nyumbani.
Ni vyema kuhakikisha mtoto wa kike anasaidiana kazi zote za nyumbani, iwe dada wa kazi au mama wa nyumbani hapo huku akishughulika na biashara za hapo nyumbani huku watoto wa kiume wakisaidia kazi za nyumbani, shambani katika mifugo na hata katika biashara kwa lengo la kutomwacha akiwa hana la kufanya na kujiingiza katika makundi yasiyofaa. 
Kutokana na kuwa wanawake ni wasimamizi wakuu wa hapo nyumbani ni vyema kuhakikisha wanawapangia ratiba kila siku za kazi za kufanya na kuwa na muda mchache wa kupumzika kuliko kushinda akiwa hana la kufanya jambo litakalomfanya kufikiria masuala kadhaa ambayo si mema.
Ni hatari kumuacha muda wote akiwa kwenye runinga au katika simu za wakubwa waliopo hapo nyumbani akichezea na kulala tu kwani itakuwa hatari kwa maisha yake ambapo kwa sasa kuna matukio mengi ya hatari na vyema ikiwa kuna mikutano na matamasha ya vijana na malezi kuwashirikisha ili kuweza kujijenga na kukua kimaadili na kimaarifa.


