
KCC yakosa kukubaliana
Na MWANGI MUIRURI
MKUTANO ulioitishwa kujadili suala tata la ubinafsishaji wa kampuni ya maziwa ya New KCC ulitibuka baada ya wafugajikushikilia kuwa hawatakubali mpango wowote utakaowanyima uthibiti wa asilimia 85 ya hisa.
Mkutano huo ulioandaliwa katika taasisi ya mafunzo ya utawala (KIA) Jumanne ulitamatishwa bila maelewano yoyote.
Kwa mujibu wa mwenyekiti wa bodi ya New KCC, Bw Matu Wamae, wakulima walielezea ghadhabu zao kwa pendekezo la jopo linalosimamia ubinafsishaji wa kampuni za umma lililopendekeza wakulima wapate asilimia 31.
Jopo hilo liliandaa iliyopendekeza ripoti wakulima kupitia mashirika ya uzalishaji wapate asilimia 31, mwekezaji kutoka nje apate asilimia 31 nayo asilimia 25 ya hisa hizo iuzwe kwa umma katika soko la Nairobi.
Asilimia nyingine 10 ilitengewa serikali huku asilimia tatu ikitengewa wafanyakazi wa New KCC.
Kwa upande wao, wakulima waliandaa ripoti yao iliyopendekeza watwae asilimia 85 ya hisa hizo huku serikali ikitengewa asilimia 10 na tano itengewe wafanyakazi wa New KCC.
Kwenye mkutano wa juzi, malumbano makali yalizuka na ikabidi waandalizi wa mkutano huo kuutamatisha.
Bw Wamae alisema kuwa wakulima waliafikiana kusajili Chama cha Ushirika cha KCC Dairy Farmers Cooperative Society ambacho kitatumika kama chombo cha kununua hisa za kampuni hiyo.
Aliongeza kuwa mkutano mwingine utaandaliwa ukihusisha jopo la ubinafsishaji na Wizara ya Fedha ili kujadili shughuli hiyo kwa kina.
Katika mahojiano na Taifa Leo, mwenyekiti wa Muungano wa wakulima wa Maziwa kanda ya Mlima Kenya Bw Geoffrey Mureithi alisema kuwa serikali inawandanganya Wakenya kuwa mgao wa hisa hizo hauna njama fiche.
Alisema shughuli hiyo imeingiliwa na washindani wa New KCC ambao wanategea kununua asilimia 51.
Aliteta kuma siasa duni za kuipa kampuni moja ukiritiba wa soko la maziwa na bidhaa zake.
New KCC ilifufuliwa na serikali kwa kitita cha Sh200 milioni mnamo 2003 baada ya kuwa katika hali mbaya kutokana na ufisadi na usimamizi mbaya.
Alisema wanaofaa kuchukua usimamizi wa New KCC ni wafugaji.


