
Kandarasi ya taa katika mji yasitishwa
NA FAROUK MWABEGE
SERIKALI ya Kaunti ya Kwale imepata pigo baada ya halmashauri ya ujenzi wa barabara nchini (KeNHA) kuusitisha mradi wake wa kuweka taa za barabarani mjini Kwale.
Mradi huo wa shilingi milioni 8 ulisitishwa baada ya mwanakandarasi aliyepewa kazi hiyo kushindwa kuomba idhini kutoka kwa halmashauri hiyo.
Akiongea na wanahabari mjini Kwale, afisa mkuu wa serikali ya kaunti hiyo kutoka katika idara ya ugatuzi na serikali za mikoa Nurrein Mwatsahu alisema kuwa kandarasi hiyo ilipewa kampuni ya Atomic Electrical. 
Aidha, alidokeza kuwa mwanakandarasi huyo alikuwa anapaswa kushughulikia suala hilo kabla ya kuanza kazi yake rasmi.
“Changamoto kuu ambayo inatukabili kwa sasa ni kwamba halmashauri imesitisha mradi huu mpaka pale tutakapopata idhini ya kuendelea,” akasema Bw Mwatsahu.
Bw Mwatsahu alieleza kuwa mradi huo ulizinduliwa rasmi mnamo mwezi Agosti mwaka jana na ulikuwa unatarajiwa kukamilika mwezi Januari mwaka huu.
Aliongeza kuwa kwa sasa wameiandikia barua halmashauri hiyo na wanasubiri uamuzi wake iwapo itakubali mradi uendelee au la.
“Awali mradi huu ulipoanza hatukulichukulia kwa uzito suala hili ila tulistaajabu sana pale mwanakandarasi wetu aliposimamishwa kazi,” akasema afisaa huyo.
Afisa huyo alikariri kuwa serikali ya kaunti hiyo haina mamlaka yoyote kuhusu suala hilo zaidi ya barua ambayo tayari imeshaandikwa.
Wakati huo huo, alisema kuwa kwa sasa ni vigumu sana kusema mradi huo utaendelea lini kwani hilo ni suala ambalo limefichika.
“Kama serikali tayari tumeshatekeleza wajibu wetu kile ambacho kimesalia ni kusubiri uamuzi wa halmashauri hiyo,” akasema Bw Mwatsahu.
Bw Mwatsahu alimuelekezea kidole cha lawama mwanakandarasi huyo kwa kuzembea kazini licha ya kufahamu kile kilichokuwa kikihitajika.
Vile vile aliitetea serikali ya kaunti hiyo huku akisema kuwa walikuwa wanafahamu fika kuhusu taratibu hizo ila walimwachia mwanakandarasi huyo atekeleze wajibu umpasao.


