
Wana pesa, tuna ardhi; kwa nini tusipiganie 50 kwa 50?
Jun 13, 2012

LEO napenda tulijadili tena suala la kuzikabidhi maliasili zetu; hususan ardhi kwa wageni. Hatupaswi kuchoka kulijadili suala hili kwa sababu maliasili hizi tulizirithi kutoka kwa mababu zetu, na hivyo nasi tuna wajibu wa kuzirithisha kwa vizazi vyetu vijavyo.
Isitoshe, uzoefu umetuonyesha kuwa hawa wawekezaji wa kigeni ambao tumewapa baadhi ya maliasili hizo kwa kwa kile kinachoitwa ‘uwekezaji wa kigeni’ si wema sana, na wala hawana huruma na sisi.
Hivi karibuni, kwa mfano, tulimsikia Mwenyekiti wa CCM wa Mkoa wa Shinyanga, Hamis Mgeja, akiilalamikia kampuni ya Barrick kwamba sasa inachimba dhahabu hata katika maeneo ambayo kisheria si yake, na kwamba sasa inachimba na madini mengine na si dhahabu tu.
Hadithi ya Barrick katika Tanzania ndio hadithi ya wawekezaji wengi wa kigeni katika nchi masikini duniani, na hasa za bara la Afrika. Kote huko wamewekeza si kwa sababu wanawapenda sana wazawa, bali kwa sababu wanaziona wazi fursa za kutumia ujinga wao, ubinafsi wao, ufisadi wao na ukosefu wao wa uzalendo, kujipatia haraka mabilioni ya pesa. Huo ndio ukweli hata hapa Tanzania.
Na ni sababu hizo hizo za ujinga wetu, ubinafsi wetu, ufisadi wetu na ukosefu wetu wa uzalendo, bara la Afrika limekuwa kivutio kikubwa cha mabilionea wa kimataifa wanaogombea ardhi. Wanakimbilia Afrika kupata kirahisi maelfu kwa maelfu ya hekta za ardhi, kwa sababu hizo nilizozitaja za udhaifu wetu.
Utafiti uliofanywa mwaka jana na asasi inayoitwa International Land Coalition inaonyesha kuwa, kati ya mwaka 2000 na 2010 zaidi ya hekta milioni 200 ziliuzwa kwa wawekezaji wa kigeni na serikali za nchi masikini duniani.
Kati ya hizo hekta milioni 200, utafiti huo unaonyesha kuwa hekta milioni 134 ziliuzwa kwa wageni katika bara la Afrika pekee. Sina haja ya kusisitiza hapa kwamba, Tanzania tumo katika orodha ya nchi hizo za Afrika ambazo zimeuza (au tuseme zimekodisha kwa miaka 99?!) ardhi kwa wageni.
Lakini suala hili limeibua mjadala mkubwa kote duniani na hasa barani Afrika; huku wengi wakibashiri kwamba huo ndio mwanzo wa ujio wa pili wa ukoloni barani Afrika.
Kwa sababu ya unyeti wa suala hilo la ardhi, tovuti za kila aina zimeanzishwa na mijadala imepamba moto mitandaoni. Nazungumzia tovuti kama vile www.africalandgrab.com au ile inayokampeni usitishwaji wa utoaji huo wa ardhi ya Afrika kwa wageni inayoitwa Stop Africa land grab.
Kuna hoja kinzani zinazotolewa katika mijadala hiyo ambazo Wa tanzania hatuna budi kuzifahamu na kuzitafakari; maana, kama nilivyosema mwanzo, yawezekana kabisa kuwa utwaaji huu wa wageni wa ardhi yetu ndio ujio wa pili wa ukoloni.
Hoja zinazotolewa na mabeberu pamoja na vyombo vyao vya fedha vya kimataifa, zinazoungwa mkono na marais dhaifu wa Afrika, ni kwamba Afrika haiwezi kumaliza tatizo lake la miaka mingi la uhaba wa chakula kama halitatoa kipaumbele kwa kilimo kikubwa cha kibiashara.
Wanadai pia kwamba kilimo hicho kinaweza kufanywa tu kwa ufanisi na wawekezaji wa kigeni wenye mitaji mikubwa, na hivyo serikali za nchi masikini zinapaswa kulegeza sheria zao za ardhi kuliruhusu hilo.
Wanadai pia kwamba kilimo kikubwa cha kibiashara cha wawekezaji wa nje kitatoa ajira kwa wananchi masikini wa nchi husika, na hivyo kitasaidia kupunguza tatizo la ukosefu wa ajira linalozisumbua, kwa sasa, karibu nchi zote barani Afrika.
Lakini wasomi wengi wakiwemo wanaharakati, wabunge, vyama vya siasa, na hata wakulima kwa ujumla (ambao ndio wengi) barani Afrika, wanapinga hoja hizo kwa kueleza kwamba hazitofautiani sana na zile walizozitumia Wazungu kuhalalisha ukoloni barani Afrika.
Wanasema kwamba uutwaaji huo wa wageni wa ardhi ya Waafrika utasababisha wazawa wa bara hili waondolewe kwa nguvu katika maeneo yao ya asili na kulazimika kuwa vibarua (manamba) katika mashamba hayo makubwa ya Wazungu yatakayoanzishwa.
Wanaipinga hoja kuwa kilimo kikubwa cha kibiashara cha wawekezaji wa kigeni kitamaliza tatizo la njaa Afrika kwa kusema kwamba wageni wakishatwaa ardhi hizo, wana uhuru kisheria wa kulima mazao wayatakayo, na si lazima yawe ya chakula.
Mfano mzuri wa hoja hiyo ni kule Mbarali mkoani Mbeya ambako mwekezaji (burushi) baada ya kuuziwa mashamba ya iliyokuwa NAFCO aliamua kulima jatrofa kwa ajili ya nishati mbadala (bio-fuel) badala ya mpunga.
Kwa hatua hiyo ya mwekezaji kulima jatrofa, bonde la Mbarali sasa halitoi tena asilimia 60 ya mpunga unaozalishwa nchini, na hivyo kuathiri akiba ya taifa ya nafaka hiyo muhmu.
Vyovyote vile; kasi ya mashirika ya mabepari wa dunia kugombea ardhi yenye rutuba barani Afrika imekuwa kubwa katika miaka ya karibuni kutokana na hali mbaya ya kifedha ya nchi nyingi za bara hili kutokana na kudorora kwa chumi zao.
Mara nyingi marais wa nchi hizo hukimbilia kwa mabeberu wa dunia (mfano Marekani) wakiwa na bakuli la ombaomba; kwa maana ya mikopo au misaada ya fedha. Ni wakati wanapotembeza bakuli hilo la ombaomnba ndipo hupewa masharti ya kurekebisha sheria zao za ardhi ili kuruhusu wageni kutwaa ardhi katika nchi zao kwa ajili ya hicho kinachoitwa kilimo kikubwa cha kibiashara.
Utafiti uliofanywa na asasi ya Marekani inayoitwa Oakland Institute unaonyesha kuwa, Benki ya Dunia (WB) imetumika sana kuwasaidia wageni kutwaa ardhi barani Afrika.
Sehemu moja ya ripoti ya utafiti huo inasema hivi: “The World Bank has financed legal reform mechanisms that are promoting rapid changes in land tenure laws driven by a desire to facilitate large scale agriculture investments by foreign investors.” Tafsiri yangu isiyo rasmi ya aya hiyo ni kwamba, Benki ya Dunia (WB) imefikia hata hatua ya kugharimia michakato ya kufanyia marekebisho sheria za ardhi katika nchi za Afrika; huku lengo kuu likiwa ni kuwasafishia njia wawekezaji wa nje kwa ajili ya kuanzisha kilimo kikubwa cha kibiashara.
Kwa hakika, katika baadhi ya nchi za Kiafrika (sina hakika na Tanzania) Benki ya Dunia – WB si tu imetoa fedha za kugharimia michakato hiyo ya kurekebisha sheria za ardhi, lakini pia imepachika washauri wake (inaowalipia) katika wizara za ardhi, na kwa baadhi ya nchi washauri hao wapo hata Ikulu!
Kwa hiyo, mwisho wa yote, sheria hizi za ardhi zinaporekebishwa, tufahamu kuwa si kwa sababu ya utashi wa nchi hizo za Afrika; bali ni kwa maelekezo ya mabeberu hao wa dunia kupitia vyombo vyao kama Benki ya Dunia (WB).
Kwa hapa Tanzania, tayari tumeshamsikia Waziri wa Ardhi, Mama Anna Tibaijuka akizungumzia mpango wa kurekebisha sheria ya ardhi ili ardhi itambulike kama mali, na itumike kupata hisa – wenyewe kwa kimombo wanaita land for equity.
Nimepata kumsikia mama huyo akihojiwa na BBC na kusema kuwa, chini ya marekebisho hayo ya sheria ya ardhi yatakayoruhusu ardhi itumike kama equity, wawekezaji wa kigeni watakaoanzisha kilimo cha kibiashara watamiliki asilimia 75 tu ya hisa, na kwamba asilimia 25 ni kwa ajili ya nchi ambapo kati ya hizo zitaenda kwa eneo (wilaya) husika ambako ardhi imetwaliwa.
Mimi si mchumi na wala si mtaalamu katika masuala haya ya ardhi, lakini sihitaji kuwa hivyo kutambua kwamba katika migawanyo ya hisa kwenye makampuni au mashirika au katika chochote kile, mwenye asilimia 75 ndiye mwenye mali, na ndiye mwenye kauli ya mwisho.
Kwa hiyo, tusijifariji kwamba tutakuwa bado na sauti kubwa katika ardhi zitakazotwaliwa na Wazungu eti tu kwa sababu tutatumia hiyo land for equity kupata asilimia 25 ya hisa!
Jamani, asilimia 25 na asilimia 75 wapi kwa wapi?! Au huo ndo ushauri wa washauri wa Benki ya Dunia (WB) waliowekwa na kugharimiwa na benki hiyo katika wizara za ardhi barani Afrika?
Lakini pia niseme hivi; pamoja na uelewa wangu mdogo kuhusu masuala ya uchumi na ardhi, sina shaka yoyote kwamba sote tunakubali kuwa ardhi ni kitu chenye thamani kubwa pengine kushinda vingine vyote vilivyopo duniani, na ndiyo sababu nchi na nchi hupigana kugombea ardhi, ndugu na ndugu huuana kugombea ardhi nk!
Kama alivyopata kusema Baba wa Taifa, Mwalimu Nyerere, ardhi ndiyo zawadi kubwa ambayo Mungu amempa binadamu. Mwaka 1958, hata kabla hatujapata uhuru kutoka kwa wakoloni, Mwalimu alitahadharisha hivi kuhusu uuzaji ardhi:
“Ardhi ni zawadi ya Mungu kwa binadamu. Katika nchi kama yetu, ambayo Waafrika ni masikini na wageni ni matajiri, kuna uwezekanoi mkubwa kuwa Mwafrika akiruhusiwa kuiuza ardhi, katika miaka themanini au miaka ijayo, ardhi yote ya Tanganyika itamilikiwa na matajiri wageni, na wenyeji watakuwa watwana.” Hivyo ndivyo Mwalimu alivyotutahadharisha, na maandiko yake kuhusu suala la ardhi yapo kwa ukumbusho. Kwa hiyo, kwa mtazamo wangu, zawadi hii pekee ya Mungu kwa binadamu, haiwezi kulinganishwa na kiasi chochote cha fedha.
Sasa, kama kimsingi hakuna kiasi cha fedha kinachoweza kulingana na thamani ya ardhi, kwa nini turidhishwe na asilimia 25 tu? Hata kama watawala wa sasa wameamua kupuuza tahadhari ya Nyerere ya kutouza ardhi yetu kwa Wazungu, ndio tukubali hisa za asilimia 25?
Kwa nini kina Tibaijuka wetu wanataka wananchi turidhike na hiyo asilimia 25 ya hisa tutakazotwaa chini ya utaratibu huo wa land for equity wakati ardhi yetu itakapotwaliwa na Wazungu kwa ajili ya kilimo hicho kikubwa cha kibiashara?
Wao (Wazungu) wana pesa, lakini sisi tuna ardhi, na thamani ya ardhi ni kubwa kuliko pesa ambazo wala hatuna namna ya kuhakiki wamewekeza ngapi. Kwa nini, basi, tusipiganie hisa za 50-50badala ya kuridhika na 75-25?
Najua watawala wetu watajitetea kuwa watakuwa waangalifu, na kwamba hawatauza ardhi yote kwa wageni, lakini hiyo ni danganya toto; kwani sote tunaujua ule mchapo wa kale wa Mwarabu na ngamia. Hebu tukumbushane: Mwarabu alikuwa ndani ya hema lake na nje ya hema alikuwepo ngamia. Mvua iliponyesha, ngamia akamuomba Mwarabu amruhusu aingize japo kichwa tu kwenye hema ili kukikinga na mvua. Mwarabu akakubali ngamia aingize kichwa tu kwenye hema.
Baada ya muda, ngamia akaomba aingize na kiwiliwili chake pia kwenye hema.
Mwarabu akakubali kiwiliwili nacho kiingie. Baada ya muda, ngamia akawa amekalia hema lote na Mwarabu akawa ametupwa nje ya hema kwenye mvua!
Hicho ndicho pia kitakachotokea kwa Tanzania. Tutauza sehemu ya ardhi yetu kwa Wazungu kwa utaratibu huo wa land for equity na tutachukua asilimia 25 ya hisa kwenye uwekezaji wa kilimo ndani ya ardhi hiyo na wenyewe watachukua asilimia 75. Lakini baada ya miaka kadhaa, tutakuwa tumepoteza sehemu kubwa ya ardhi yetu yenye rutuba kwa Wazungu, na watakuwa wanaimiliki kwa asilimia 100
– ile ile hadithi ya Mwarabu na ngamia!
Vyovyote vile, huu ni ujio wa ukoloni part two. Yaelekea hatukujifunza chochote kutoka katika makosa ya babu yetu, Chifu Mangungo wa Msovero ambaye zama zile aliwapa Wazungu ardhi kubwa baada ya kupewa zawadi za vioo vya kujitazama na shanga!
Tafakari!


