
Serikali yataka uwekezaji mkubwa michezoni

Imeandikwa na Cosmas Mlekani, Kibaha

Imechapishwa: 17 Septemba 2016

SERIKALI imesema kuwa kunatakiwa uwekezaji mkubwa kuendeleza michezo nchini ili kuzalisha ajira na kuongeza pato la taifa.

Hayo yamo katika hotuba ya Waziri wa Habari, Utamaduni, Sanaa na Michezo, Nape Nnauye iliyosomwa na Mkurugenzi wa Sera na Mipango wa Wizara ya Habari, Utamaduni, Sanaa na Michezo, Petro Lyatuu katika kongamano la Michezo lililoandaliwa na Kamati ya Olimpiki Tanzania (TOC). 
Nape amesema kuwa serikali inatambua umuhimu wa kuendeleza michezo nchini na mpango wa maendeleo wa taifa wa miaka mitano (2016-2017-2020-2021) unatambua Tanzania bado iko nyuma katika michezo na hivyo kunahitajika uwekezaji wa makusudi ili kuinua kiwango cha michezo hapa nchini.
Alisema mafanikio ya michezo katika miaka ya nyuma hayakuja kimiujiza, kwani kulikuwa na programu maalumu zilizowezesha vijana kushiriki katika michezo kama mashindano ya Shule za Msingi na Sekondari ya Umitashumta na Umisseta. 
Alisema viongozi wa zamani wa michezo wakati wa uongozi wao hawakuwa na tamaa ya fedha au madaraka waliyopewa ya kusimamia michezo kama ilivyojitokeza sasa katika klabu na taasisi zinazojaribu kufufua michezo hapa nchini.
Rais wa Kamati ya Olimpiki Tanzania (TOC), Gulam Rashid alisema kuwa michezo hapa nchini ilishuka kuanzia katika miaka ya 1990 ukilinganisha na miaka ya 1970-80 huenda ilitokana na mifumo ya serikali kuwa tofauti katika kuchangia michezo kwa ujumla.
Gulam alisema wakati huo kulikuwa na taasisi mbalimbali kama Mamlaka ya Bandari, Kampuni za Mafuta kama Esso, Majeshi (JWTZ), Polisi, JKT, Magereza, Uhamiaji zilikuwa na timu za michezo mbalimbali, ambazo zilileta ushindani na kusababisha kuendelea kwa michezo hapa nchini.
Alisema wanamichezo huandaliwa kuanzia chini, ambapo hakuna ubishi kuwa nazo hizi ni shule, ambako kulikuwa na vipindi vya elimu ya viungo kwa wanafunzi wetu.
Akichangia mada katika kongamano hilo, kaimu katibu mkuu wa Baraza la Michezo la Taifa (BMT), Mohamed Kiganja alisema upatikanaji wa viongozi wa michezo hapa nchini ni mbovu sana kiasi cha kuingiza watu wasio na uzalendo au kuongoza licha ya kuwa na elimu ya kutosha.
Katibu Mkuu wa Chama cha Waandishi wa Habari za Michezo Tanzania (Taswa), Amir Mhando amesema viongozi wengi wa vyama vya michezo hawana hasa nia ya kuendeleza michezo ila wengi wao lengo lao ni kutaka kutoka kimaisha kupitia michezo.
Amesema wengi wamekuwa wakiingia kuongoza michezo ili kujitafutia njia ya kuingia katika siasa ngazi tofauti tofauti.
Mkurugenzi wa kwanza wa michezo mzalendo, Khalfa Abdallah alitaka kongamano hilo liwe chachu kwa makongamano mengine ambayo yanatakiwa kuandaliwa na serikali ili kupata jibu la kufanya vibaya katika michezo.
Abdallah aliongoza ofisi hiyo kuanzia mwaka 1964 hadi mwaka 1990 alipostaafu.
Baadhi ya wadau wengine wa michezo walioshiriki kongamano hilo ni pamoja na Leonard Thadeo aliyewahi kuwa Mkurugenzi wa Michezo nchini, Kaimu Mkurugenzi wa Maendeleo ya Michezo, Makoye Nkenyenge, Mkurugenzi wa Chuo cha Michezo cha TOC, Suleiman Jabir, mkimbiaji wa zamani Gidamis Shahanga na Katibu Mkuu wa TOC, Filbert Bayi.
Kongamano hilo linatarajia kumalizika leo, ambapo suluhisho la nini kifanyike ili kuendeleza michezo nchini baada ya kuporomoka kwa miaka mingi.


