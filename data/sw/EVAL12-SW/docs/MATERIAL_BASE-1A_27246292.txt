
Kiir, Machar wakubaliana kukutana ili kusitisha vita
NA PATRICK MAYOYO
RAIS Salva Kiir na Dkt Riek Machar wamesema kwamba wanapanga “kuketi chini pamoja” baadaye wiki hii kwa mazungumzo ya kusitisha mapigano yaliyodumu kwa takriban miezi mitano, Katibu Mkuu wa Umoja wa Mataifa (UN) Ban Ki-moon amesema.
Taarifa kutoka afisi ya katibu huyo mkuu ilisema kwamba Ban ataendelea kuwasisitizia viongozi hao wawili kuhusu haja ya kusitisha mapigano yaliyoiathiri nchi hiyo.
“Hata kama wana tofauti kadha za kisiasa, hakuna jambo ambalo hawawezi kulikabili.
Watu ni wale wale, nchi ni ile ile – hii ni nchi yao,” akasema.
TOFAUTI ZA KISIASA “Nadhani kwamba ni muhimu sana wakati huu. Kwa kuwa mzozo huu ulianza na tofauti za kisiasa…ni vyema kwa Rais Salva Kiir na Dkt Machar waketi pamoja ili kutatua tofauti zao kupitia mazungumzo, kwa njia ya amani,” alisema Ban alipokuwa akiwahutubia wanahabari katika mji mkuu wa Sudan Kusini wa Juba, ambako alikuwa ameenda kwa ziara ya siku moja.
Kiongozi huyo wa UN alifika katika nchi hiyo changa zaidi duniani inayokumbwa na vita tangu Desemba 2013 kutokana na mzozo wa kisasa kati ya Rais Kiir na naibu wake wa zamani, Bw Machar, ambaye alikuwa amepigwa kalamu mapema mwaka huo.
Mzozo huo sasa umeongezeka na kuwa vita vinavyoaminika kupelekea vifo vya maelfu ya watu na ambayo vimewafanya wakazi wengine wengi kuwa wakimbizi katika kambi za UN nchini humo.
Mzozo huo umesababisha ukiukaji mkubwa wa haki za kibinadamu na pia vita vya kikabila vilivyopelekea mauaji ya halaiki Bentiu na Bor.


