
SHIRANTHI: WENYE MAHITAJI MAALUMU WAPEWE ULINZI

July 31, 2016
Watoto wenye mahitaji maalumu, wanahitaji kupatiwa ulinzi na mapenzi ya mara kwa mara kutoka kwa walezi na jamii nzima inayowazunguka pamoja na kupewa fursa ya kwenda shule kwani wengi wao wananyimwa fursa hiyo tofauti na watoto wengine. Fursa ya elimu kwa mtoto ni hatua ya mwanzo katika maendeleo ya Taifa kwani baada ya kuelimika, atakuwa na ujuzi wa kitaaluma, kiteknolojia na raia mwenye kufuata maadili ya nchi yake. Hayo yamebainika katika taarifa iliyotolewa na Shule ya Awali ya Carlton inayoongozwa na Mke wa Rais wa Sri Lanka, Mama Shiranthi Wickremasinghe Rajapaksa. Taarifa hiyo ilitolewa wakati wake wa Marais na Wakuu wa Nchi za Jumuiya ya Madola na Serikali, walipotembelea shule hiyo iliyopo Mjini Colombo nchini humo. Shule hiyo inatoa elimu bure kwa watoto wenye mahitaji maalumu na wasio na mahitaji maalumu kwa viwango vya kimataifa ambapo watoto hao hufundishwa kwa njia yahisi ya nadharia na vitendo inayomfanya aweze kuelewa zaidi. Shule hiyo ilianza mwaka 1982 ikiwa na wanafunzi nane ambapo Mama Rajapaksa alikuwa miongoni mwa walimu wawili ambao waliweza kutoa elimu kwa watoto. Kutokana na jitihada zake, baadhi yao baada ya kumaliza masomo wameweza kushika nyadhifa mbalimbali katika nchi hiyo ikiwa ni pamoja na kuwakilisha Bunge la nchi. Hadi sasa, shule hiyo ina matawi nane katika mikoa mitatu nchini humo na watoto zaidi ya 2000 ikiwa na malengo ya kuendeleza utu wa watoto, kutoa ujuzi wa uongozi, kuwafanya wajiamini , kujitathmini, kukuza stadi za watoto, kusimamia maadili. Walimu wa shule hiyo hufanya kazi ya kutambua vipaji vya watoto kwani huwapa nafasi ya kuonesha vipaji vyao katika matamasha ya mwisho wa mwaka hivyo kutimiza ndoto za kupatikana viongozi wazuri katika siku za usoni. Wakiwa shuleni hapo, wake hao wa Marais na Wakuu wa Serikali walijionea michezo mbalimbali iliyochezwa na watoto hao wenye umri wa chini ya miaka mitano ikiwemo ngoma, kareti, kuogelea ambayo inawajenga kiakili na kiafya. Wake hao wa Marais walihudhuria Mkutano wa 22 wa Nchi Wanachama wa Jumuiya ya Madola (CHOGM) uliomalizika jana nchini humo


