
Wafanyabiashara Arusha wamkubali Rais Magufuli

Imeandikwa na John Mhala, Arusha

Imechapishwa: 20 Oktoba 2016

WAFANYABIASHARA wakubwa wa Mkoa wa Arusha wamepongeza kazi nzuri iliyofanywa na Rais John Magufuli katika mwaka wake mmoja madarakani, ikiwa ni pamoja na kufanikiwa kudhibiti matumizi ya fedha ya umma na kurejesha uadilifu na uwajibikaji katika kazi.

Waliyasema hayo jana katika mkutano na Mkuu wa Mkoa wa Arusha, Mrisho Gambo mjini hapa.
Alikutana nao kusikiliza kero na changamoto zinazowakabili katika shughuli zao za kila siku.
Mfanyabiashara Nicholaus Duhia, alisema Rais Magufuli amesimamia vema ulipaji kodi, kurudisha heshima ya uadilifu serikalini na kupiga vita ufisadi na matumizi mabaya ya fedha za umma zilizokuwa zikitumika kiholela bila ya kuwa na utaratibu maalumu.
Duhia ambaye ni wakili, mkaguzi wa hesabu na ushauri wa kodi wa kampuni ya Tax Plan Associates ya Arusha, alisema hakuna anayeweza kubisha kuwa Rais Magufuli amefanikiwa kwa kiasi kikubwa.
Alisema na kutoa ombi kupitia kwa Gambo kuwa Rais Magufuli katika mwaka wa pili wa uongozi wake anapaswa kurudisha imani na amani kwa wafanyabiashara nchini ili wafanye kazi bila woga.
Naye Mkurugenzi Mtendaji wa A Lodhia Group Enterprises, Sailesh Pandit, alisema mbali ya kumkubali Rais Magufuli kwa utendaji kazi wake wa falsafa ya Hapa Kazi Tu, amesema anakunwa pia kwa jinsi heshima ya kazi ilivyorejea serikalini, huku watendaji wa serikali wakichapa kazi kwa weledi.
Wafanyabiashara Willibrod Chambulu wa Kibo Safaris na Atul Nittal wa Mount Meru Millers wameiomba serikali iangalie namna ya kupunguza utitiri wa kodi.
Gambo aliwahakikishia kuwa serikali itakuwa imara na kuwalinda na kuwasaidia watakapokwama, lengo likiwa kuwataka wafanye kazi kwa ufanisi, bila ya kipingamizi.
Katika hatua nyingine, Rais Magufuli alizungumza na wafanyabiashara hao kwa njia ya simu wakati wa mkutano huo kwa kutumia simu ya Gambo iliyowekwa sauti kubwa na kuwahakikishia kuwa Serikali itafanya nao kazi, huku akikanusha uvumi uliosambazwa kwenye mitandao ya kijamii kuwa ametengua uteuzi wa Gambo kuwa Mkuu wa Mkoa wa Arusha.
Alisema baada na kuzungumza naye, Rais aliomba kuzungumza na kiongozi wa chama cha wafanyabishara mkoa wa Arusha, Walter Maeda na kumweleza Arusha inatakiwa kuwa ya amani na utulivu na kufanya biashara bila ya wasiwasi na kulipa kodi inayostahili.
Maeda alikiri kuzungumza na Rais na kusisitiza amewataka wafanyabiashara wasiogope chochote na wawaripoti watendaji wa serikali wanaofanya kazi kwa vitisho. Jana mchana, barua iliyokuwa na anwani ya kughushi ya Ikulu iliyoandika kuwa Rais amemuondoa Gambo katika nafasi yake ya Mkuu wa Mkoa wa Arusha, ilizua mijadala nje na ndani ya Jiji hilo huku wananchi wakionesha kugawanyika kimtazamo kuhusu barua hiyo wakidhani ni ya kweli.
Mfanyabiashara Richard Nkanyemka anayemiliki kampuni ya udalali ya Marcas alisema kitendo cha kughushi nembo ya Ikulu na kuandika nakala ya barua ya kutengua uteuzi wa Mkuu wa Mkoa wa Arusha ni kitendo cha kihaini na kinapaswa kuchukuliwa hatua kwa aliyehusika ili iwe fundisho kwa wenye tabia kama hiyo ya kusambaza katika mitandao ya kijamii mambo ya uzushi yenye kuichafua serikali ya awamu ya tano.


