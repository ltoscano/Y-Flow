
Idara ya Ardhi Mbeya yaongoza kulalamikiwa

Imeandikwa na Joachim Nyambo, Mbeya

Imechapishwa: 30 Septemba 2016

HALMASHAURI ya Jiji la Mbeya imezidi kupata kashfa kwa madai kuwa Idara yake ya Ardhi inaongoza kwa kulalamikiwa katika kila mkutano wa kupokea kero za wananchi, unaoandaliwa na Mkuu wa Mkoa wa Mbeya, Amos Makalla kila Alhamisi ya mwanzo na mwisho wa kila mwezi. 

Kila inapofanyika mikutano hiyo, wananchi wengi ambao wamekuwa wakijitokeza ni wale wanaolalamika kuporwa ardhi yao na maofisa wa Idara ya Ardhi katika Halmashauri ya Jiji, tofauti na kilio kutoka kwa wakazi wa maeneo mengine.
Miongoni mwa kero zilizoibuliwa na wananchi kwenye kikao cha jana ni baadhi ya maofisa wa Jiji kupora ardhi ya wakazi wa eneo la Veta wakiwalaghai kuwa limetengwa kwa ajili ya ujenzi wa shule, lakini baadaye walibadili matumizi na kugawana viwanja kwa ajili ya ujenzi wa makazi.
Mmoja wa wakazi wa Veta, Petro Mwalonde ambaye ni miongoni mwa wamiliki wa awali wa ardhi iliyochukuliwa na Halmashauri kwa ajili ya ujenzi wa shule, alisema wapo maofisa wawili waliojichukulia viwanja kutoka katika eneo hilo.
Alisema ujenzi wa shule ulifanyika katika eneo dogo na maeneo mengine yaliyosalia pamoja na maofisa kugawana pia waliyauza mengine na kuwaacha wamiliki wa awali bila kujua cha kufanya kwani hawakulipwa fidia na hawakupewa nafasi ya kununua viwanja vilivyopimwa kwenye maeneo yao. 
â€œSasa tunachohitaji sisi, kwa kuwa walishindwa kutulipa fidia, eneo lisitumike lote kwa ujenzi wa shule, bali turejeshewe viwanja vyetu kwa kuwa nasi tuna vijana wanahitaji maeneo," alisema na kulalamika kuwa hata miti waliyokuwa wameipanda iling'olewa.
Akijibu tuhuma hizo, Ofisa Ardhi wa Halmashauri ya Jiji la Mbeya, Patrick Mwakilili, alikiri kutolipwa fidia kwa wamiliki wa awali wa eneo hilo na kusema kuwa suala la maofisa kugawiwa viwanja inabidi lifanyiwe uchunguzi ili kupata uhakika.
Alikiri kuwa si eneo lote lililotwaliwa na jiji lilitumika kwa ujenzi wa shule bali vipo pia viwanja vingine vilivyopimwa kwenye eneo hilo kwa ajili ya ujenzi wa makazi.
Kutokana na hali hiyo, Makalla alitoa muda wa wiki moja kwa Mkuu wa Wilaya, William Ntinika, kwenda na wataalamu kuzungumza na wamiliki wa awali wa eneo husika pamoja na kamati ya shule, ili kupata ufumbuzi.


