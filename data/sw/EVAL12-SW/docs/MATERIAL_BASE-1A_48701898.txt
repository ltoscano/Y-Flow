BOKO HARAM WAENDELEZA MAUAJI NCHINI NIGERIA

July 31, 2016

Wanamgambo waliokuwa wamevaa sare
za jeshi wameua watu 19 kwenye vituo vya ukaguzi katika barabara katika jimbo la Borno
nchini Nigeria.
Watu hao waliokuwa na silaha wanaripotiwa kuwasimamisha waendesha magari na kuwaamrisha kutoka nje ya magari yao kabla ya
kuwaua kwa kuwapiga risasi au kuwacharanga hadi kufa.
Mashuhuda waliiambia BBC kwamba watu hao wanatoka kundi la Boko Haram, ingawa kundi
hilo la wanamgambo wa Kiislamu halijasema lolote.
Eneo la Kaskazini-Mashariki mwa Nigeria liko katika hali ya hatari huku Boko Haram wakijaribu kutaka kuunda nchi ya Kiislamu katika eneo hilo.
Kundi hilo limekuwa likiwashambulia raia na wanajeshi,zikiwemo shule na mara kadhaa
limekuwa likipambana na vikosi vya Nigeria.
Shambulizi la hivi karibuni lilitokea Jumapili asubuhi karibu na mji wa Logumani, sio mbali kutoka mpaka na nchi ya Cameroon.


