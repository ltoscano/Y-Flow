
Spika wa Bunge la Embu atoweka
Na CHARLES WANYORO
SPIKA wa Bunge la Kaunti ya Embu Justus Kariuki Mate Jumatatu jioni alitoweka kutoka hoteli moja jijini Nairobi ambako alikuwa ameenda kuhudhuria hafla ya kikazi.
Kulingana na msaidizi wa spika huyo Elias Kathiga, Bw Mate alipokea simu Jumatatu mchana kutoka kwa mtu anayeshukiwa kuwa afisa wa polisi wakati spika huyo pamoja na wawakilishi wa kaunti walipokuwa wakikagua makadirio ya bajeti ya mwaka wa kifedha wa 2014/2015 katika hoteli ya Utalii. 
Bw Kathiga alisema kwamba Bw Mate alitoweka mwendo wa saa kumi unusu jioni alipotoka nje na kuacha simu zake mbili hotelini humo.
Akiongea na Taifa Leo kwa njia ya simu, msaidizi huyo alisema kuwa mlinzi katika hoteli hiyo alisema kwamba Bw Mate alimuuliza mahali ambapo gari lililokuwa limeegeshwa nje ya lango kuu la hoteli hiyo limeenda. Haijulikani kama aliondoka akiwa ameabiri gari hilo au la.
“Mlinzi alisema spika alimuuliza mahali gari, nambari ya usajili KBK lilikuwa limeegeshwa. Alimwambia kwamba hajaliona na Bw Embu atoweka Mate akaanza kutembea kuelekea lango kuu na hadi sasa hajarudi. Mlinzi hana hakika kama aliondoka katika gari hilo,” alieleza Bw Kathiga.
Naibu wa Spika wa kaunti hiyo Ibrahim Swaleh alisema kuwa Bw Mate alitarajiwa kukutana na afisa mmoja wa polisi kwa jina Bw Nicholas Kangangi.
Alisema kuwa walipomuona hayuko hawakuingiwa na wasiwasi lakini wakaanza kuona hatari Bw Mate alipokosa kwenda kwa chakula cha jioni mwendo wa saa mbili unusu usiku.
“Tuliripoti kisa hicho katika kituo cha polisi cha Muthaiga ambako tuliekezwa kwa DCIO wa Pangani ambako Bw Kathiga, dereva wa Bw Mate na kiongozi wa wengi Andrew Musakwa waliandikisha taarifa,” alisema Bw Swaleh.
Aliongeza kwamba juhudi za kujaribu kujua jinsi spika huyo alivyotoka hotelini hazikuzaa matunda kwani hoteli hiyo haina kamera za CCTV.
Bw Swaleh alisema mkutano wao ulikuwa ukifanyika Fanaka Hall B katika hoteli ya Utalii ambako wenyekiti tofauti wa kamati za mabunge ya kaunti walikuwa wamewasilisha makadiro yao ya bajeti kwa Kamati ya Bajeti na Matumizi ya Serikali.


