
CHADEMA wasitafute miguu ya nyoka, haipo Dec 27, 2012

JAJI Amir Ramadhan Manento, akiwa Jaji Kiongozi wa Tanzania, takribani miaka sita iliyopita alifanya ziara ya kutembelea Mahakama za Mwanzo wilayani Korogwe mkoani Tanga. Alifungua baadhi ya Mahakama hizo, nyingine kuweka jiwe la msingi, lakini pia alizungumza na watumishi wa Mahakama.
Alinipa somo, ambalo nataka kulitoa kwa Mwenyekiti wa Chama cha Demokrasia na Maendeleo (CHADEMA) Freeman Mbowe. Jaji Manento aliwaasa watumishi wa Mahakama kutenda kazi kwa uadilifu na uaminifu mkubwa.
Alisema wao ndiyo watu wa mwisho kukimbiliwa na wananchi kwa vile wanaaminika ndiyo watoa haki.

Jaji Manento ambaye kwa sasa ni Mwenyekiti wa Tume ya Haki za Binadamu nchini, alisema kuna watu wapo tayari kulazimisha mambo kiasi cha kuitafuta miguu ya nyoka ama kusema mawe yana mizizi.
“Watumishi wa Mahakama ninyi ndiyo mnaaminika kuwa mnatenda haki, na wananchi watapata haki hiyo kwenu, acheni mambo ya rushwa, kuwaonea watu katika kufanya uamuzi na kuweni waadilifu kwenye kazi yenu.
“Fanyeni kazi vizuri ibakie tu kwa wale ambao hata mfanye vizuri kiasi gani hawawezi kuwapongeza au kukubali kuwa mnafanya kazi vizuri. Watu hao ni wale wanaolazimisha kuwa nyoka ana miguu na mawe yana mizizi.
Jaji Manento katika mfano huo alisema nyoka anapoingia kwenye shimo ukimvuta kwa nyuma ili kumtoa, yale magamba ya tumboni lazima yatagusa kwenye udongo na mawe na kumfanya nyoka huyo asitoke kwa urahisi. Lakini ukimvuta kwa mbele anatoka kwa urahisi kwa vile magamba yake tumboni yanakuwa katika mwelekeo wa kule anakovutwa.
Kwa kitendo hicho wewe unayemtoa nyoka huyo kwa kumvuta kwa nyuma utasema, si unaona nyoka ana miguu! Kwa vile yale magamba yake yamesimama na kushika kwenye mawe.
Lakini pia hata mawe. Alisema jiwe likiwa ardhini linaweza kuwa na pembe ama ncha iliyokwenda pembeni, lakini kwa vile ipo ardhini huwezi kuiona mpaka umalize kulichimba jiwe lote, lakini kama utashindwa kulichimba jiwe lote utasema jiwe lina mizizi, wakati si kweli.
Kwa mfano wa Jaji Manento nashawishika kusema Mbowe na CHADEMA wanaitafuta miguu ya nyoka na mizizi ya mawe, lakini haipo na hawataipata, labda watake kuwahadaa watu, tena watu hao hawapo Tanzania.
Tangu mfumo wa vyama vingi vyama vya upinzani vimekuwa vikishinikiza kuwa wanataka Katiba Mpya na ikibidi kubadilisha Tume ya Taifa ya Uchaguzi (NEC).
Kwa busara za Rais Jakaya Kikwete hili la mchakato wa Katiba mpya limeanza (nasema busara kwa vile nguvu aliyopewa na Katiba ya sasa angeweza kukataa).
Tumetumia rasilimali nyingi za Taifa kuunda Tume ya Mabadiliko ya Katiba, maoni yametolewa, na awamu ya kwanza ya maoni hayo inaelekea kukamilika na kuwasilishwa kwenye Bunge la Katiba kwa mara ya kwanza. Lakini kuna awamu ya pili na tatu za mchakato huo wa Katiba.
Kwa nukuu za vyombo vya habari Desemba 19, 2012, Mbowe baada ya kumaliza kikao cha Kamati Kuu ya chama chake kilichokaa kwa siku mbili, alitangaza mwaka 2013 kuwa wa mapambano ya nguvu ya umma kwa vile serikali imeshindwa kutimiza mambo waliyoagiza wao yafanywe, bado hayajakamilika ama kufanyiwa kazi.
Mbowe anasema wanahofu (CHADEMA) kuwa mwenendo ulivyo katika Tume ya Mabadiliko ya Katiba, huenda Katiba Mpya isiwe tayari kabla ya uchaguzi wa serikali za mitaa, vijiji na vitongoji mwaka 2014 na hata Uchaguzi Mkuu 2015.
Hapa pia najiuliza, kwanza wao ndiyo walisema Katiba lazima iwe imekamilika ifikapo 2015, mara wanasema muda wa kutoa maoni kwa wananchi ni mdogo, sasa sijui walikuwa wanataka nini. Nasema huko ndiko kumtafuta nyoka miguu ama kutafuta mizizi ya mawe.
Lakini pia nakumbuka kauli iliyowahi kutolewa na mgombea urais kupitia CHADEMA kwenye Uchaguzi Mkuu mwaka 2010, Dk. Wilbrod Slaa, kuwa kama angeingia madarakani angeweza kuandika Katiba Mpya kwa siku 100, hivi ni Katiba yenye muundo kama huu wa kuwauliza wananchi nchi nzima, ama ni ile ya kujifungia kwenye Kamati Kuu na kuwatangazia wananchi?
Mbowe anasema hawana sababu ya kuiamini Tume ya Mabadiliko ya Katiba wala serikali kwa vile hakuna mtu anayejua kama majimbo ya uchaguzi yatakuwaje, ikiwamo wabunge wa viti maalumu na hata mfumo wa Bunge.
Mbowe anasema hofu waliyonayo Jukwaa la Katiba juu ya mwenendo wa mchakato wa Mabadiliko ya Katiba na wao kama chama wanaibeba hofu hiyo. Ni sawa binadamu kuwa na shaka! lakini akili za kuambiwa changanya na zako. Watu wengi wanasumbuliwa na mwonekano wa kitu ama jinsi wanavyofikiri, lakini si uhalisia.
Mbowe na CHADEMA yake anasema mchakato wa Katiba usiwafungeWa tanzania kufanya mambo mengine ya msingi kwa maslahi na usalama wa taifa. Hivi kuna zaidi ya mchakato wa Katiba ambao wananchi wameshaanza kutoa maoni yao? Na humo kwenye maoni yao hayo mambo yote muhimu yanazungumzwa ikiwamo kuwa na Tume Huru ya Uchaguzi. 
Lakini Mbowe na CHADEMA wanashangaza zaidi, sijui wanapata wapi wasiwasi wao wakati tayari Mwenyekiti wa Tume ya Mabadiliko ya Katiba, Jaji Joseph Warioba, amesema watamaliza kazi kwa muda muafaka?
Lakini nataka kumwaambia Mbowe na CHADEMA yake, msije mkatumia kifo cha mwandishi wa habari wa Channel 10, Daudi Mwangosi, kama ngazi ya kupandia kuelekea kwenye mafanikio kisiasa.
Tena napenda kuwaasa waandishi wenzangu msikubali kuvaa viatu vya wanasiasa ambao wanaweza kuendelea kufurahia makaburi ya waandishi wa habari kuongezeka kutokana na vifo vinavyotokea katika matukio yao ya kisiasa ili wazidi kunufaika. Nasema waandishi tusivae viatu vya wanasiasa watatufikisha pabaya, tupiganie nchi na si wanasiasa na vyama vyao.
Duniani kote watu wanatii dola kwanza, na si vyama vya siasa, kama ingekuwa kila chama cha siasa kinasikilizwa sera zake wakati kipo nje ya mfumo wa utawala, dunia isingekalika, hivyo waandishi tukiambiwa dola imekataza jambo fulani tufikiri mara mbili, ikibidi tutumie kalamu zetu, ambazo naamini ni zaidi ya risasi kupinga mabavu ya serikali, lakini si kwenda kwenye mikutano ya vyama vya siasa yenye mazingira ya kutolewa kafara.
Mbowe anasema amemuandikia Rais Kikwete barua Septemba 9, 2012 akimtaka kuunda Tume Huru ya Mahakama kuchunguza mauaji Mwangosi. Mosi, kamati mbili zimeundwa, ikiwamo ile iliyoshirikisha waandishi wenyewe (si wanasiasa kutoka CHADEMA au wanaharakati tuliowazoea kila kukicha) na ile ya Waziri wa Mambo ya Ndani, Dk. Emmanuel Nchimbi.
Pili, huku Tanga tuna msemo “Kama hukuweza kushiba kwenye sinia, utashiba kwenye kisosi? Hivi Mbowe kama hukuweza kuiamini kamati iliyoundwa na Baraza la Habari Tanzania(MCT) wanataaluma wenyewe wa habari, ataweza kuiamini tume itakayoundwa na Rais ambaye wakati mwingine mnasema hamuwezi kumuamini tena kwa vitendo (kumbuka kutoka nje ya Ukumbi wa Bunge kususia hotuba ya Rais)!
Niliwahi kutoa ushauri siku za nyuma kama mnataka kuingia Ikulu imarisheni vyama vyenu ngazi za chini si kuimarisha ngazi ya taifa pekee.
Nilianza kuvutiwa na Operesheni ya Vuguvugu la Mabadiliko (M4C) kwa sababu niliamini ni operesheni inayokwenda kwa wananchi wa chini, vijijini na mijini lakini naona matumaini yangu ni kama yanaanza kupotea.
Sioni tena operesheni hii ikisindikizwa na hoja za msingi, ninachoshuhudia ni matumizi ya hoja za nguvu badala ya nguvu za hoja (hoja za kushinikiza zisizo na uzito kimantiki, hoja zisizoshawishi wengine walioko nje ya CHADEMA-hasa wenye mawazo huru na uwezo mzuri wa kuchambua mambo).

Binafsi sipendi kuona Wa tanzania wakiwamo wanachama wa CHADEMA wakipoteza maisha yao kwa makosa ya kukiuka sheria za nchi au kupuuza mamlaka halali za nchi. Hata hao wafadhili mnaowakimbilia baada ya kutotii sheria za nchi na mkaadhibiwa, nao wanawashangaa. Bahati nzuri, wafadhili hao baadhi kupitia ofisi za balozi za nchi zao wamekuwa na taarifa nyeti na muhimu kuhusu mienendo ya vyama vya siasa nchini.
Mnapokwenda kwao wakati mwingine mnathibitisha zile taarifa walizozikusanya tangu awali, taarifa ambazo ni mbaya kwa upande wenu. Amani ya nchi ni lazima ilindwe hata kwa ncha ya upanga. Hata Yesu Kristo amepata kusema; amani haipatikani ila kwa nchi ya upanga. Hapa nchini, amani ipo lakini pia lazima ilindwe hata kwa ncha ya upanga.
Mwandishi wa makala haya Yusuph Musa ni msomaji wa gazeti hili la Raia Mwema, aliyejitambulisha kuwa anaishi Tanga. Anapatikana kwa barua pepe; yusuphmussa@yahoo.com; simu 0784-447386, 0715-447386


