
Punguzeni kemikali-Serikali

Imeandikwa na Hellen Mlacky

Imechapishwa: 28 Septemba 2016

SERIKALI imeitaka jamii kupunguza matumizi ya kemikali zinazoharibu tabaka la hewa ya Ozoni kwa kutumia bidhaa zilizo rafiki wa ukanda huo.

Kaimu Mkurugenzi wa Mazingira kutoka Ofisi ya Makamu wa Rais, Richard Muyungi alisema ukanda huo ni muhimu kwa maisha ya binadamu.
Muyungi aliagiza hivyo Dar es Salaam wakati akifungua warsha ya mafunzo kwa wakufunzi wa vyuo vya Mamlaka ya Elimu na Mafunzo ya Ufundi (Veta) na mafundi mchundo wa viyoyozi na majokofu juu ya ukusanyaji takwimu za matumizi ya kemikali mbadala wa zinazo mong’onyoa tabaka la Ozoni nchini.
“Kumong’onyoka kwa ukanda huu ni hatari kwa maisha ya binadamu kwa kuwa kunaweza kusababisha tusiwepo duniani, dunia imeitikia ndio maana eneo lililokuwa limetoboka miaka ya 80 kwa sasa limeanza kuziba kwa asilimia 98,” alisema.
Alisema tangu kupitishwa kwa mkataba wa ‘Montreal’ Septemba 16, mwaka 1978 unaohusu udhibiti wa kemikali zinazoharibu tabaka hilo, Ofisi ya Makamu wa Rais imeendelea kuratibu utekelezaji wa mkataba huo, ikiwa ni pamoja na kuhamasisha wadau kupunguza matumizi ya kemikali zinazoharibu tabaka hilo kulingana na ratiba iliyowekwa na mkataba.
Alisema hatua hizo zimesaidia kukuza weledi kwa jamii na makundi mbalimbali lengwa kuhusu mkataba huo, manufaa yake na utekelezaji wake, ambapo Tanzania ni miongoni mwa wanachama wanaokusanya takwimu za matumizi ya kemikali mbadala zinazomong’onyoa tabaka la hewa ya ozoni.
“Ukusanyaji takwimu hizo utasaidia kujua kiasi cha uingizaji na matumizi ya kemikali mbadala katika nchi zao na hii itarahisisha kufahamu ni aina gani na kiasi gani cha kemikali zinazoharibu tabaka la Ozoni na kemikali mbadala kwenye soko,” alisema.


