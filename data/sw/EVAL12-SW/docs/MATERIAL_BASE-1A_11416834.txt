Suala si safari za nje tu, bali wanasafiri vipi?
Nov 20, 2015

JUNI 2011 nilipata kusafiri daraja moja na Balozi wa nchi ya Sweden. Nilipiga picha na kuiweka kwenye mtandao: http://mjengwablog.com na ikazusha mjadala mkubwa.
Niliandika ni ajabu iliyoje kwa mtoa misaada kusafiri Economy Class, kwa maanaya daraja la bei nafuu huku mpokea misaada akisafiri First Class kwa maana ya daraja la bei ya juu na kwenye ndege moja.
Nakumbuka siku hiyo ya safari, Balozi huyo wa Sweden, Lennart Hjalmaker, alipitia wanakosafiria abiria akina sisi, hadi pale alipotokea mtu wa Serikali aliyetumwa kumwambia kuwa Mheshimiwa Balozi anatakiwa akapitie kwenye ukumbi wa Watu Mashuhuri, VIP. Lakini, bado ndani ya ndege tiketi yake ilikuwa ni ya kukaa Economy Class jirani na nilipokaa mimi na familia yangu.
Tumeona kuwa Rais Dk. John Magufuli anakerwa na tabia ya watendaji kupenda kusafiri nje ya nchi. Hivyo, Rais kaanzisha utaratibu mpya wa wahusika kuomba vibali vya kusairia.
Ni hatua njema na ya kuungwa mkono, maana, hiyo imepata kuwa moja ya mambo yenye kuukera umma kwa vile imehusisha matumizi makubwa ya fedha za umma.
Lakini, kuna mawili ya kuyaangalia; mosi, hata wanapopata vibali, watendaji hao, hata ikiwa ni mawaziri, waache kutumia gharama kubwa kupanda First Class wakati hali yetu ya kiuchumi bado ni mbaya sana. Waache pia kuandamana na msururu wa watendaji wakati huko wanakokwenda mwakilishi mmoja au wawili wangetosha.
Pili, Rais Dk. Magufuli aangalie pia kero ya misafara ya viongozi wanaongozana na wakubwa kwenye ziara ikiwamo ziara za mikoani na wilayani.
Katika nchi masikini inayopambana kutafuta mapato, haiingii akilini na ni ulimbukeni unapoona msafara wa Rais au Waziri Mkuu kwenye ziara ya mkoani au wilayani una magari si chini ya 25! Wote wanakwenda kufanya nini? Na kama walihitajika, kwa nini wasikodiwe luxury bus likawamo kwenye msafara?
Na wakati mwingine ajabu ni kuwa Waziri Mkuu anatembelea Wilaya, badala ya DC na watendaji kubaki huko wilayani kumsubiri Mkuu, nao watakwenda mkoani siku moja kabla na kuandamana na msafara wa Mheshimiwa kwenda kwenye maeneo yao ya kazi wilayani! Na hutokea pia kwa wakuu wa mikoa ya jirani nao hufunga safari kwenda kwenye mkoa ambao Waziri Mkuu au Rais anafanya ziara!
Naamini, ufatiti ukifanywa, tutaona pia, kuwa safari za ndani za watendaji nazo kuna ambazo zinatumiwa vibaya na zinaongeza mzigo kwa wanyonge.
Ni dhahiri anachofanya Rais ni cha kupongezwa sana. Anawatia moyo na kuwarudishia matumaini Wa tanzania wengi wenye kuathirika na mfumo uliopo wenye kuwaruhusu wachache wafanye ubadhilifu wa fedha za umma. Rais anarudisha mioyo ya uzalendo miongoni mwa Wa tanzania. Mioyo ya uzalendo iliyoanza kupotea.
Rais mstaafu, Jakaya Kikwete, kama kiongozi aliyekuwa na visheni ya kuliongoza Taifa, amemuandalia mrithi wake misingi mizuri ya nchi kukua kiuchumi ikiwamo nchi kuwa na mahusiano mazuri na mataifa makubwa na hata kuheshimika. Dk. Magufuli anahitajika kulibakisha la kwanza na kusonga mbele kama mwendawazimu kwenye utekelezaji wa mipango ya maendeleo ya nchi, na kuhakikisha ‘anakufa’ na wala rushwa, mafisadi na watendaji wenye kuhujumu jitihada za nchi kusonga mbele. 
Na katika kuyafanya hayo, aendelee kuzingatia misingi ya haki na kidemokrasia. Hayo mawili ya mwisho, huwa ni moja ya magogo ambayo hata wasioitakia mema nchi, hata bila majadiliano, hutanguliza kuyaweka barabarani, mara yanapokiukwa, na huwa ni mwanzo wa nchi kuanza kuhama kutoka kwenye njia kuu ya maendeleo.
Hakika, Dk. Magufuli ameanza kwa kuonyesha mwenyewe mfano wa kutopenda makuu. Inanikumbusha mwaka 1998, rais mstaafu Benjamin Mkapa alipofanya ziara ya Kiserikali nchini Sweden. Wakati huo Tanzania ilikuwa kwenye hali ngumu kiuchumi, alifanya ‘ ziara ya umachinga’ kuitangaza Tanzania kwa wafadhili na wawekezaji.
Nakumbuka nikiwa na Paschal Mayalla, tulikuwa pale Uppsala, Sweden kumshuhudia Mkapa akitoa hotuba Chuo Kikuu. Baada ya hapo akawa na ratiba ya kutembelea kumbukumbu ya Katibu Mkuu wa UN aliyekufa kwa ajali ya ndege Congo, Dag Hammersjod. Ni jirani na Chuo Kikuu.
Mkapa hakutaka hata kuingia kwenye gari. Aliwashangaza wenyeji wake kwa kuamua kutembea kwa miguu. Jambo hilo liliwafurahisha sana wenyeji. Na kwenye safari yake ya kutoka Stockholm kwenda Uppsala, umbali wa kama Ubungo hadi Kibaha, Paschal Mayalla aliyekuwapo kwenye msafara huo alinisimulia alivyoshangazwa na kujifunza jinsi wenzetu wasivyokuwa na makuu na kutopenda kuwabughudhi raia wengine kwa kuwapangisha foleni za magari za kusubiri barabarani ili mheshimiwa apite.
Jamaa wale wa Sweden walimwandalia Rais Mkapa gari maalumu la heshima. Kukawa na gari la walinzi wake na kukawa pia na luxury bus kwa ajili ya msafara aliokuja nao Rais Mkapa basi, mbele inaanza pikipiki ya polisi na nyuma nyingine.


