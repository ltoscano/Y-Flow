Urais 2015: Hatimaye Kikwete avunja ukimya

May 2, 2014

MWENYEKITI wa Chama Cha Mapinduzi (CCM), Jakaya Kikwete, amesema kuwa kampeni za kugombea kuteuliwa kuwa mgombea urais wa Tanzania kupitia chama hicho hazijaanza rasmi. Rais Kikwete, alilizungumzia suala hilo baada ya kuulizwa moja kwa moja na Mwenyekiti wa CCM wa Mkoa wa Mbeya, Godfrey Zambi, ambaye alimtaka Rais Kikwete kufafanua kama kampeni zimeanza au bado. “Kuhusu kama kampeni za kuwania urais zimeanza ni kwamba kampeni hazijaanza rasmi. Hili ni moja ya mambo yanayosikitisha. Lakini suala zima tumelikabidhi kwa Mzee Mangula ambaye atalisimamia na kulishughulikia,” Rais Kikwete alisema juzi, Jumamosi. Alisema vitendo vya baadhi ya watu kuanza kampeni kabla ya wakati wake ni moja ya mambo yanayosikitisha. Rais na Mwenyekiti wa CCM alikuwa anazunguza na wajumbe wa Halmashauri ya CCM ya Mkoa wa Mbeya kwenye Ukumbi wa CCM jijini Mbeya. Rais Kikwete yuko katika ziara ya kikazi ya siku mbili mkoani Mbeya. Wakati huo huo, Rais Kikwete, ameiagiza Kamati ya Maadili ya chama hicho, kuhakikisha inawadhibiti vikali viongozi na wanachama wanaonunua watu kwa fedha kama shati na suruali ndani na nje ya chama kwa lengo la kutaka kukubalika kuwa kiongozi. Rais Kikwete alienda mbali zaidi kwa kuitaka Kamati hiyo ya Maadili kuwadhibiti watu hao wanaonunua watu ndani na nje ya chama ikiwa ni pamoja na mawakala wao. Alitoa kauli hiyo jana mjini Mbeya wakati wa Maadhimisho ya miaka 37 ya kuzaliwa kwa CCM. Alisema wanachama hawaangalii, bali wanachukua fedha chafu, bila kuuliza wanaowapa wanazipata wapi wala kuhoji ni kwa nini wanaopata fedha wanafanya hivyo, sasa hivi; na walikuwa wapi kipindi hicho? Alisema vitendo vya rushwa vinapunguza mapenzi ya wananchi kwa chama. “Mambo yanayoenda kinyume na taswira ya chama yashughulikiwe, chama kama hakina uadilifu tunaweza kupoteza ushindi kutokana na ukosefu wa maadili,” alisema na kuongeza kuwa imezoeleka ndani ya CCM wanachama wakati wa uchaguzi hupokea na kutoa rushwa. Aliwataka wanachama wa chama hicho kukataa vitendo hivyo. ”Na hapa ndipo naagiza Kamati ya Maadili ifanye kazi yake inavyotakiwa na waadhibitiwe mapema pamoja na mawakala wao,” alisisitiza Rais Kikwete. Mchakato wa Katiba Akizungumzia Bunge la Katiba, Rais Jakaya Kikwete, alisema mchakato wa kuteua wajumbe wa Bunge la Katiba tayari umekamilika majina yao anaweza kuyatangaza wakati wowote kuanzia leo na kesho. Alisema kwa sasa ni mambo makuu mawili yanayosubiriwa kufanyika na yote anatakiwa kuyafanya yeye mwenyewe. Alitaja mambo hayo kuwa ni kutaja majina ya wabunge wa Bunge la Katiba na kutangaza siku ya kuanza kwa Bunge hilo. Rais Kikwete, alisema kwa upande wa wajumbe wa Bunge hilo kazi hiyo imekamilika na wamepata watu walio safi wanaotakiwa kuingia kwenye Bunge hilo, ingawa haikuwa kazi rahisi. Kwa upande wa siku ya kuanza kwa Bunge la Katiba, alisema linatarajiwa kuanza wiki ya tatu ya mwenzi huu. Alisema asingeweza kutangaza siku ya kuanza kwa Bunge hilo bila kuwa na uhakika wa kukamilika kwa ukarabati wa Ukumbi wa Bunge. Hata hivyo alisema jana (juzi) ametembelea ukumbi huo na amejiridhisha ukarabati unaenda vizuri. Alisema anafahamu suala ambalo litaibua mjadala mkubwa ni muundo wa muungano, kwani kuna wanaotaka Serikali mbili na wengine tatu. Alisema CCM sera yao ni Serikali mbili, hivyo wanaotaka wawaunge mkono waje na hoja. “Fanyeni jitihada za kushawishi CCM kuhusu muundo wa Serikali tatu ili wawaunge mkono, ukitaka kuungwa mkono hutukani, unajenga hoja za kushawishi ili ukubaliwe,” alisema Kikwete. Alisema CCM wajenge hoja zao kuelezea athari za Serikali tatu na faida za Serikali mbili. Hata hivyo, alikiri kuwa muundo wa Serikali mbili nao una changamoto zake pia mambo yanayotakiwa kuangaliwa. JK amvaa Mbowe Wakati wa hotuba yake hiyo Rais Kikwete, alielezea kushangazwa na kauli ya Mwenyekiti wa CHADEMA, Freeman Mbowe, kuwa wakichakachua wakati wa Bunge la Katiba watarusha ngumi na mateke. “Sasa hii inanipa shida sana na wakati mwingine unaweza kusema ni kukosa ukomavu kisiasa, kule watu wanaenda kujadiliana na kufikia maridhiano na rasimu hiyo inaweza ikabadilishwa na kama kuna watu wanaojua kuandika vizuri wakaja na rasimu mpya kabisa tofauti na hii ya sasa,” alisema. “Jambo la wengi utalimalizaje kwa ngumi Bungeni? Bungeni hakuna mwamuzi wa ngumi, kule ni majadiliano tu, kutumia nguvu hakutasaidia kuleta maridhiano,” alisema na kuongeza kuwa hata kama ni ngumi sina uhakika kama Mbowe atamweza Komba (Kapteni John Komba) au yule wa Kinondoni…Mnyika kama atamweza Misanga,” alisema Rais Kikwete na kusisitiza Bunge hilo litawaliwe na hoja. Mkutano na vyama vya siasa Rais Kikwete, alitoa wito kwa vyama vya siasa nchini kukutana kabla ya kuanza kwa Bunge la Katiba ili kuweza kujadiliana kuhusu na suala zima la Bunge la Katiba. Alisema mkutano huo utafanyika Februali 6, mwaka huu. Uhusiano na Malawi Akizungumzia suala la Mpaka kati ya Tanzania na Malawi, Rais Kikwete alisema hakuna ugomvi kwenye suala hilo bali linatafutiwa ufumbuzi kwa njia ya majadiliano. Alisema pande zote mbili (Tanzania na Malawi) zimeishawasilisha hoja zao kwa wapatanishi na kinachosubiriwa ni uamuzi wao. “Hapa hakuna suala la vita, mwanasiasa anayesema kuna vita huyo anatafuta umaarufu na pia ni mbabaishaji tu,” alisema Rais Kikwete.


