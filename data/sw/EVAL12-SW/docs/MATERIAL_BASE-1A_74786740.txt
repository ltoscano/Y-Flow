MOZÍKI WA KALA

Sɔ́kɔ́ mwána azalí na nzala, pésá yĕ bilɔ́kɔ álía. Sɔ́kɔ́ opímélí yĕ bilɔ́kɔ akokɛndɛ koyíba. Mobáli sé bôngó. Sɔ́kɔ́ obóyísí mobáli mwăsí wa míbalé, akokɛndɛ koyíba. Ntína esúsu nabálákí mwăsí wa míbalé yangó wâná.

Mwăsí wa míbalé akɔ́tí lisúsu o lopitálo. Nakɛndɛ́kí kotíka yĕ lóbí. Mwána azalákí malámu tɛ́, bavándísí yĕ kúna mpé balobákí na mamá átikala na mwána o lopitálo. Bazwákí yĕ na maláli ya kintutu, maláli makási mpenzá tɛ́́, kási toyébí bísó bánsɔ 'te ntángo óyo bána míngi bazalí kokúfa na maláli wâná. Yangó wâná tosálisa yĕ malámu.

Mamá wa Didye akɛndɛ́kí mbóka. Napésákí yĕ sanza mɔ̆kɔ́ ákɛndɛ kotála bandeko ba ye mpe ákɛndɛ kolakisa bangó mwána. Banda mokɔlɔ abótákí mwána wa yĕ wa mítáno, bandeko ba yĕ babondelákí ngáí míngi te mwăsí ákɛndɛ kolakisa bangó mwána. Ya sɔ̂lɔ́, azalí mwána kitɔ́kɔ mpé apusí kosɛkɛkɛ ntángo ínsɔ. Ngáí moto ya băsí míbalé, nakómí lisúsu likombe.

Lɛlɔ́ mokɔlɔ mwa eyenga, bandá ntɔ́ngɔ́ namíléngélí mpɔ̂ ya kokɛndɛ o likita lya bato baye basálí lingómba, mpé bamípésí nkómbó te "Association culturelle africaine." Nalingí lingómba lya bangó zambí bazalí bato bakomíyókisa mpási mpɔ̂ ya kotómbola lokúmu la nkómbó ya Afrika, mpé mpɔ̂ ya kobútisa lokúmu la Kongó lokóla. Mwa mbala míngi nakokɛndɛkɛ o makita ma bangó, nayéba mpási ya bangó mpé ndéngé níni bazalí koluka mayɛ́lɛ bipái bínsɔ ma koyéba mambi kitɔ́kɔ bankɔ́kɔ́ batíká.

Nasílísí koláta, nakeí kokamata moníngá wa ngáí óyo tokokɛndɛ́kɛ́ na yĕ mbala míngi. Asílí amíbongísí mpé tokeí. Ekómí bísó kúna, tokútí bato bayike. Toyébání na basúsu o ntéi ya bangó, mpé lisoló libandí sé nokí.

Komɔ́nɔ bato ebelé boye esepelisí ngáí míngi. Mpámba tɛ́, bato baye áwa bazalí kotíya mayɛ́lɛ bobɛ́lɛ́ na makambo ma mbɔ̂ngɔ́ to mpé na kowéla bokonzi tɛ́. Nzókandé bazalí bato bakokanisa lokúmu la mokili mwa bísó. Boye malámu!

Tokɔ́tí. Mwa mokɛ́ boye, moto óyo alingí kopésa bísó mwa maloba, ayéí. Tobɛ́tɛ́lí yĕ mabɔ́kɔ. Mɔ̆kɔ́ wa bakonzi ba lingómba ayébísí bísó nkómbó ya mosololi, mosálá níni • akosálaka, mpé maloba níni yĕ alíngí kopésa bísó. Mosololi akotútela bísó mwa lisukulu mpɔ̂ ya kokúmisa, "Bonzenga bwa bána ba bíso.́" Tobɛ́tɛ́lí yĕ lisúsu mabɔ́kɔ, téé yĕ mɔ̆kɔ́ alakísí lobɔ́kɔ mpɔ̂ ya kosɛ́ngɛ́ nyɛ́. Abándí. Apésí bísó bánsɔ mbɔ́tɛ mpé atóndí bísó mpɔ̂ toyéí ebelé. Na nsima abándí likambo lya yĕ mpenzá.

Alobí te, "Bísó bayindo tolingí bána míngi. Mpámba tɛ́, bána ba bísó bazalí bonzénga míngi. Nakomeka lɛlɔ́ kolakisa bínó malámu na makambo níni bána ba bísó balekí kitɔ́kɔ."

Wâná akeí na mwa eteni ya ndáko ezalí na mopanzi, esíká ya boyíngeli ebombamí nsima ya lidó bakángí na efelo mpɔ̂ ya kokembisa ndáko esíká tozalí. Azóngí.

Alobí, "Bótálá malámu mwána mɔ̆kɔ́ namɛ́mɛ́lí bínó."

Ya sɔ̂lɔ́, akɛndɛ́kí kokámata mwána. Kási totála mwána> mɔndɛ́lɛ́.

Moto mɔ̆kɔ́ avándákí pɛ́nɛ́ na ngáí áwa, alobí, "Tála mɔndɛ́lɛ́ madésu!"

Moníngá wa yĕ mosúsu asekí. Andimí maloba ma yĕ mpé abakísí, "Azalí motáné lokóla madésu mapólí o lisasú."

Sikáwa bangó míbalé basekí.

Bísó ndé tokamwí. Moto akɛndɛ́kí kozwa mwána yangó epái wápi mpé ayéí na yĕ áwa mpɔ̂ níni@ Kási tóyóka naíno makambo níni alingí koloba. Ntembe tɛ́, yĕ mɔ̆kɔ́ akoyébisa bísó ntína ya likambo. Yóká yĕ wána abandí kokúmisa bána bayindo. Bána bayindo lomposo sembesembe,míso kitɔ́kɔ,míno mpɛmbe,na matama. Nzókandé esíká azalí koloba bôngó, ntángo ínsɔ azalí kolakisa bísó sé mwána mɔndɛ́lɛ́. Azalí kosála na nko to níni@ Wápi mwána moyindo@ Alakisa bísó mwána moyindo. Álakisa bísó mabɔngí mánsɔ ma mwána moyindo, maye mwána mɔndɛ́lɛ́ azalí na mangó tɛ́! Bísó bánsɔ míso bobɛ́lɛ́ epái •ya• yĕ. Kási mpámba, yĕ aléndísí bobɛ́lɛ́ kokúmisa mwána moyindo mpé kolakisaka ntángo ínsɔ biténi bya nzoto ya mwána mɔndɛ́lɛ́ atélémí wána.

Bato babándí kosɛkɛ, basúsu bakómí kosilika. Yĕ akotíka tɛ́, azalí sé •kosopela• bísó maloba ma yĕ. O nsima ya bísó basúsu babándí kowulola yĕ. Yĕ sé koloba. Makɛlɛ́lɛ mabándí, ná mobulu mayɛ́lɛ tɛ́. Nzelá áloba lisúsu ezalí tɛ́. Atíkí. Atɛ́lɛ́mí •wana, azalí kotambwisa míso ndáko mobimba. Mwána atíkáli•́ nyɛ́, azalí kobánga. Téé, téé, téé> Makɛlɛ́lɛ makití mwa mokɛ́, atómbólí lobɔ́kɔ lisúsu mpɔ̂ ya kosɛ́ngɛ nyɛ́. Bato bánsɔ batíkí makɛlɛ́lɛ. Bánsɔ balingí koyéba ntína ya likambo liye lizángí ntína. Bakomítúna, "Náni akɛndɛ́kí kotúna moto óyo@"

Yĕ wána abandí koloba, "Bandeko, bólímbisa ngáí. Átâ basúsu balingí kolímbisa ngáí tɛ́ mpé bakotíkala na nkanda lɛlɔ́, ézalí sé malámu. Nakolikya 'te bínó bánsɔ bokondima te makambo ngáí nasálí lɛlɔ́ mazalí elengi tɛ́. Nalingí kokúmisa mwána moyindo, mpé nakolakisa bínó ntángo ínsɔ sé mwána mɔndɛ́lɛ́. Yangó wána bínó bánsɔ bobandí kosilika. Bolongí na bínó. Bosilikí na ntína. Ndé ngáí nazalákí kolinga bobɛ́lɛ́ sé bôngó. Ngáí óyo nazalákí kotúmola bínó na nko. Mpɔ̂ níni@ Bóyóka naíno! Bakonzi ba lingómba liye babéngákí ngáí áwa balingí 'te bato bánsɔ bayéba nkita ya Kongó. Balingí kotambwisa lokúmu la Kongó mpé kokolisa zebí ya makambo malámu mánsɔ bankɔ́kɔ́ batíká. Yangó wâná babéngákí ngáí lɛlɔ́ násolola na bínó mpɔ̂ ya bána ba bísó, mpé násálisa bínó mpɔ̂ te bísó bánsɔ tózala na litundú lya bána ba bísó, likabo lya mokonzi Nzambe. Nzókandé maloba mánsɔ ma bokúmisi bána ba bísó nasengélí kopésa na •lokota• la mindɛ́lɛ́. O káti ya motéma nasepelákí tɛ́. Nalukákí mayɛ́lɛ. Yangó wâná namɛmɛlákí bínó mwána mɔndɛ́lɛ́. Bínó bótálaka sé mwána mɔndɛ́lɛ́ esíká ngáí nazalí kokúmisa mabóngí ma mwána moyindo. Bínó bánsɔ bokamwákí mpé bowulolákí ngáí. Bôngó bínó mɔ̆kɔ́ bosílí bokátí likambo. Nasálí malámu tɛ́.