
Kilimo cha pamba na makosa ya Balozi Youging wa China Sep 18, 2013

CHAMA cha Demokrasia na Maendeleo (CHADEMA) kimelalamikia uamuzi wa Balozi wa China nchini Tanzania, Dk. Lu Youging, kuonekana katika mkutano wa hadhara wa CCM mkoani Shinyanga, ambako Katibu Mkuu wa chama hicho, Abdulrahaman Kinana na Katibu wake wa Itikadi na Uenezi, Nape Nnauye, wanaendelea na ziara ya chama chao.

CHADEMA wanasema uamuzi huo wa Balozi Youging unakiuka mkataba wa kimataifa wa uhusiano wa kibalozi. Ni kweli, Balozi Youging ameonekana katika mkutano wa hadhara wa CCM akiwa katika jukwaa na kuhutubia mkutano wa hadhara wa CCM.

Tayari Wizara ya Mambo ya Nje na Ushirikiano wa Kimataifa imezungumzia suala hilo kwa ujumla, kwamba ni makosa balozi kujihusisha na siasa ndani ya nchi anakofanya kazi za kibalozi. Huu si mvutano wa kwanza kutokea kuhusu nafasi ya mabalozi.

Itakumbukwa katika moja ya vikao bungeni, Julai mwaka 2011, mvutano kama huo ulijitokeza kati ya Serikali na Kambi ya Upinzani Bungeni. Waziri Kivuli wa Mambo ya Nje, Ezekiel Wenje, alimpinga Waziri wa Mambo ya Nje na Ushirikiano wa Kimataifa, Bernad Membe, kuhusu maelezo yake kwamba wapo mabalozi wanaojihusisha na kusaidia siasa za upinzani nchini, kinyume cha mkataba wa Vienna, unaoweka mipaka ya shughuli za kibalozi.

Kwa wakati huo, ndani ya Bunge Wenje alitetea uhuru wa mabalozi kwa kusoma kifungu cha sheria ya mwaka 1964 kinachowaruhusu mabalozi kutembelea popote ili mradi wawasilishe taarifa wizara husika (note verbale). Kwa hiyo, inawezekana Balozi Youging amefanya makosa ambayo hakustahili kuyatenda.

Hata hivyo, pamoja na makosa hayo, ni busara zaidi kwa Wa tanzania kutumia muda wao kutafakari pia madhumuni ya Balozi Youging kuwapo katika mikoa ya kanda ya ziwa, ambayo ni maarufu kwa kilimo cha pamba na ufugaji, achilia mbali madini.
Ukiondoa mvutano huu wa kisiasa na kidiplomasia, Balozi huyo amefika kanda ya ziwa kuzungumzia uwekezaji wa viwanda vya pamba na usindikaji mazao ya mifugo, unaokusudiwa kufanywa na nchi yake.

Kwa hiyo, wakati wanadiplomasia na wanasiasa wakibishana au kumkosoa Balozi Youging, kwetu sisi Raia Mwema tunaamini ni muhimu zaidi pia kwa watalaamu wa uchumi kujikita katika mijadala ya namna ambavyo nguvu za China, taifa namba mbili kwa nguvu za uchumi duniani, litakavyoinua kilimo cha pamba mikoa ya kanda ya ziwa, kwa kuwekeza viwanda vikubwa. Watalaamu hao wasiache masuala mazito ya kiuchumi mikononi mwa wanasiasa, wachukue nafasi yao kitaaluma.

Tumewasikia wanasiasa wakibishana katika mukhtadha wa kisiasa na kidiplomasia kuhusu Balozi wa China na kwa hiyo, tunadhani ni wakati pia wa kuwasikia wataalamu wa uchumi wakichambua nguvu za China kiuchumi ndani ya mikoa ya kanda ya ziwa na nchi kwa ujumla. Wajadili wakizingatia kwamba tumekuwa waagizaji wakubwa wa nguo kutoka China, na sasa Wachina wanataka kuwekeza viwanda vya nguo, kwa kutumia pamba inayolimwa hapa nchini.


