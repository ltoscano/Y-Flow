
Wizara iliwakatalia wageni vibali 668 vya kazi Aug 11, 2012

WAZIRI wa Kazi na Ajira, Gaudentia Kabaka amelieleza Bunge wakati wa kuwasilisha makadirio ya mapato na matumizi ya wizara hiyo kwamba, maombi 668 ya vibali vya ajira kwa wageni kufanya kazi mbalimbali nchini yalikataliwa.
Akizungumza bungeni jana, Jumanne, Waziri Kabaka alisema wizara yake imeimarisha taratibu za usimamizi, utoaji na ukaguzi wa vibali vya ajira za wageni kwa lengo la kuhakiki na kulinda nafasi za ajira za Wa tanzania na kwamba jumla ya maombi 3,773 mapya ya vibali vya ajira za wageni daraja “B” yalipokelewa, ambapo 2,740 yalikubaliwa, 668 yalikataliwa, 333 yalisitishwa kwa uchunguzi zaidi na 32 yalipelekwa Kituo cha Taifa cha Uwekezaji (TIC) kwa uhakiki. 
" Maombi ya kuongeza muda yalikuwa 1,222 ambapo 963 yalikubaliwa na 269 yalisitishwa kwa uchunguzi na uhakiki wa taarifa za kampuni husika ili kufanya maamuzi sahihi.
"Aidha, jumla ya maombi 2,233 ya vibali vya ajira daraja ”A” kutoka makampuni ya uwekezaji yaliwasilishwa kupitia Kituo cha Taifa cha Uwekezaji (TIC) ambapo 2,120 yalikubaliwa na 113 yalikataliwa. Kiambatisho Na. II na Na. III.
"Wizara imefanya ukaguzi wa vibali vya ajira katika kampuni 42 katika mikoa ya Dar es Salaam, Arusha, Mwanza na Morogoro kwa lengo la kuhakiki na kubaini ukiukwaji wa taratibu za ajira kwa wageni. Kampuni zilizoonekana kukiuka taratibu zilichukuliwa hatua ikiwa ni pamoja na kupewa onyo na kusitishwa vibali vyao. Kampuni zilizoonekana kutokuwa na mpango wa kurithisha ujuzi kwa wazalendo (succession plan) ziliagizwa kutekeleza mpango huo ili kuwaandaa wazawa kujaza nafasi za wageni," alisema Kabaka.
Aliendelea kuwaambia wabunge kwamba wizara kwa kushirikiana na wadau inaandaa mapendekezo ya muswada wa Sheria ya vibali vya ajira kwa wageni.
" Lengo la muswada huu ni kuwa na Sheria moja ya kusimamia masuala ya vibali vya ajira za wageni, hivyo kuondoa utata na migogoro katika utaratibu unaotumika sasa ambapo kuna Mamlaka na Sheria tofauti zinazoshughulikia suala hili. Kuimarisha na kuendeleza Hifadhi ya Jamii nchini Katika hatua nyingine Kabaka alisema; "Wizara imekamilisha marekebisho ya Sheria za Taasisi sita za Hifadhi ya Jamii nchini na kupitishwa na Bunge tarehe 13 Aprili, 2012. Marekebisho haya yatawezesha Mamlaka ya Usimamizi na Udhibiti wa Hifadhi ya Jamii (SSRA) kufanya kazi zake vizuri na yanalenga kuboresha huduma za hifadhi ya jamii nchini.
“Aidha, Wizara imeendelea kuimarisha Mamlaka ya SSRA ambayo imeanza kufanya kazi mwezi Oktoba, 2010. Kuanzishwa kwa Mamlaka hii kumesaidia sana katika kuweka utaratibu wa kudhibiti sekta ya hifadhi ya jamii.
"Naomba pia nilitaarifu Bunge tukufu kwamba Mkutano Mkuu wa ILO uliofanyika Mwezi Juni, 2012 ulipitisha Pendekezo Na. 202 linalolenga kutoa mwongozo kwa nchi wanachama katika kupanua wigo na kuimarisha huduma za hifadhi ya jamii.
“Wizara inajipanga vizuri ili kutekeleza vyema pendekezo hili katika maboresho ya sekta ya hifadhi ya jamii yanayoendelea nchini.”


