Mbunge hatarini kufungwa miaka saba
Sep 08, 2016

BRADFORD, UINGEREZA

MBUNGE wa Bradford Magharibi, Naz Shah (42), anachunguzwa na askari wa polisi kwa tuhuma za kutoa maneno ya chuki dhidi ya Wayahudi na akibainika anaweza kushtakiwa na kufungwa miaka saba jela.

Uchunguzi dhidi ya Naz Shaha unaoelekea kukamilika, ulianza mara baada ya polisi kupokea taarifa za kumlalamikia hivi karibuni.

Katika siku zijazo taarifa kuhusu uchunguzi wa malalamiko dhidi ya mbunge huyo inatarajiwa kuwasilishwa ofisi ya mwendesha mashitaka kwa ajili ya hatua zaidi zikiwamo za kufikishwa mahakamani.

Naseem ama Naz Shah alizaliwa Novemba 13, mwaka 1973. Ni mwanasiasa na mbunge nchini Uingereza. Alichaguliwa kuwa mbunge katika uchaguzi mkuu wa mwaka jana, 2015, kuwakilisha Jimbo la Bradford Magharibi akichukua mikoba kutoka kwa George Galloway.

Aprili mwaka huu, aliadhibiwa na chama chake cha Labour kwa kusambaza ujumbe wa chuki kwenye mitandao ya kijamii akitaka Waisrael waondolewe nchini kwake na kusombwa kupelekwa Marekani, akiwa amesambaza ujumbe huo kupitia mtandao wa Facebook lakini Julai mwaka huu huu, chama chake kitengua uamuzi wake wa kumsimamisha.

Hatua ya chama hicho kutengua uamuzi wake wa awali unatajwa kuweza kukiletea matatizo chama hicho hasa pale uchunguzi wa polisi utakapomtia hatiani mbunge huyo, kwamba chama hicho kitajijengea taswira ya kuunga mkono vitendo vya ubaguzi vya mbunge huyo.

Kabla ya kuchaguliwa ubunge, Shah alikuwa mwenyekiti wa taasisi ya afya ya akili.


