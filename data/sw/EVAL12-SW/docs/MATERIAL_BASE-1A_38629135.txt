Stand United yaachana na kocha wake

Imeandikwa na Mwandishi Wetu

Imechapishwa: 18 Oktoba 2016

BAADA ya kuwepo kwa sintofahamu kati ya klabu ya Stand United na kocha wake mkuu Patrick Liewig, uongozi wa klabu hiyo umeamua kuachana naye. 

Takriban wiki mbili kulikuwa na msuguano wa chinichini kati ya Kocha Liewig na uongozi wa klabu hiyo ambapo Mfaransa huyo alimtuhumu msaidizi wake Athumani Bilal kushirikiana na baadhi ya wachezaji na viongozi kuhujumu timu.
Ofisa Habari wa Stand, Deokaja Makomba alisema uongozi wa Stand umempa timu kocha Bilal baada ya kutofahamu alipo kocha mkuu. “Kocha mkuu ameondoka bila kuaga na uongozi haujui alipo hivyo umeamua kumpa timu kocha msaidizi,” alisema.
Hata hivyo wiki iliyopita, Kocha Liewing aliliambia gazeti hili kwamba aliondoka Shinyanga na kuja Dar es Salaam kushughulikia kibali chake cha kufanyia kazi nchini kwani muda wake ulikwisha na hakukuwa na kiongozi waliyeonekana kujali.
“Mimi nimekuja hapa (Dar es Salaam) kushughulikia kibali changu cha kufanyia kazi ambacho kimekwisha lakini viongozi hakuna ambaye yupo tayari kutatua suala hili,” alisema.
“Nimeamua kujiweka pembeni na timu ili kushughulikia taratibu za kupata kibali cha kuishi hapa nchini kile cha kwanza kimekwisha na uongozi wa Stand United haujaonesha jitihada za kunisaidia kupata katika hili lakini kuna mambo mengi yamekuwa yakienda ndivyo sivyo hasa baada ya kujiondoa kwa Acacia,” alisema Liewig.
Mfaransa huyo alisema tangu kujitoa kwa waliokuwa wadhamini wa timu hiyo Kampuni ya Uchimbaji Madini ya Acacia, mambo yamekuwa yakifanywa bila mpangilio kwenye timu hiyo kiasi hata wachezaji na benchi la ufundi kushindwa kulipwa mishahara na posho zao.
Kocha huyo alienda mbali zaidi na kumtuhumu msaidizi wake Bilal kwamba amekuwa akihujumu timu ili ipoteze mechi zake na hiyo ni kuanzia msimu uliopita ili aonekane si bora, tuhuma ambazo zilipingwa na Bilal na kusema si za kweli bali kocha huyo anatapatapa.
“Hakuna ukweli wowote kuhusiana na mimi kuwarubuni wachezaji ili waifungishe timu, huyo kocha uongozi haumtaki pamoja na wachezaji na baada ya kuligundua hilo ameanza kuongea mambo yasiyo ya kweli kwenye vyombo vya habari ili ionekana kama anaonewa,” alisema Bilali.
Taarifa ya Makomba ilisema Bilali ndiye Kocha Mkuu kwa sasa na atasaidiwa na Agoustino Manindi. Makomba alisema kuwa wameamua kumpa nafasi hiyo kwa sababu wanatambua uwezo wake na ana leseni inayofaa kushika nafasi hiyo ikiwa ni pamoja kuwa kocha msaidizi wa muda mrefu katika klabu hiyo.
"Tumempa Bilali kwa sababu tunatambua ni kocha wetu wa muda mrefu ana sifa zote za kuwa kocha mkuu wa klabu yetu anavyo vigezo vyote na amekuwa na timu muda mrefu, tumeona tumpe yeye aendelee kuwa nayo," alisema Makomba.
Kuhusu Liewing alisema kocha huyo alifuatana na timu ilivyoenda Songea na Mbeya, hakurejea Shinyanga na kuondoka nchini Ufaransa bila ya kujulisha uongozi.
"Tulimkatia tiketi ya ndege amefika Mwanza, dereva akimsubiri akaunganisha ndege na kushindwa kutoa taarifa, sisi tunafika Shinyanga, yeye hajafika na hajatoa taarifa za kushindwa kwake kurejea Shinyanga," alisema Makomba. Stand United ipo nafasi ya pili kwenye msimamo wa Ligi Kuu ikiwa na pointi 20 nyuma ya vinara Simba wenye pointi 23.


