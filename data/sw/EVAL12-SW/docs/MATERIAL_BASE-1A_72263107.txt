
Ghasia za Migori ni aibu kubwa
VURUGU zilizotokea mjini Migori juzi ambapo Rais Uhuru Kenyatta alilazimika kukatiza hotuba yake ni aibu kubwa na zinapasa kulaaniwa na wote.
V zinapasa kulaaniwa na wote.
Ingawa ni mapema kubaini iwapo hamaki hiyo ilikuwa inaelekezwa kwa Rais mwenyewe au kwa viongozi wa sehemu hiyo, hatua yoyote ya kutatiza shughuli rasmi ya kiongozi wa nchi haifai kamwe.
Yamkini bado tumekwama katika enzi zile ambazo nchi hii ilitengwa katika ngome tofauti ambapo wanasiasa hawangestahili kuwaona wapinzani wao wakizuru maeneo kama hayo. Ni vitendo kama hivi vilivyochochea wengi kupigania marekebisho ya katiba baada ya serikali dhalimu ya Kanu kuyatenga maeneo fulani ya nchi ambapo wanaharakati wa upinzani hawangeruhusiwa kuzuru. 
Ni kawaida kutofautiana na msimamo wa rais kuhusiana na sera mbalimbali, lakini hilo halipaswi kuzua uhasama kiasi kwamba, vijana wanarusha viti na viatu kwenye jukwaa la rais.
Duniani kote, na hasa mataifa yanayokumbatia mfumo wa utawala wa demokrasia, afisi ya rais ni nembo ya utaifa, gluu inayoshikamanisha watu wa hulka na tabaka mbalimbali. Yaani kwa maana nyingine, rais ndiye kitambulisho cha nchi.
Ni jambo la kufurahisha kwamba, walinzi wa rais na maafisa wote wa usalama walidhibiti hali hiyo kwa ustadi na utaalamu mkubwa kiasi kwamba waliepusha umwagikaji wa damu ambao ungeshuhudiwa iwapo wangeamua kuwakabili vijana hao waliokuwa wakipiga mayowe. Vile vile, inatia moyo kwamba viongozi wa kisiasa kutoka sehemu hiyo wamejitokeza na kulaani kitendo hicho kilichofedhehesha taifa zima.
Kilichosalia sasa ni maafisa wa usalama kuanzisha uchunguzi wa dhati kubaini wale waliopanga na kuchochea vijana hao kuzua fujo. Tunasema hivyo kwa sababu ni nadra sana kuona vijana kama hao wakizua ghasia ghafla bin vuu bila shinikizo za aina fulani.


