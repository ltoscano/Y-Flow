
Ashanti yaitambia African Sports

Imeandikwa na Rahel Pallangyo

Imechapishwa: 05 Oktoba 2016

BAO la dakika za nyongeza lilitosha kuamsha nderemo kwa mashabiki wa Ashanti United baada ya kuifunga African Sports mabao 2-1 kwenye mchezo wa ligi daraja la kwanza uliochezwa Uwanja wa Karume, Dar es Salaam juzi. 

Katika mchezo huo uliochezeshwa na mwamuzi Thomas Mkombozi kutoka Kilimanjaro ulishuhudia timu zote zikienda mapumziko bila kufungana kutokana na timu zote kutandaza kandanda lenye ufundi.
Kipindi cha pili kila timu ilifanya mabadiliko hali iliyozidisha ufundi kila timu ikiishambulia mwenzake kwa zamu na dakika ya 75, Ashanti United ilipata bao lililofungwa kwa mkwaju wa penalti na Yahaya Zaydi baada ya kuangushwa eneo la hatari na beki wa African Sports, Khasim Khamis.
Baada ya bao hilo African Sports ililiandama lango la Ashanti United na kupata bao kwa mkwaju wa penalti lililofungwa na Saad Said dakika ya 84 baada ya beki wa Ashanti, Juma Januari kumsukuma mshambuliaji wa African Sports, Ayoub Roben kwenye eneo la hatari.
Baada ya African Sports kusawazisha bao hilo walianza kuchelewesha muda huku kipa wao akijiangusha kila akidaka au akiguswa na mchezaji wa Ashanti.
Ashanti wakicheza nyumbani huku wakiongezwa presha na mashabiki wao waliofurika uwanjani hapo kuwahushudia, walipeleka shangwe baada ya mshambuliaji wake Yahaya Zaydi kufunga bao la ushindi katika dakika za majeruhi akitumia vizuri makosa ya kipa wa African Sports, Samuel Salonge kuacha lango.
Akizungumza baada ya mchezo huo, kocha wa African Sports, Nurdin Gogoli alisema uzembe wa beki na kipa wake umesababisha kufungwa na kuahidi kurekebisha makosa kwenye mchezo ujao. “Kipa wetu alitoka na mabeki wakajisahau kukaba na ndio maana tumefungwa na ligi yetu ni ngumu maana kila timu imejiandaa vema,” alisema Gogoli.


