
Je, Uingereza itaweza kulipiza Italia kisasi?
MANAUS, BRAZIL UHASAMA wa Uingereza na Italia utafufuliwa leo katika uwanja wa Manaus wakati timu hizi zitakapokutana kwenye mechi ya Kundi D katika fainali za Kombe la Dunia.
Unyevunyevu na hali mbaya ya uwanja ni baadhi tu ya matatizo yatakayokumba timu hizi ambazo zinachukiana tangu jadi.
Huku mabingwa wa Amerika Kusini, Uruguay na Costa Rica wakiwasubiri katika mechi nyingine za kundini, Uingereza na Italia wanaingia ugani leo kila mmoja akifahamu kuwa anahitaji ushindi wa dharura ili kujiweka katika nafasi nzuri ya kufuzu.
Timu ya Uingereza maarufu kama Three Lions inanolewa na kocha wa zamani wa Liverpool, Roy Hodgson huku Cesare Prandelli akiongoza Azzuri ya Italia. Mpigano utalenga kuongeza kundi hilo na kufuzu kwa raundi ya 16 bora.
Kuna unyevunyevu katika eneo hilo ambalo liko karibu na msitu mkubwa wa Amazon na inatarajiwa kuwachosha wanasoka wa timu hizi huku uwanja ukikashifiwa kuwa katika hali mbaya.
Mkuu wa uwanj huo Carlos Botella amekiri uwanja huo uko katika hali mbaya na unahitaji sehemu zilizo mbaya zaidi kufunikwa kwa zulia na kupakwa rangi ya kijani.
Timu hizi zilikutana katika robo fainali ya Euro 2012 ambapo Italia ilifuzu kwa njia ya penalti baada ya muda wa kawaida na wa ziada kuisha kwa sare ya 0-0 licha ya Italia kutawala mpira wakati wote.
Kumiliki mpira kutakuwa lengo kubwa kwa kila timu lakini straika wa Uingereza, Wayne Rooney ana matumaini kuwa upande wake utatawala ili kuwavurugia mipango wapinzani wao.
"Tuna nguvu za kutosha na mbio uwanjani na tuna uwezo wa kuumiza timu yoyote tutakayopata," nyota huyo wa Manchester United alisema.
"Lakini katika soka ya kimataifa, hasa kiwango cha Kombe la Dunia, huwezi tu kuingia huko na kuanza kushambulia tu, bali lazima uwe na mpangilio.
Hii ni soka kubwa zaidi duniani na tunaweza kupatikana pahali pabaya iwapo tutafanya mzaha. Ni lazima tufuate mpangilio wetu ambao tumekuwa tukipanga katika siku chache zilizopita," alisema.
Japo matarajio kuwa Uingereza itashinda taji hapo Julai 13, vijana hao wa Hodgson wanajumuisha wanasoka wachanga lakini hodari na ambao walitetemesha katika msimu wa Ligi Kuu ya Uingereza.
Macho yote katika mechi hiyo yataangazia kwa kina kiungo stadi wa Italia Andrea Pirlo ambaye alitesa safu ya kati ya Uingereza katika Euro 2012.
Kiungo wa Everton, Ross Barkley mwenye umri wa miaka 20, Luke Shaw wa Southampton mwenye umri wa miaka 18 na Raheem Sterling aliyezaliwa miaka 19 iliyopita wanatarajiwa kuongoza safu ya mashambulizi pamoja na Rooney na Daniel Sturridge wa Liverpool.
Huku Danny Welbeck akitiliwa shaka kushiriki kufuatia jeraha, sawa na mwenzake Alex Oxlade-Chamberlain anayeendelea kupata nafuu. Adam Lallana anatarajiwa kuwa uwanjani kuimarisha safu ya kati.
Rooney na Sterling wanawania kucheza namba kumi katika mfumo wa 4-2-3-1 na atakayecheza safu ya kati atakuwa na kibarua kigumu cha kumkabili Pirlo.
Miaka minane baada ya kuongoza Italia kushinda taji hilo nchini Ujerumani, Pirlo mwenye umri wa miaka 35 analenga kukunja jamvi lake kwa kishindo kwenye Kombe la Dunia.
Anatarajiwa kummegea mvamizi asomzaha, Mario Balotelli kuangamiza Uingereza jinsi walivyoangamiza Ujerumani kwenye nusu fainali ya Euro 2012.
Italia inalenga pia kurekebisha makosa ya 2010 ambapo walibanduliwa nje katika raundi ya makundi.
"Tunajua kuwa Uingereza ni timu hatari ambayo imeimarika pakubwa kwani sasa ina wanasoka wengi wachanga na watatusumbua sana," Pirlo alisema.
RATIBA: Leo: Colombia na Ugiriki (saa moja jioni, Uruguay na Coast Rica (saa nne usiku), Cote d'Ivoire na Japan (saa kumi alfajiri kesho).


