
Alaumu VAT kwa maafa
Na LEONARD ONYANGO
KAMPUNI ya kutengeneza pombe, Kenya Breweries Limited (KBL) jana ilisema kuwa kuongezeka kwa bei ya kileo aina ya Senator Keg, kumefanya watu wengi wenye mapato ya kima cha chini kutumia pombe haramu.
Mkurugenzi Mtendaji wa KBL, Joe Muganda alisema tangu serikali ianze kutoza ushuru kinywaji hicho, mwaka jana, mauzo yake yameshuka maradufu.
“Hiyo inamaanisha kuwa Senator Keg iliwashinda wengi kumudu na badala yake wakarudia pombe haramu ambazo hazitengenezwi kwa kuzingatia viwango vya usafi na ubora uliowekwa,” Bw Muganda akawambia wanahabari jijini Nairobi.
Bw Muganda alisema lengo kubwa la kuanzisha kileo hicho mwaka wa 2004 ilikuwa kukidhi mahitaji ya Wakenya wenye mapato ya chini kwa kuwapatia pombe yenye bei nafuu. 
Awali, pombe ya Senetor Keg ilikuwa ikiuzwa kwa Sh21 kabla ya kuongezwa bei mwaka jana hadi Sh30 baada ya serikali kuanza kuitoza ushuru.
Hayo yanajiri huku zaidi ya watu 100 wakiwa wameripotiwa kuuawa na wengine wengi wakilazwa hospitalini baada ya kunywa pombe zenye sumu robi, Makueni na Kiambu. Pombe hizo zenye majina kama vile, Countryman, Kathavuria, Wings na Sakramento zinaaminika kuwa kuchanganywa na kemikali aina ya methanol. 
Hata hivyo, Bw Muganda alisema kuwa KBL iko tayari kujadiliana na serikali ili kutengeneza kinywaji kitakachouzwa kwa bei nafuu kwa watu wa tabaka la chini.
“KBL inataka kushirikiana na serikali ili kutengeneza kileo chenye ubora wa juu kitakachouzwa kwa Sh25 ili kupunguza tatizo la unywaji wa pombe haramu humu nchini.
Kinywaji hicho kipya pia kitaongeza nafasi za kazi kwa vijana,” akasema.
Mkurugenzi huyo pia alisema tayari kampuni yake imeanzisha mikakati ya kupambana na walaghai ambao wanauzia Wakenya pombe bandia huku wakitumia nembo za kampuni hiyo.
“Hivi karibuni tutaanzisha kampeni ya kuwafahamisha Wakenya jinsi ya kubainisha pombe ghushi, tayari tumetoa mafunzo kama hayo maafisa wa usalama,” akasema huku akiongezea kuwa tayari kampuni hiyo imezindua kinywaji kingine, Jebel ambacho kinauzwa kwa Sh10 kila kikombe.
MFANYABIASHARA jijini kuongezeka


