SMZ- Utalii haujatangazwa vya kutosha

Imeandikwa na Khatib Suleiman, Zanzibar

Imechapishwa: 20 Oktoba 2016

SERIKALI ya Mapinduzi ya Zanzibar imesema sekta ya utalii bado haijatangazwa vizuri ndani na nje ya nchi kwa sababu sekta binafsi haijashirikishwa kikamilifu katika mikakati hiyo ambapo mchango wake ni mkubwa kwa uchumi.

Aidha kwa kutambua hilo, serikali hiyo imeweka kipaumbele kwa sekta ya utalii kupitia Dira ya Maendeleo ya 2020, katika Mpango wa Pili wa Kukuza Uchumi na Kupambana na Umasikini (Mkuza 11) na Ilani ya Uchaguzi ya CCM ya mwaka 2015-2020 kwa kushirikiana na sekta binafsi.
Waziri wa Habari, Utangazaji, Utalii na Michezo, Rashid Ali Juma, alisema lengo ni kutangaza biashara ya utalii na kuona inachangia Pato la Taifa kwa asilimia 27 na kutoa ajira kwa vijana.
Juma aliyasema hayo wakati akisoma hotuba kwa niaba ya Rais wa Zanzibar, Dk Ali Mohamed Shein mjini hapa alipofungua mkutano wa mwaka wa Jumuiya ya Wawekezaji katika Sekta ya Utalii (Zati).
Alisema Serikali ya Mapinduzi ya Zanzibar imeweka mazingira mazuri yatakayowafanya wawekezaji mbalimbali kuwekeza nchini huku miradi yao ikilindwa.
Mapema, Mwenyekiti wa Zati, Seif Miskry alisema wameridhishwa na mazingira mazuri yaliyopo sasa ya amani na utulivu ambayo yametoa nafasi zaidi wa wawekezaji kuwekeza huku miradi ya utalii ikiwemo ujenzi wa hoteli ikiongoza.


