
Mombasa Millers FC washinda taji lingine
Na ABDULRAHMAN SHERIFF
MOMBASA Maize Millers FC iliendelea kutawala soka ya Mombasa ilipoititiga Gulshan Youth FC kwa bao 1-0 kwenye mechi ya fainali ya Mvita Super Cup katika uwanja wa Kaunti ya Mombasa, Jumapili.
Maize Millers, ambayo miezi michache iliyopita ilibeba kombe la Taifa Ngano Super Cup, ilipata wakati mgumu dhidi ya Gulshan Youth ambayo nayo ilisuka kikosi chake na kuwachezesha baadhi ya wachezaji wenye majina makubwa.
Gulshan iliongezwa nguvu kutokana na kuwateremsha uwanjani beki Aboud Omar anayechezea Tusker na winga Shaaban Kenga wa Bandari hali Maize Millers nayo ikawachezesha Mohamed Shariff (Bandari), Ismail Dunga (Tusker) na Khalid Jumaan (AFC Leopards).
Katika mashindano hayo yaliyodhaminiwa na Wakfu wa Shariff Nassir, timu ya Maize Millers ilijipatia bao la pekee lilopachikwa wavuni na Khalid Jumaan kunako dakika ya 49.
Gulshan ilipigana kukomboa bao hilo lakini ukuta wa Millers ulikuwa haupitiki.
Kocha wa Millers, Ahmed Said Madunyo aliwapongeza wanasoka wake kwa jinsi walivyopigana kuhakikisha wameshinda dimba hilo.
Millers ilituzwa kikombe, medali na Sh100,000. 


