
Nitaikumbuka Kampala kwa starehe, msongamano
Elias Msuya,Mwananchi
Ilionekana safari ndefu yenye kuchosha kutokana na umbali wake wa takriban kilomita7,000 ndani ya ndege mbili tofauti.
Hivi karibuni nilisafiri kwenda Entebbe Uganda kuhudhuria mkutano wa uwekezaji ulioandaliwa na taasisi ya Seatini (Southern and Eastern Africa Trade Information Negotiation Institute).
Ulikuwa ni mkutano wa biashara na uwekezaji ulioshirikisha wadau mbalimbali kutoka taasisi za Serikali na binafsi kutoka Kenya na Tanzania. 
Hii imekuwa mara yangu ya tatu kufika Uganda hasa katika jiji la Kampala. Mwaka 2014 nilifika katika jiji hilo mara mbili. Wakati huo nilitumia usafiri wa ndege kupitia Kigali Rwanda kwa sababu nilitumia ndege za Rwanda Air kwenda na kurudi.
Safari ya pili nilisafiri na ndege za Fast Jet moja kwa moja kwenda na kurudi Uganda.
Safari hii nilichagua kusafiri na Ethiopia Airlines, kwanza kwa sababu nilitamani japo kuuona mji wa Addis Ababa.
Nilianza safari yangu saa tisa usiku na tuliingia Addis Ababa Uwanja wa Kimataifa wa Bolle saa 12:00 asubuhi. Hapo tena nilikuwa nasubiri kuunganisha ndege saa nne asubuhi. 
Bolle siyo uwanja mkubwa ukilinganisha na viwanja vikubwa duniani nilivyowahi kuviona, lakini umetingwa na purukushani za wasafiri wengi wanaokwenda nchi za Afrika na duniani kote. Shirika la Ndege la Ethiopia lina ndege nyingi mno na utakuta zimetanda karibu uwanja mzima. Hili nalo ni jambo la kujifunza kwetu Wa tanzania.
Japo nisingeruhusiwa kutoka nje ya uwanja kuangalia mji, lakini hata kuuona kwa mbali ilitosha. Nikiwa uwanjani hapo nilijaribu kubadilisha `vijisenti vyangu' vya Kitanzania ili walau ninunue kitu chochote, lakini ilishindikana kwani maduka yaliyopo uwanjani hapo hayapokei fedha za Tanzania. Hivyo ilinibidi kuwa mvumilivu tu hadi muda wa ndege kuondoka.
Hatimaye ulifika muda wa kuondoka kwenda Entebbe, safari iliyochukua muda wa saa mbili angani. Wenzetu Uganda hawana cha kutucheka kwa sababu hata shirika lao la ndege halina ndege za kwenda nje ya nchi. Uwanja umejaa ndege za mataifa mengine.
Kitu kimoja nilichojifunza ukiwa Uganda ni ulinzi mkali. Tangu katika uwanja wa ndege askari wao wako makini. Kwa mara ya kwanza nilipokwenda kulikuwa na tishio la ugonjwa wa Ebola, hivyo ukifika Entebbe wanazingatia sana ukaguzi.
Utaandikizwa na utapimwa, lakini ukirudi uwanja wa Julius Nyerere Dar es Salaam, unapita tu. Kwa kuwa mkutano ulikuwa ukifanyikia hapo Entebbe, tulifikia hotel iliyo karibu ya Laico (Lake Victoria Hotel).
Entebbe ni mji ulioko katika Wilaya ya Wakiso. Wenzetu Uganda hawana mikoa. Ni umbali wa kilometa 35 hadi kufika Kampala.
Baada ya mapumziko nilikwenda kutembea Kampala kwa kutumia daladala, wenyewe wanaita taksi. Lugha inayotumiwa na Waganda wengi ni Luganda, japo lugha ya taifa ni Kiingereza. Ni wachache wanaojua Kiswahili.
Tatizo la Uganda ni ufinyu wa barabara. Barabara ya Entebbe kwenda Kampala kwa kiasi kikubwa ni nyembamba hadi unapokaribia Kampala ndiyo inatanuka na kuwa nne. Barabara nyingine ya kutoka Kampala kwenda nje ya mji inaitwa Gaba, hiyo nayo ni nyembamba na kusababisha msongamano mkubwa wa magari.
Tofauti na Dar es Salaam ambako pikipiki zimekatazwa kuingia mjini, Kampala hazikatazwi, kwa hiyo kunakuwa na masongamano mkubwa wa magari, pikipiki na watu.
Kwenye misongamano hiyo, Polisi wa trafiki hutumia filimbi za mpira wa miguu kuongoza magari.
Tofauti ya Kampala pia ni mji wa matanuzi, kuna bar na klabu nyingi. Ukipita mitaa ya Kabalagala huko ndiko kwenye starehe zote. Huko ndiko wanaume wengi huacha pochi zao za hela kwa dada poa.
Pamoja na starehe hizo, bado kuna ulinzi mkali. Usishangae kukuta gari ya jeshi inalinda hoteli au polisi wanalinda bar na ukitaka kuingia utakaguliwa kama unaingia Ikulu.
Licha ya starehe hizo bado kuna wahubiri wa dini ya Kikristo wengi mitaani. Kila unapofika kwenye makutano ya barabara unakuta mhubiri wa injili. Pengine wanapaswa kuongeza kasi ya kuhubiri kukabiliana na kasi ya starehe za mji huo.


