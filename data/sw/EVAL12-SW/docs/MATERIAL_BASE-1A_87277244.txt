
Samia: Serikali kuendeleza sekta ya utalii

Imeandikwa na Ikunda Erick

Imechapishwa: 08 Septemba 2016

MAKAMU wa Rais, Samia Suluhu Hassan amesema serikali imedhamiria kuendeleza sekta ya utalii na hoteli nchini kwa kuifanya iwe ya ushindani na itakayojenga mazingira mazuri ya kuvutia watalii na hivyo kuongeza pato la nchi.

Ameyasema hayo jana wakati anazindua Hoteli ya Ramada Encore jijini Dar es Salaam na kusisitiza kuwa malengo ya nchi ni kuendeleza sekta ya utalii kwa kuimarisha vivutio mbalimbali pamoja na kuhakikisha kuna hoteli za kisasa.
“Serikali imedhamiria kuendeleza sekta ya utalii kwa kuhakikisha kunakuwa na hoteli za kisasa ambazo pamoja na kuwapokea wageni, zitoe mchango kwa pato la taifa,” amesema.
Akitoa baadhi ya takwimu, Samia amesema sekta ya utalii nchini ni moja ya sekta zinazochangia pato la taifa na kwamba mwaka 2015 sekta hiyo iliingizia taifa Dola za Marekani bilioni 2.04 kutoka Dola bilioni 1.9 mwaka 2014.
Aidha, sekta hiyo imetoa ajira rasmi kwa Wa tanzania zaidi ya 600,000 huku ajira zisizo rasmi zikiwa karibu ya milioni mbili. Alisema sekta hiyo inaweza kuongeza pato hilo iwapo vivutio vingine vya utalii vitaongezeka zikiwemo hoteli za kisasa kama hiyo ya Ramada Encore.
Makamu wa Rais amesema, jambo kubwa ambalo Serikali inalifanya ni kuhakikisha mazingira wezeshi kwa wawekezaji nchini ili uwekezaji wao uwe na faida kwa pande zote.
Amesema, watalii wanaoingia nchini wanaongezeka ambapo kwa sasa watalii milioni 1.2 wanaingia nchini na idadi hiyo inategemewa kuongezeka.
Amesema, serikali inatambua mchango wa sekta binafsi katika maendeleo ya utalii nchini, kwa sababu inachangia sehemu kubwa ya watalii kufika nchini na mojawapo ni uwepo wa hoteli na vitu vingine na kwamba serikali itaendelea kuboresha mazingira ya uwekezaji sambamba na mawasiliano baina yao.
Mkurugenzi wa hoteli hiyo, Abdul Ismail, alisema wanajivunia kutoa ajira kwa Wa tanzania zaidi ya 165, huku nusu ya waajiri hao wakiwa ni wanawake wenye nyadhifa mbalimbali za uongozi katika hoteli hiyo.


