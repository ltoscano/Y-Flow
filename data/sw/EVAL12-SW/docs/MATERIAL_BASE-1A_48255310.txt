Serikali kuendeleza ushirikiano na dini

Imeandikwa na Veronica Mheta, Arusha

Imechapishwa: 08 Septemba 2016

SERIKALI itaendelea kushirikiana na madhehebu mbalimbali ya dini katika kuwahudumia wananchi katika afya, elimu na ujasiriamali kwa lengo la kujiletea maendeleo. 

Hayo yalisemwa leo na Mkuu wa Mkoa wa Arusha, Mrisho Gambo kwa niaba ya Rais John Magufuli, wakati akifunga Maadhimisho ya miaka 50 ya Uinjilisti ya Kanisa la Wasabato lililopo Burka jijini Arusha.
Rais Magufuli katika hotuba yake alisema, Serikali yake itaendelea kushirikiana na madhehebu ya dini katika kuwahudumia wananchi kutokana na kutambua mchango unaotolewa na madhehebu hayo nchini.
Alisema serikali inatambua mchango wa madhehebu hayo likiwamo Kanisa la Wasabato linaloendelea kusaidia jamii katika kutekeleza miradi ya maendeleo bila ya ubaguzi wa itikadi za dini. Kuhusu ulipaji kodi, Mkuu wa Mkoa Gambo, alisisitiza kuwa kila mwananchi anatakiwa kulipa kodi inayostahili kwani bila kodi nchi haiwezi kuendelea na ulipaji kodi ndio utaratibu wa dunia nzima.
Pia aliwataka viongozi wa dini, kuwakumbusha waumini wao kuwa huu sio wakati wa siasa, bali kufanya kazi kwani muda wa kampeni na uchaguzi ulipita.
Awali akisoma risala, Mchungaji God William, alisema Kanisa la Wasabato linachukizwa na vitendo vya ugaidi, uhalifu, ndoa za jinsia moja, uzembe, uzururaji na vitendo vya vurugu vinavyosababisha ukosefu wa amani na kukwamisha maendeleo.
Alisema maadhimisho hayo yaliyoanza Agosti 28, mwaka huu, waumini wa kanisa hilo walichangia damu, walitoa chakula kwa wazee wasiojiweza, misaada ya vitu mbalimbali kwa wafungwa waliopo Gereza la Kisongo mkoani hapa.
Kanisa la Wasabato lilianzisha Uinjilisti mwaka 1966 mjini Arusha katika kanisa hilo la Burka, likiwa na waumini wanane na sasa lina waumini katika mikoa yote ya Kanda ya Kaskazini.


