Kama Mzazi: Tambua nafasi yako usije juta baadaye

Imeandikwa na Nicodemus Ikonko

Imechapishwa: 19 Septemba 2016

JAMII nyingi duniani husisitiza umuhimu wa kuheshimu wazazi.

Hata vitabu vitakatifu vya Mungu Mungu vinahimiza hilo. Vingine huenda mbali zaidi kwa kufafanua kwamba ukiheshimu baba na mama, nawe unaweza kuishi miaka mingi na heri duniani. Jambo hili linaweza likawa gumu au jepesi kutokana na wewe mwenyewe unavyoweza kulipa uzito unaostahili.
Pale ulipo katika jamii yoyote unayoishi nayo, iwe kwa wazazi, mume na mke, shuleni, vyuoni kazini na popote pale hakikisha kwamba wenzako wanahisi uwepo wako. Hapa namaanisha kwamba kama upo basi wajue kwamba upo na kama haupo pia wajue kwamba haupo.
Lakini pia uwepo wako ulete hisia chanya katika maisha ya wale unaoishi nao katika jamii na siyo kuleta hisia za kero na vituko kiasi cha kufanya kukumbukwa uwepo wako kutokana na vituko na vitimbi vyako katika jamii. Baadhi ya vitabu vya dini pia vinasema kwamba jirani mzuri ni yule ambaye wanaomzunguka wanasilimika na ulimi wake.
Kuna kisa nilichokipata katika moja ya likizo zangu za mwaka katika kijiji kimoja mkoani Lindi. Wakazi wa kijiji hicho bado wanaishi nacho kwa maana kwamba wanaendelea kukikumbuka kutokana na namna kilivyowagusa katika maisha yao ya kawaida.
Mwenyeji wangu ambaye kutokana na maadili ya kitaalamu naomba nisitaje jina lake, lakini itoshe tu kwa ninyi wasomaji kufaidi kujua kisa chenyewe. Ni mzee aliyeheshimika sana katika kijiji hicho na ambaye alijaliwa kupata watoto wawili, mkubwa akiwa wa kike na mdogo wa kiume. Mzee huyu aliwasomesha wote wawili.
Mtoto wake wa kike baada ya kuhitimu darasa la saba aliolewa kijiji cha jirani huku mtoto wa kiume akibahati kuendelea na masomo hadi kidato cha sita, kisha akabahatika kupata kazi jijini Dar es Salaam.
Kwa hatua hiyo, wanakijiji wakajua kwamba mwenzao ana bahati kwa kuwa na mtoto angalau mmoja mwenye kazi nzuri jijini kwani wakati mwingine alienda likizo kuwatembelea wazazi wake na kuona jinsi alivyokuwa akiisaidia familia kifedha.
Ni familia iliyokuwa inategemewa na kuangaliwa kwa macho mawili kwa kila hali hapo kijijini kwani ilionekana dhahiri maisha kwao yalikuwa uhueni ukilinganisha na wanakijiji wengine. Lakini baba mzazi wa kijana alianza kuvimba miguu na kama ilivyotarajiwa, mama alimwandikia mtoto wake barua ya kuomba msaada wa fedha kwa ajili ya matibabu.
Kinyume cha matarajio, kijana ambaye kwa wakati huo alikuwa ameshaoa na kubahatika naye kuwa na watoto wawili, hakujibu barua ya wazazi wake juu msaada walioomba lakini pia barua hiyo haikumshitua kwenda kumwona baba yake.
Upande wa pili, hali ya baba yake ilizidi kuwa mbaya kiasi kwamba ilibidi apelekwe kulazwa hospitalini lakini fedha za matibabu zikawa ni shida kiasi kwamba wanakijiji hawakuamini maneno ya familia ile kwamba hawana fedha. Mzee akaugua bila msaada hadi akapoteza maisha. 
Kifo hicho kilishitua wanakijiji na kwa kweli mwanzoni walidhani familia inafanya makusudi ilipokuwa ikidai kwamba haina fedha za kumtibu mwanakijiji mwenzao.
Kijana alipowasili kwenye maziko baada ya kumtelekeza baba yake muda wote wa ugonjwa, wanakiji walimgeukia kwenye msiba kwa kumweleza kwamba ni afadhali asingekuwepo kabisa duniani kwani wangejichangisha kumhudumia mwanakijiji mwenzao kwa kujua kwamba hana wa kumpatia msaada.
Kila mtu alimnyooshea kidole kijana yule kwa jinsi alivyomtelekeza baba yake huku akiwa na uwezo. Tambua nafasi yako katika jamii usijejuta baadaye.


