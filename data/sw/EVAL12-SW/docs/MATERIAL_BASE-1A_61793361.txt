Meya amshtaki Mkurugenzi kwa RC
Aug 15, 2013

HALI ndani ya Halmashauri ya Manispaa ya Ilala, Dar es Salaam, si shwari tena baada ya kuibuka mnyukano wa chini kwa chini unaotishia kabisa kuvuruga mipango ya maendeleo na huduma kwa jamii, kati ya Mstahiki Meya wa Manispaa hiyo, Jerry Silaa na Kaimu Mkurugenzi wake, Mwendahasala Maganga, Raia Mwema limebaini.

Kutokana na mnyukano huo unaotishia kuzorotesha maendeleo ya Manispaa hiyo, Meya Silaa amemshtaki Kaimu Mkurugenzi wake, Mwendahasala, kwa Mkuu wa Mkoa wa Dar es Salaam, Said Meck Sadik, akimuomba atumie mamlaka yake anayopewa na kifungu cha 5 (3) cha Sheria ya Tawala za Mikoa Na. 19 ya mwaka 1997 na kifungu cha 78A cha sheria Na. 8 ya mwaka 1982, kuhakikisha kikao cha Kamati ya Fedha na Utawala kinaitishwa haraka iwezekanavyo kujadili, pamoja na mambo mengine, matumizi ya fedha za ndani ya halmashauri hiyo.

Uchunguzi uliofanywa na gazeti hili, umebaini kwamba kiini cha mnyukano huo, ni hatua ya Kaimu Mkurugenzi huyo kufuta utaratibu wa kugawanya sehemu ya mapato ya halmashauri hiyo kwa ajili ya maendeleo na matumizi ya kawaida.

Habari zinasema kabla ya Mwanahasala kukamata nafasi hiyo ya ukurugenzi wa manispaa ya Ilala, asilimia 60 ya makusanyo yote ya fedha za halmashauri hiyo zilikuwa zikitengwa kwa ajili ya miradi ya maendeleo, huku asilimia 40 nyingine ikitengwa kwa ajili ya matumizi ya kawaida. 

Hata hivyo, utaratibu huo unadaiwa kufutwa na Mwanahasala, huku pia Kaimu Mkurugenzi huyo, akituhumiwa kutoitisha vikao vya kanuni vya Baraza la Madiwani, ili pamoja na mambo mengine, viweze kujadili na kupitisha bajeti ya halmashauri hiyo.

Kwa mfano, katika bajeti iliyopitishwa na Baraza la Madiwani wa Manispaa ya Ilala kwa mwaka wa fedha wa 2012/13, kiasi cha Sh 18,826,175,994.78 kilitarajiwa kutumika kama sehemu ya asilimia 60 ya mapato ya halmashauri hiyo kwa ajili ya miradi ya maendeleo ya jamii, ikiwemo uboreshaji wa miundombinu ya barabaraba katika baadhi ya kata, lakini hadi sasa kiasi hicho hakijaidhinishwa na Kaimu Mkurugenzi huyo, na wala hazijulikani zimekwenda wapi hali iliyozua mjadala miongoni mwa madiwani wakiongozwa na Meya wao. 

“Mhe. Mkuu wa Mkoa, hali si shwari ndani ya Halmashauri, kwa Waheshimiwa Madiwani na hata kwenye uongozi wa Chama (CCM) Wilaya kwa kuona kero zinaongezeka na Halmashauri kutoonekana kujali, si kuondoa kero (bali) hata kupunguza kero hizi,” anaandika Meya Silaa katika barua yake hiyo ya Agosti 2, mwaka huu kwenda kwa Mkuu wa Mkoa wa Dar es Salaam, Meck Sadik, yenye kichwa kisemacho: “Matumizi ya fedha za ndani ya Halmashauri.”

Anaendelea: “Kila nikijiuliza bilioni kumi na nane (Sh 18,826,175,994.78) zimeenda wapi, sipati majibu…kwa kauli ya Mkurugenzi, anamaanisha hoja ya bajeti ya mwaka 2012/13 ya kutumia fedha za ndani ambazo ni jasho la wananchi wa Ilala tunaowawakilisha kwa mgawanyo wa asilimia sitini (60%) za maendeleo na asilimia arobaini (40%) kwa matumizi ya kawaida, imefutwa na vikao vya Kamati ya Fedha na Utawala kinyume na kanuni za kudumu, sehemu ya 1V, sura ya 42 (2).

“Binafsi, sintakubali kufunga mwaka bila kusimamia matumizi ya sitini-arobaini (60%-40%), na hakuna hata mmoja aliyehusika kupinga bajeti halali ya Halmashauri atakayeachwa bila kuchukuliwa hatua. Hivi ndivyo CCM inavyopoteza umaarufu kwa kulea watendaji kuendesha mambo watakavyo badala ya kutekeleza maagizo ya Baraza na mara nyingine sisi viongozi tunawachekea.

“Nakuomba sasa utumie kifungu cha 5 (3) cha Sheria ya Tawala za Mikoa Na. 19 ya mwaka 1997 na kifungu cha 78A cha Sheria Na. 8 ya mwaka 1982 kuhakikisha kikao cha Kamati ya Fedha na Utawala kujadili matumizi ya fedha za ndani, kinaitishwa haraka iwezekanavyo.”

Juhudi za kumtafuta Mkuu wa Mkoa wa Dar es Salaam, Meck Sadik, ili kujua pamoja na mambo mengine hatua aliyofikia kuhusu ombi hilo la Mstahiki Meya Silaa, hazikufanikiwa hadi tunakwenda mitamboni. 

Hata hivyo, Kaimu Mkurugenzi wa Manispaa ya Ilala, alipoulizwa kuhusu mnyukano huo na madai hayo ya kufuta matumizi hayo ya asilimia sitini kwa arobaini na kutoitisha vikao vya baraza la madiwani, kupitia ujumbe mfupi wa simu yake ya mkononi, alijibu: “Nashukuru kwa taarifa yako hii. Waelekeze (Meya na Madiwani) waniulize wao wenyewe, na si kukutumia wewe.”

Kwa upande wake, Mstahiki Meya Silaa alipoulizwa juu ya minyukano hiyo kati yake na Kaimu Mkurugenzi na hatua anazotarajia kuchukua kama kikao hicho hakitaitishwa kama anavyotaka kupitia barua yake hiyo kwa mkuu wa mkoa, alisema:
“Kwenye kazi za halmashauri, hatufanyi (kazi) kwa uhusiano binafsi, bali kwa sheria, kanuni na taratibu. Kuita vikao ni suala la ratiba anayoisimamia Mkurugenzi. ‘Any way’ kwa mtazamo wangu, matatizo ya halmashauri zote nchini (yanatokana) ni mfumo wa sheria juu ya uendeshaji wake.”


