
Uchimbaji bauxite bado wazua utata Sep 06, 2012

SERIKALI imetangaza tena kusitisha shughuli za uchimbaji bauxite katika maeneo ya milima ya Shengena, Same, Kilimanjaro, kutokana na maagizo ya awali ya zuio la kuchimba kupuuzwa, Raia Mwema imefahamishwa.
Taarifa za karibuni zaidi zilizopatikana zimesema zuio hilo jipya limetoka Ofisi ya Waziri Mkuu likitaka uchimbaji usitishwe kwa kuwa shughuli hizo zina
“sura hasi” kwa mazingira ya Milima ya Shengena.
Katika kile kinachoonekana kuwa ni sura mpya kwa sakata hilo kila kukicha, Serikali kupitia kwa Katibu Mkuu, Ofisi ya Waziri Mkuu, Peniel Lyimo, imepeleka barua kusisitiza maagizo ya serikali ikitaka kampuni ya Willy Enterprises, iliyokuwa ikichimba bauxite katika milima hiyo kuacha mara moja.
Kwa mujibu wa taarifa hizo, zuio hilo jipya ni la mwishoni mwa mwezi uliopita na limepitishwa kwa Katibu Mkuu ofisi ya Makamu ya Rais, Sazi Salula, ambaye Baraza la Mazingira (NEMC) liko chini yake.
Kwa mujibu wa taarifa hizo, maagizo ya Katibu Mkuu Lyimo yanafafanua kuwa serikali ilisitisha shughuli hizo za uchimbaji kutokana na kuwapo kwa “sura hasi” ambayo ilihusisha mradi huo na uharibifu mkubwa wa mazingira ya Milima ya Shenghena.

“Kama unavyoelewa kutokana na uharibifu mkubwa wa mazingira na ukiukwaji wa sheria na miongozo katika uchimbaji wa madini katika eneo hili serikali ilisitisha shughuli za uchimbaji.
“ Aidha, kutokana na sura hasi ambayo ilihusishwa na mradi huu husasan Bungeni imeundwa kamati ndogo chini ya Uenyekiti wangu kuishauri serikali kuhusu hatima ya uchimbaji Bauxite katika eneo hili, inaeleza sehemu ya barua hiyo ya maagizo ambayo Raia Mwema imefanikiwa kufahamishwa.
Kwa mujibu wa mtoa habari wetu, Katibu Mkuu Lyimo anaeleza bayana kuwa uamuzi uliofanywa na NEMC wa kuiruhusu kampuni kuendelea na uchimbaji wakati tayari kuna zuio la Waziri Mkuu, Mizengo Pinda ulikuwa unakiuka maagizo ya serikali na inabidi uchimbaji usitishwe mara moja ili kamati iliyoundwa na serikali ikimilishe kazi iliyopewa.

“Hadi sasa kamati yangu inasubiri taarifa ya wataalamu wa sheria pamoja na ya ukaguzi wa mazingira ili iweze kukamilisha kazi yake hivyo uamuzi wa NEMC umekiuka maagizo ya serikali na inabidi usitishwe mara moja ili kamati yangu ikamilishe kazi iliyopewa,” anasema mtoa habari wetu.
Aidha, taarifa zaidi zilizopatikana kutoka serikalini zinaeleza kuwa uamuzi uliofanywa na NEMC ulikwenda kinyume na taaribu za utendaji kazi serikalini na huenda baadhi ya maafisa wa taasisi akiwemo Mkurugenzi wake Boneventura Baya wakachukuliwa hatua za kinidhamu kwa kudharau na kupuuza maagizo ya Waziri Mkuu Mizengo Pinda.

“Kwa jinsi hali inavyokwenda huenda baadhi ya watendaji wakawajibishwa kutokana kile kinachoonekana kukiuka maagizo ya juu ya serikali na tayari kuna ambao wameitwa kujieleza na kuwekwa kiti moto,” kilieleza chanzo chetu kutoka serikalini.

“Uamuzi NEMC ni kama ulikuwa unamdhalilisha Waziri Mkuu aliyeutangazia umma kupitia Bunge kuwa shughuli za uchimbaji na usafirishaji wa bauxite zimesitishwa alafu baadaye NEMC bila hata kuwasiliana na ofisi ya Waziri Mkuu wanaruhusu uchimbaji uendelee,jambo hili halikubaliki kabisa,” aliongeza.

Mtoa habari wetu aliongeza kuwa udhaifu katika maamuzi ya NEMC ulijidhihirisha katika barua waliyoiandika ambayo ilimpa masharti 11 mwekezaji ambayo anatakiwa kuyatekeleza huku akiendelea na shughuli zake.

“Haiwezekani taasisi iliyopewa dhamana ya kusimamia mazingira, baada ya kubaini mapungufu na makosa katika shughuli za kampuni inatoa masharti badala ya kumchukulia hatua za kisheria, ndiyo maana wananchi wanakosa imani na serikali kutokana na utendaji duni kama huu wa NEMC”aliongeza.

Akizungumzia maagizo hayo ya serikali Waziri wa Maingira Ofisi ya Makamu wa Rais Dk.Theresia Huvisa aliimbia Raia Mwema kwa njia ya simu kuwa hana taarifa ya maagizo hayo ya serikali kwa alikuwa nje ya ofisi kwa zaidi ya muda wa wiki mbili.

“Naomba unipe muda tafadhali sikuwepo ofisini kwa zaidi ya wiki mbili,kwanza nilikuwa huko katika Bonde la mto Kilombero kuwaondoa wafugaji waliokuwa wamevamia eneo hilo na baadaye nilipata msiba huko Songea na ndiyo kwanza nimerejea jana tu”alisema Dk. Huvisa.

Akizungumzia maagizo hayo ya serikali Katibu Mkuu ofisi ya Waziri Mkuu Piniel Lyimo alikataa kuthibitisha wala kukanusha kuwa serikali imetoa maagizo mapya kuhusu suala hilo.

“Naomba uwasiliane na watu wa NEMC na wale wa ofisi ya Makamu wa Rais Mazingira ndiyo wahusika wakuu wa suala hilo sisi kwa upande wetu hatuna la kusema ila muda ukifika mtaelezwa hatua tulioifikia”alisema.

Hata hivyo hadi Jumatatu mchana NEMC wanadaiwa kuwa walikuwa bado wamekaidi agizo hilo la serikali na kampuni ya Willy Enterprises ilikuwa haijapokea barua ya kusitisha shughuli zao za uchimbaji.

Taarifa zilizopatikana kutoka kijiji cha Marien zinaeleza kuwa hadi juzi Jumatatu mchana magari ya kampuni hiyo bado yalionekana yakifanya kazi ya kusomba udongo wenye madini hayo ya bauxite ambao husafirishwa nje ya nchi.

“Bado msururu wa magari magari makubwa yenye uwezo kubeba tani kati ya 20-30 yanapita katika barabara za vijiji vinavyozunguka eneo la machimbo yakipeleka udongo katika kijiji cha Mwembe kilichopo uwanda wa chini ambapo kampuni hiyo imetengewa eneo la kuhifadhi udongo huo kabla ya kusafirishwa nje ya nchi”alieleza mtoa habari wetu.

Taarifa zinaeleza kuwa tangu kufunguliwa na kuanza kazi takriban wiki tatu zilizopita kampuni hiyo imekuwa ikifanya shughuli za uchimbaji huo kwa kasi kubwa ya uchimbaji na usafirishaji hufanywa kwa saa 24 bila kupumzika.

“Kwa kweli kasi kusafirisha udongo wa bauxite imeongeza maradufu katika kipindi cha wiki tatu tangu afunguliwe na kasi hiyo inachochea zaidi uharibifu wa mazingira hasa barabara za udongo ambazo zinashindwa kuhimili uzito wa magari hayo makubwa,” kiliongeza chanzo chetu.
Katika hali iliyojaa utata NEMC waliindikia barua kampuni ya Willy Enterprises Agosti 2 mwaka huu kuiruhusu kuendelea na uchimbaji huo huku kampuni hiyo ikipewa masharti 11 ambayo walipaswa kuyatekeleza bila hata ya kuwasiliana na wala kuishirikisha Ofisi ya Waziri Mkuu.
Awali Waziri Mkuu Pinda ndiye aliyetoa tangazo ndani ya Bunge kuwa uchimbaji wa madini hayo umesitishwa mara moja kufuatia malalamiko ya wananchi wa kijiji cha Marien na vijiji vingine vya jirani kuwa uchimbaji huo unaathiri mazingira asilia ya milima ya Shenghena inayofahamika kama Tao la Mashariki.

Barua hiyo yenye kumbukumbu namba NEMC/366/1/Vol.10/45 ilisainiwa na Mkurugenzi wa NEMC Boneventura Baya na ilikuwa na kichwa cha habari kinachosomeka “Kuondolewa kwa amri ya katazo ya uchimbaji wa madini ya Bauxite katika eneo la Shenghena wilayani Same”.

Miongoni mwa masharti 11 yaliyoainishwa katika barua hiyo ni pamoja na kampuni hiyo kutakiwa kukamilisha mchakato wa ukaguzi wa mazingira (environmental audit) na kuwasilisha taarifa hiyo ya ukaguzi wa mazingira (environmental audit report) kwa Baraza na hatimaye kupewa hati ya mazingira ifikapo Oktoba 31 mwaka huu.

Hatua hiyo ya NEMC ililalamikiwa na wananchi wa kijiji cha Marien na wadau wengine wanaopinga mradi huo kwa madai kuwa NEMC walikuwa wamekwenda kinyume na maagizo ya serikali ambayo yalitolewa na Waziri Mkuu katika kikao cha bunge la Bajeti Juni 27 mwaka huu.
Aidha, katika hatua nyingine mgogoro mkubwa umeibuka katika kijiji cha Marien kuhusu matumizi ya maji ya umwagiliaji mazao ambayo huvutwa kwa kutumia pampu na mashine iliyotolewa na kampuni ya Willy enterprises.

Taarifa zinaeleza kuwa kamati inayosimamia mradi huo imekataa kuwagawia maji baadhi ya wananchi wanaopinga mradi wa uchimbaji bauxite kwa madai ya kupewa maelekezo na mfadhili na mwekezaji huyo aliyenunua mashine hiyo ya kuvuta maji.

“Wananchi tuliokataa huu mradi ambao bado tunaupinga tumetengwa katika mgao wa maji na hivyo tumeshindwa kumwagilia mashamba yetu, tunamshangaa hata Mkuu wa Wilaya (Herman Kapufi) ambaye amekaririwa na vyombo habari akidai eti wananchi hawana shida ya maji tena baada ya mwekezaji kufunga mashine ya kuvuta maji wakati mwekezaji huyo huyo ametoa maagizo tunaompinga tusipewe maji,” alisema moja wana harakati wanaopinga mradi huo Allen Mtaita.

“Kwanza anayekunyima maji anakunyima uhai maana maji ni uhai hivyo mwekezaji huyu hana nia njema na wananchi wa Marien, inakuwaje anatoa maagizo ya aina hii wakati chanzo cha maji kinachotumika ni cha umma,” alihoji.

Akizungumzia mgogoro huo wa maji Mwenyekiti wa kamati ya maji ya kijiji hicho Silas Simeoni alikanusha kuwa wanagawa maji hayo kwa upendeleo kwa wale wenye kumwunga mkono mwekezaji na kuongeza kuwa hajawahi kupokea maelekezo kutoka kwa mwekezaji huyo kuhusu mgao wa maji.

“Maji yanasimamiwa na kamati na tunayagawa kulingana na mahitaji kila mkulima na hatujawahi kuwalenga wanaopinga mradi ila tatizo lililopo ni kwamba viongozi wa kijiji wameshindwa kuweka utaratibu mzuri wa kugawa maji na wala mwekezaji hajawahi kutuagiza kwa namna yoyote”alisema Simeoni.

Akizungumzia malalamiko mapya dhidi ya kampuni yake Mkurugenzi wa kampuni hiyo Willy Mgonja aliimbia Raia Mwema kwa njia ya simu kuwa bado hajapewa barua ya kusimamishwa lakini amejipanga kupambana na wanaotaka kukwamisha mradi wake.

“Kwanza suala kwamba mimi naingilia maji ya kumwagilia kijijini ni uongo na uzushi wa ajabu,nimetoa msaada wa mashine ya kuvuta maji kwa ajili ya wananchi lakini sijawahi kuingilia mchakato wake kwa namna yoyote,”alisema.

Kuhusu hatua ya kusitisha shuhguli za uchimbaji alieleza kuwa atatafuta haki yake kupitia vyombo vingine vya utoaji haki (mahakama) kwani uamuzi wowote wa kumsimamisha utakuwa ni udhalimu dhidi ya biashara yake.

“Wacha wanisimamishe lakini nakuhakikishia nitatajirika bila ya mimi kufanya kazi”alisema Mgonja nakukata simu.

Awali kampuni hiyo ilifungiwa kuendesha uchimbaji huo baada ya kubainika kuwa ilikiuka taratibu kadhaa za kuchimba udongo huo ikiwa pamoja na kutokuwa na cheti cha tathmini ya mazingira (environmental impact assessment).

Kampuni hiyo pia inadaiwa kuwa na mikataba yenye utata ambayo haikuridhiwa na wananchi wa kijiji hicho kama sheria na taratibu za uchimbaji zinavyoelekeza na wananchi wanadai kuwa mikataba hiyo iliingiwa na viongozi ambao hawakufuata taratibu za vikao vya kijiji.


