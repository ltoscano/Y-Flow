
Nani hasa rafiki wa Rais Kikwete?
Dec 06, 2012

NIKIULIZWA ni nani nadhani ndiye Rais bora zaidi kimaadili (the most ethical president) katika Marekani, jibu langu ni George Washington (Rais wa kwanza wa Marekani). Haya ni maelezo ya mmoja wa wadau wa maadili aliyoandika katika blogu ya Ethics Alarm, nchini Marekani.

Ni maelezo yaliyoandikwa Februari, mwaka huu na kuchangiwa na watu wengi zaidi kimjadala. Kama alivyojiuliza mdau huyo; kwamba akiulizwa ni nani Rais bora zaidi mwenye maadili kuwahi kutokea, naye angejibu George Washington, nadhani nasi (Tanzania) tunapaswa kutafakari swali hilo japo kwa namna nyingine bora zaidi.

Ndiyo, tafakari yetu iwe katika mtazamo tofauti na huo kutoka Ethics Alarm.
Kwa kuzingatia mchakato wa Katiba mpya unaoendelea, tafakari yetu ijikite namna gani tunaweza (wakati wote) kutengeneza Rais bora zaidi kimaadili katika muhula wa uongozi wake.

Kwa maana nyingine, tutengeneze mfumo wa kimaadili (wa kipekee kwa rais tu kama Katiba mpya itaamua nchi iwe na rais mtendaji). Tusiache hatima ya ubora wa rais kimaadili ikabaki ‘mikononi’ mwake. Tutenganishe mwongozo wa kimaadili wa viongozi wa umma na ule wa viongozi wakuu, hasa Rais wa nchi.

Wapiga kura waliomchagua wajue akifanya jambo hili au lile ni kinyume cha maadili ya urais, na hasa kwa mambo ambayo baadhi wangeweza kudhani si makosa kwa kuzingatia mwenendo wa maisha ya kila siku miongoni mwa Wa tanzania mitaani. Kwa mfano, rais anaweza kuchangisha fedha ‘marafiki’ zake kwa ajili ya harambee ya ujenzi wa shule, kanisa, msikiti au ujenzi wa hospitali.

Michango hii inaweza kutoka kokote wakiwamo marafiki zake ambao kwa namna fulani yupo huru kutowataja hadharani. Lakini uhuru wake wa kutotaja hadharani marafiki zake hao wachingiaji harambee utaibua baadhi ya watu katika jamii wanaoweza kuhoji maswali muhimu.

Kwa mfano, watahoji hawa marafiki wa rais ni akina nani? Je, ni mtu au watu binafsi? Ni taasisi au kampuni? Je, ni taasisi au kampuni zipi hizo zenye urafiki na Rais? Ni wafanyabiashara au watumishi wa umma? Je, ni viongozi wa taasisi za umma?

Wengine watajiuliza zaidi, hawa marafiki wa Rais wanajihusisha na shughuli gani katika ujenzi wa uchumi wao binafsi na nchi kwa ujumla? Je, huu urafiki wao na rais wa nchi kiasi cha kushirikiana katika kuchangishana fedha za harambee unatenganishwa vipi na majukumu ya rais? Na je, kutenganishwa huko kwa shughuli za marafiki wa rais na majukumu ya rais kunaridhisha wananchi, hakuna miguno?

Kwa kuzingatia maswali haya, turejee tukio la Novemba 26, mwaka huu, ambalo Rais Jakaya Kikwete alihudhuria harambee kwa ajili ya kuchangisha fedha za ujenzi wa hosteli ya wanafunzi wenye ulemavu wa viungo na pamoja na hosteli ya wasichana, katika Chuo Kikuu cha Mtakatifu John, kilichopo Dodoma.

Harambee hiyo ilifanyika jijini Dar es Salaam katika ukumbi wa Diamond Jubilee. Katika harambe hiyo, shilingi milioni 584 zilikusanywa zikijumuisha fedha alizotoa Rais Kikwete kwa kushirikiana na “marafiki zake”.

Viongozi wa kidini walikuwapo katika hafla hiyo, ambao ni pamoja na Askofu Mkuu wa Kanisa la Anglikana Dk.Valentino Mokiwa na Mkuu wa chuo hicho, Askofu Mkuu (mstaafu) Dk. Donald Mtetemela.

Ni jambo la kupongezwa kwa juhudi hizo za Rais Kikwete kushiriki kusaidia sehemu ya jamii iliyokwishaonyesha jitihada katika maendeleo ya sekta ya elimu nchini. Katika harambee hiyo, suala la msingi kutafakari si kiwango cha mchango wa fedha kilichotolewa na Rais Kikwete.

Kuna jambo zito zaidi ya mjadala wa kiwango cha fedha alizotoa Rais. Kuna maelezo yametolewa kwamba fedha alizotoa Rais ni za kwake pamoja na marafiki zake. Hapa ndipo tunapohitaji kutafakari tukio hili na mchakato unaoendelea wa kuandika Katiba mpya.

Niazime maneno ya George Washington (the most ethical president in US) alipowahi kusema; “We must consult our means rather than our wishes.” Ndivyo hivyo ambavyo nasi, tusibaki kutamani kuwa na rais bora zaidi kimaadili bila kujua namna ya kumtengeneza.

Katika mfano wa Rais Kikwete maswali zaidi yanaibuka. Je, ni nani hao marafiki zake walioketi pamoja naye na kuchangishana fedha? Katika nchi yenye kurindika kashfa za ufisadi kama Tanzania (ushahidi ripoti za CAG), je, hao marafiki wa Rais ni nadhifu kiasi gani dhidi ya wingu hilo la ufisadi?

Katika nchi iliyojaa vitendo vya ukiukwaji wa sheria kwa mfano ya ununuzi wa umma, je, marafiki wa Rais iwe ni kampuni, taasisi au watu binafsi ni nadhifu kiasi gani katika wingu hilo la ukiukwaji wa sheria za nchi kwa lengo la kujinufaisha binafsi?

Katika nchi iliyojaa malalamiko yenye taswira kwamba baadhi ya wafanyabiashara, wanasiasa na wawekezaji ni kama wako juu ya sheria; je, ni akina nani hao marafiki wa Rais? Je, ni wakati gani ambao Rais anapaswa kutambulisha marafiki zake mbele ya umma ili kujikinga na mgongano wa kimaslahi wakati wa kutimiza majukumu yake?

Na hapa msisitizo ni marafiki ambao wanaweza kuwa chanzo cha mgongano wa kimaslahi katika utendaji kazi wa Rais, sizungumzii marafiki wa kucheza nao bao au karata. Ni busara zaidi kujenga mfumo wa kumtengeneza Rais bora zaidi kimaadili badala ya kuacha Rais ajitekezee rekodi yake ya kimaadili.

Tunaweza, kwa mfano, kuamua katika Katiba mpya iwe wakati wa kampeni au baada ya mshindi wa urais kutangazwa, aweke hadharani si tu mali zake anazomiliki kama tulivyozea, lakini kubwa zaidi atueleze marafiki zake na hasa wale ambao wanaweza kuwa na mgongano naye wa kimaslahi kati ya utendaji kazi wake kama Rais wa nchi na shughuli za kiuchumi za hao marafiki zake. Tanzania inaweza kuwa nchi ya mfano katika kudhibiti maadili ya rais, nafasi ipo tuchukue hatua.

Mungu ibariki Tanzania, Mungu ibariki Afrika


