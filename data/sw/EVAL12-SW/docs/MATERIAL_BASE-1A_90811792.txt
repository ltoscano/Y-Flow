
Waziri ataka CMSA ifundishe masoko ya mitaji

Imeandikwa na Hellen Mlacky

Imechapishwa: 20 Oktoba 2016

SERIKALI imeitaka Mamlaka ya Masoko ya Mitaji na Dhamana (CMSA) kukabiliana na changamoto mbalimbali kwa kuboresha mpango kazi wake wa kutoa elimu kwa umma na huduma zaidi kwa makundi mbalimbali katika kutekeleza jukumu lake la kuendeleza masoko ya mitaji nchini. 

Naibu Waziri wa Fedha na Mipango, Dk Ashatu Kijaji aliyasema hayo jana jijini Dar es Salaam kwenye hafla ya kukabidhi zawadi kwa washindi wa shindano la masoko ya mitaji kwa wanafunzi wa vyuo vikuu, taasisi za elimu ya juu na kutoa vyeti kwa wahitimu wa kozi ya watendaji katika masoko ya mitaji.
Dk Kijaji alisema kwa sasa bado wananchi wengi hawatambui maana ya masoko ya mitaji na dhamana na faida zake, hivyo mamlaka hiyo ina jukumu la kuhakikisha wana mbinu na mikakati ya kuwafikia wananchi.
Aliwapongeza wanafunzi 7,791 waliojitokeza kushiriki shindano hilo ambapo idadi ya washiriki 2,000 walitarajiwa kushiriki, hivyo wamevuka lengo la ushiriki kwa asilimia 290.
Mapema Ofisa Mtendaji Mkuu wa CMSA, Nasama Massinda alisema mamlaka iliendesha shindano hilo kwa vyuo vikuu na taasisi za elimu ya juu kuanzia Julai 4 mpaka Septemba 10 mwaka huu, lengo likiwa kujenga na kuongeza uelewa kuhusu fursa na faida za kushiriki na kuwekeza katika masoko ya mitaji.
Massinda alisema baada ya mchujo, wanafunzi 80 ambao ni wavulana 40 na wasichana 40 walichaguliwa baada ya kupata alama za juu ambao ni sawa na asilimia moja ya washiriki wote.
Alisema washindi hao wamegawanywa katika makundi mawili ambapo kundi la kwanza ni washindi wa insha na kundi la pili ni washindi wa maswali.
Hata hivyo, washindi wa kwanza katika kila shindano walizawadiwa Sh milioni 1.8, washindi wa pili walizawadiwa Sh milioni 1.4, washindi wa tatu walizawadiwa Sh 500,000 na washiriki wengine walizawadiwa Sh 100,000 pamoja na vyeti.
Pia alisema washiriki 12 waliopata alama za juu wanagharimiwa safari ya mafunzo nchini Ghana ambako watatembelea Mamlaka ya Usimamizi wa Masoko ya Mitaji, Soko la Hisa la Ghana na kampuni tano kubwa zinazohusika na utoaji wa huduma katika masoko ya mitaji nchini humo.


