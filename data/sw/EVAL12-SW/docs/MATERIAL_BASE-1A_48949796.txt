
Kuria aibuka mshindi katika kura ya mchujo
MWANAHARAKATI wa chama cha TNA Bw Moses Kuria ndiye atakayepeperusha bendera ya muungano wa serikali ya Jubilee baada ya kuibuka mshindi katika mchujo wa uchaguzi mdogo unaotarajiwa katika eneo bunge la Gatundu Kusini.
Bw Kuria alistahimili upinzani mkali kutoka kwa mjane wa marehemu Bi Joyce Ngugi na kutwaa ushindi kwa kuzoa kura 7, 777 zilizopigwa katika vituo vyote 12.
Bi Ngugi ambaye alikuwa akiungwa mkono na baadhi ya wabunge wa TNA wakiongozwa na Mbunge wa Gatanga Bw Humphrey Njuguna alizoa kura 6, 968.
Viongozi wa TNA katika eneo hilo walitangaza kuwa kwa sasa wanajiandaa kupata Bw Kuria kuwa mbunge wa eneo hilo licha ya kuwa anaandamwa na hatari ya kupigwa marufuku ya kuwania iwapo atapatikana na makosa ya uchochezi katika kesi yake inayoendelea mahakamani. 
Bw Kuria aliagizwa ajitokeze mahakamani kujibu mashtaka ya kuweka maandishi yaliyokuwa na madai ya uchochezi wa ghasia miongoni mwa jamii katika mtandao wake wa Facebook. 
Na MWANGI MUIRURI


