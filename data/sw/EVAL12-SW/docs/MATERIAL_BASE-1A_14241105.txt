
KUMBUKUMBU ZA MWANAHABARI FREDDY MTOI…
November 18, 2012

HAKUNA MWENYE BAYA LA KUMSEMA MTANZANIA HUYU ALIYEKUWA MUUNGWANA KUPINDUKIA…

Hakuna aliyezisikia habari za kifo cha mwanahabari na mtangazaji wa Kiswahili (aliyefanya kazi siku zake za mwisho redio mashuhuri ya BBC London) akaacha kushtuka. Baada ya kushtuka, huzuni tele.
Hakuna nliyemsikia akisema neno baya kuhusu marehemu Freddy Mtoi aliyefariki jana asubuhi hapa Uingereza.
Yeye nami tuliitana “Wajina” – heshima juu.
Freddy Mtoi alikuwa mpole kuzidi, rahisi kutabasamu, msikilizaji mzuri sana mkipiga porojo lakini hasa wakati akikuhoji. Niliwahi kumtania kuwa alinikumbusha “mtindo wa utulivu” (“laid back”, “cool”) aliokuwa nao mtangazaji mashuhuri wa Kiingereza, Michael Parkinson aliyefanya shughul ya utangazaji zaidi ya miaka 40, akastaafu 2007.

Marehemu Mtoi (kama walivyo watangazaji na wanahabari wapevu) alikuwa na mtindo huo wa akina Parkinson au magwiji wenye subira na ujuzi wa kumsikiliza na kumfanya mhojiwa ajisikie huru kusema na kujieleza; haingilii ingilii ovyo maongezi au kumtisha kwa sauti kali, makeke au kumsonga songa. Mtoi aliongea kwa upole, alituliza wasikilizaji kwa kuwaelezea na kuwaelemisha kuhusu linalotokea. Ni kama mnasogoa huku akielemisha wasikilizaji. Kama wewe mwanafunzi wa habari na utangazaji msikilize akihoji…utajifunza mengi.
Nasema hivi kwa kuwa “Wa Jina” Mtoi alinihoji mara nyingi sana kuhusu mada na matukio mbalimbali.
Mara ya mwisho ilihusu kifo cha mwanamuziki Amy Winehouse aliyefariki mwezi Julai 2011.

Kinyume na wengi walio wachoyo wa sifa na hongera, walio rahisi kudonoa wenzao kwa kutafuta tafuta dosari tu, Freddy Mtoi alikuwa tajiri wa kukubali uwezo, ujuzi, maarifa, kipaji cha anayezungumza naye. Mathalan aliupenda na kuusifia sana wimbo wangu wa “Kilimanjaro” akiuliza kwanini haujulikani ipasavyo?

Ukiyasikiliza mahojiano yake na mwana Bongo Flava, Diamond, katika blog la Jestina George (http://www.jestina-george.com/) utakubali Mtoi alivyokuwa mtangazaji mstahilimivu na mwingi wa kheri, fikra na hisia.
Mara ya mwisho tuliongea mwezi Agosti, tulipotaka kumhoji kuhusu kuhama kwa mwanasoka Robin Van Persie wa Arsenal kwenda Manchester. Siku hiyo nilikuwa na Frank Eyembe wa Urban Pulse. Bahati mbaya Mtoi hakuwa na nafasi. Siku chache baadaye nilimtafuta tena tumhoji kuhusu tamasha maarufu la Carnival London. Akanitumia ujumbe wa mwisho katika simu:
“Aisee wa jina naomba radhi sana nimebanwa na kazi sikuweza kukujibu mapema…”
Akamaliza kwa “Samahani sana tafadhali.”
Huyu ni muungwana aliyegusa mioyo ya wengi waliobahatika kuwasiliana naye…
Lakini pamoja na mawasiliano ya miaka, haikuwa rahisi kumjua.
Mathalani akifika kwangu hata chakula au kinywaji hakuwa na muda nacho. Kwake niliwahi kwenda lakini niliishia nje. Ama katoka kwenda kazini au kasafiri…
Aliijali kazi yake sana- haikuwa rahisi kumkuta katika hadhira au matukio matukio au vijiweni akipoteza muda…Alizaliwa wapi? Alisoma wapi?
Kwa sasa tumshukuru Mola kwa kutupa mtu kama huyu, adimu, adhimu, karimu….
Ahsante Wa Jina!
Mungu aiweke roho yake pema peponi.
Amina!


