Nanyereye kw'ibomba
Hari intara imwe abagore bagiye kwirega kwa Patiri iyo barenze ibigo, bashika bavuga ngo baranyereye kw'ibomba, uyo mupatiri agaca amenya ivyo ari vyo agaca ababwira ico bategerezwa gukora. Haragera igihe uyo mupatiri bamenyereye agenda haza uwundi mushasha, akama rero yumva abagore benshi bavuga yuko banyereye kw'ibomba, nawe atazi ivyo ari vyo. Vyakabaye kera aja kuraba umukuru w'iyo ntara, aramubwira yuko ategerezwa gukoresha iryo bomba abagore bose bama banyerera ko. Aravuga ati: ntihazobura uwuhavunikira. Umukuru w'iyo ntara yari abizi, aca aramubwira ko ata co, ngo navyihoze. Uyo mupatiri aca aramubwira ati: nihagira uwukomereka ntuze uvuge ngo sinakubwiye. Je mbona iryo bomba worikoresha. Arongera ati: umugore wawe we nyene muri iyi ndwi amaze kunyerera kane kuri iryo bomba!
