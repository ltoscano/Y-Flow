Mchezaji gofu Lugalo aibuka mshindi wa jumla

Imeandikwa na Luteni Selemani Semunyu, JWTZ

Imechapishwa: 24 Oktoba 2016

MCHEZAJI wa Klabu ya Gofu ya Jeshi la Ulinzi la Wananchi wa Tanzania Lugalo, Nicholous Chitanda ameibuka mshindi wa jumla katika mashindano ya wazi ya PWC Trophy yaliyofanyika juzi kwenye viwanja vya mchezo huo Lugalo, Dar es Salaam.

Chitanda aliibuka na ushindi huo na kuwashinda wachezaji wengine zaidi ya 100 waliojitokeza kutoka klabu zote nchini baada ya kupata mikwaju 74 huku kiwango chake cha uchezaji kikiwa ni tisa na hivyo kuibuka na mikwaju ya jumla net 65.
Katika Division A, ushindi ulinyakuliwa na Isack Wanyenche kutoka klabu ya Arusha baada kupiga mikwaju 69 huku kiwango chake cha uchezaji kikiwa ni tatu na hivyo kuibuka na ushindi kwa kupiga mikwaju ya jumla 66 na kufuatiwa na Juma Likuli wa Lugalo baada ya kupiga mikwaju ya jumla 68.
Kwa upande wa Division B, mshindi ni Dk James Legg wa Lugalo baada ya kupiga mikwaju 84 huku kiwango chake cha uchezaji kikiwa ni 13 na hivyo kuwa na mikwaju ya jumla 71 na kufuatiwa na Salum Mvita wa Gymkhana Dar es Salaam kwa mikwaju ya Jumla 71.
Division C kwa upande wake Reneir Kuhcmanu wa Lugalo aliibuka na ushindi katika kundi hilo baada ya kupiga Mikwaju ya Jumla 68 huku kiwango chake cha uchezaji kikiwa ni 24 akifuatiwa na Kapten Amanzi Mandengule wa Lugalo pia baada ya kupata mikwaju ya Jumla 69 huku kiwango chake cha uchezaji kikiwa ni 19.
Kwa upande wa Kundi la Wazee Katibu Mkuu wa Wizara ya Ulinzi na Jeshi la Kujenga Taifa Job Masima alishinda kwa kupiga Mikwaju ya Jumla 75 huku kiwango chake cha uchezaji kikiwa ni 18 akifuatiwa na Balozi Clemence Sanga aliyepiga mikwaju ya Jumla 78 huku kiwango chake cha Uchezaji kikiwa ni 16.
Wanawake kwa upande wa kundi lao Chiku Elias wa Lugalo aliibuka na Ushindi kwa Mikwaju ya Jumla 76 huku kiwango chake cha uchezaji kikiwa ni 10 na kufuatiwa na Vicky Elias wa Lugalo kwa mikwaju ya Jumla 78 huku kiwango chake cha uchezaji kikiwa ni Nane.
Katika upande wa wachezaji wa kulipwa, Nuhu Mollel wa Arusha aliibuka mshindi, watoto Junior Simon wa Lugalo aliibuka na ushindi baada ya kupiga mikwaju ya jumla 70 na kwa upande wa wachezaji wasaidizi Hendrick Nyenza wa Lugalo aliibuka mshindi kwa mikwaju 78 akifuatiwa na Deo Hassan wa Lugalo. MWISHO.


