
Kwa rushwa hii ya mabilioni, njia ya urais ni giza nene Nov 01, 2012

CHAGUZI za ndani ya Chama cha Mapinduzi (CCM) mwaka huu, zimejipambanua kwa jambo moja kubwa: malalamiko ya matumizi makubwa ya rushwa kama njia ya kupata uongozi.

Tumesikia malalamiko mengi kwenye vyombo vya habari na hata kutoka kwa watu (walioshuhudia na wengine wakiwa waathirika wa moja kwa moja na kadhia hiyo) kwamba fedha ndio umekuwa msingi mkubwa ‘ulioendesha’ chaguzi hizi.

Kuanzia kwenye mashina hadi kwa ‘vigogo’ kama vile kina Sumaye, Kusila na wengineo, kila mmoja amesikika ‘akilia’ namna rushwa ‘ilivyomshughulikia’ na baadhi yao (kwa mujibu wa madai yao) kunyimwa fursa za uongozi kwa sababu hawakutoa rushwa.

Kilio au malalamiko haya yamechagizwa zaidi na Mwenyekiti wa CCM, Rais Jakaya Kikwete aliyesikika pia wakati akiwahutubia vijana wa CCM wakati wa uchaguzi wao, akikemea kuhusu rushwa. Hata hivyo naye aliingia katika mlolongo wa wanaoshangaa na kulalamika tu kuhusu rushwa ndani ya uchaguzi huo.

Ni kwa mfululizo wa hayo yaliyotokea, na malalamiko yaliyotolewa, na yanayoendelea kutolewa, ni dhahiri kuwa kweli rushwa ndio imeupambanua au ndio imekuwa sifa kuu ya chaguzi mbalimbali ndani ya CCM kwa mwaka huu.

Ni tofauti kabisa na sehemu nyingine duniani, na hata tulivyokuwa kama taifa miaka iliyopita.

Kwa mfano, wakati Marekani wakijiandaa kupiga kura kumchagua Rais wao siku chache zijazo, kinachojipambanua katika kampeni za wagombea, na kwenye vyombo vya habari ni watu kujadili masuala yanayohusu mustakabali wa taifa lao. 

Wanachojadili Wamarekani katika kipindi hiki ni masuala kama vile, Obama na Romney, nani sera zake zinaleta mustakabali bora wa Marekani juu ya masuala ya nje ya nchi; kuhusu ajira na masuala mengine kwa ajili ya maendeleo ya Wamarekani. Hawaulizani nani amejipanga kutoa rushwa zaidi wakati wa uchaguzi; hawaulizani nani wapambe wake wana ‘ukwasi’ sana ili kama ni kupokea rushwa watu wajiandae kupokea nyingi zaidi.

Sasa kwa upande wetu haya yanayohusu rushwa ndio yametawala. Pamoja na watu au wagombea kujinadi kwa sera (ambalo naamini limefanyika kinafiki kwa sehemu kubwa), kilichowapambanua zaidi wagombea hawa (na hata kutiliwa mkazo na vyombo vya habari), ni uwezo wa kutoa fedha nyingi, na namna ipi ambayo ilitumika katika utoaji wa fedha hizo, ili kushinda na kupata uongozi.

Sambamba na matumizi haya ya rushwa, kinacholeta hofu zaidi ni taarifa ambazo zimekuwa zikiambatana na hali hiyo kuwa, rushwa hii haitoki bure. Bali ni mitandao au mtandao ulioratibiwa vizuri ili kufanikisha malengo ya mtu au watu fulani kwa ajili ya urais, mwaka 2015.

Hili ndilo tatizo kubwa ambalo liniweka katika hali ya kujiuliza maswali lukuki juu ya safari yetu na huko tunakoelekea kama taifa. Kati ya maswali haya ni pamoja na; mosi, kutokana na mwenendo wa mambo, fedha zilizopangwa kutimiza azima ya mtu au watu hao (wanaotaka urais) inaonekana ni nyingi mno.
Mathalani, imeripotiwa ikidaiwa kuwa yupo mgombea wa uenyekiti wa “CCM Mkoa” mmojawapo zilitengwa Sh. milioni 300 ili kumng’oa. Sasa, ikiunganishwa kwamba katika mikoa na jumuiya mbalimbali ni fedha nyingi zimetumika ili watu au mtu fulani ashinde, fedha hizi zote chanzo chake ni wapi hasa?

Pili, kulingana na chanzo cha fedha hizi zote, je, wanaozitoa matarajio yao, zaidi ya huo urais, wanazirudisha vipi? (maana tunajua fika kuwa hakuna kitu cha bure mahali popote). Kwa maneno mengine, uongozi huo ni mithili ya biashara fulani ambapo, wanaopata uongozi ni dhahiri kwamba lengo lao la msingi kamwe haliwezi kuwa ‘huo uongozi’, bali ni kurudisha ‘mtaji’ ulioutumika katika kupatikana kwa uongozi huo, na hatimaye ipatikane pia faida juu yake.

Tatu, ifahamike kuwa, aongozaye watu fulani maana yake amepewa dhamana kutokana na uwezo au ubora wake kati ya wenzake katika jumuiya husika. Mpiga mbizi bora, huwaongoza (au huwa nahodha wa) wapiga mbizi wenzie. Mcheza soka aliye bora (kwa uchezaji na nidhamu) katika timu ndiye hupewa unahodha. Hata kwa majambazi, aliye bora katika ujambazi ndiye hupewa kuongoza kikosi cha majambazi.

Kwa mstari huo huo hapo juu, kama sasa tumeamua kuwakabidhi madaraka walio bora katika kutoa rushwa, je, tunataka kudhihirisha kuwa tumekubali sasa rushwa iwe ‘mfumo halali’ wa maisha yetu, na hivyo basi ni ‘halali’ hawa watoa rushwa kupewa dhamana ya uongozi?

Pamoja na hayo, matumizi makubwa ya fedha kama hayo, kama nilivyosema hapo awali, yanaendana si tu na kurejesha gharama mtu aliyotumia, bali pia kuwalipa fadhila wapambe waliosadia upatikanaji wa fedha hizo. Kwa msingi huu kama fedha zinazotumika ni nyingi kupindukia, pia hata waliosaidia upatikanaji wake ni wengi sana.

Vivyo hivyo, uongozi utakaopatikana utaendana na kuwalipa fadhila wapambe hao ‘waliouweka’ madarakani’. Hii yaweza kuwa kwa njia ya ‘kugawiana’ uongozi na njia nyingine zinazofanana na hiyo.

Mwalimu Nyerere aliwahi kusema kuwa hatuna budi kumwogopa yeyote anayekimbilia kwenda Ikulu. Maana yake, wanaokimbilia kwenda Ikulu kwa mbinu zozote, hasa haramu kwa njia ya fedha, kama tunavyoshuhudia, wanautaka urais kwa maslahi yao binafsi na si ya taifa. Na kama tumeruhusu tu hali hii, basi tunakoelekea kama taifa giza nene linatusubiri.


