
Kamanda Mpinga polisi jamii bado wanakamata pikipiki

Imeandikwa na Namsembaeli Mduma

Imechapishwa: 05 Septemba 2016

NAKUMBUKA iliwahi kukatazwa raia wanaotambulika kama polisi jamii au wana-ulinzi shirikishi, kuvamia waendesha pikipiki (bodaboda) barabarani na kuwachomolea funguo kwa lengo la kuwakamata. 

Suala hilo lililalamikiwa sana na waendesha pikipiki hasa za biashara, pamoja na wananchi wengine wakiwemo wasafiri ambao kwa namna moja au nyingine walikuwa wakipata usumbufu kutokana na ukamataji huo usiozingatia taratibu wala sheria. 
Hoja kubwa iliyokuwa ikizungumzwa na hata baadhi ya vyombo vya habari, zikiwemo televisheni, redio na magazeti, kuifanya kuwa mada muhimu ya kujadiliwa kwa kushirikisha wananchi, ni ukamataji wa hovyo wa pikipiki hizo ambazo wakati mwingine huwa kwenye mwendo.
Pia, uwezekano wa wezi, majambazi au wahalifu wengine kupata mwanya wa kutekeleza uhalifu walioukusudia kwa kujifanya kuwa ni askari wa usalama barabarani, wana-ulinzi shirikishi au Polisi Jamii, pindi wanapozikamata pikipiki hizo nao ulikuwa ukijadiliwa na wananchi kuiona hatari ikiwa wakamataji hao wangeendelea kupewa nafasi.
Hiyo ni kwa sababu, walikuwa wakivaa kiraia na wengi wao hawakuwa wakivaa vitambulisho vinavyoonesha kuwa ni ulinzi shirikishi au Polisi Jamii, bali wakati wote walitaka waonekane kuwa ni askari wa usalama barabarani wenye mamlaka ya kuamrisha jambo lolote wakati wa kukamata pikipiki hizo.
Hatua hiyo ilionekana kuwa kikwazo kwa wananchi si tu wenye pikipiki au wanaoendesha na kupakia pikipiki kama abiria, bali wote wasiopenda uhalifu ushamiri, walikuwa wakiuliza iwapo kuna namna yoyote jambazi au mhalifu mwingine anaweza kutofautishwa na wakamataji hao wakati hatihati za ukamataji zinapoanza.
Bila ubishi, jibu ni "Hakuna namna". Kwa yeyote aliyewahi kushuhudia ukamataji wa hovyo wa watu hao atakuwa shahidi yangu kwamba ulikuwa ni mwanya na pengine labda kuna waliopoteza pikipiki zao kwa njia hiyo kutokana na wasio na hata ukaribu na hao wana-ulinzi shirikishi au Polisi Jamii kujifanya kuwa ni miongoni mwao na kufanya ukamataji huo.
Ninaamini kuwa wapo waliopata fedha kupitia njia hiyo, jambo ambalo si halali, ndio maana kelele za wananchi zilikuwa nyingi zikitaka wakatazwe.
Kwa bahati nzuri Kamanda Mpinga aliliona hilo na kulitolea maelezo na hata kupiga marufuku watu hao, wasikamate waendesha pikipiki, bali wawaachie wahusika wafanye kazi yao. Hilo lilikuwa jambo la busara sana na hatukuwaona tena barabarani kwa kipindi kirefu hadi hivi karibuni, baada ya Rais John Magufuli kutaka kazi za Jeshi la Polisi zifanywe na Polisi na si raia.
Kuanza kuonekana kwa watu hao wanaojificha kwenye mgongo wa rafiki zao wenye uhalali wa kukamata wanaofanya makosa barabarani, kunazua hofu ile ile ya awali kwa watu hususan wanaoendesha pikipiki , abiria na wananchi wengine kwamba kinachokatazwa ni nini na kinachofanywa ni nini?
Kituo sugu cha kukamata pikipiki kwa mtindo huo wa hovyo wa kuchomoa funguo, huku kazi hiyo ikifanywa na hao wanaodaiwa kuwa ni marafiki wa wenye uhalali wa kukamata, tena wakiwa kiraia na muonekano unaoonesha wazi kuwa si askari wala si maofisa wa Mamlaka ya Mapato Tanzania (TRA) au kampuni inayotakiwa kukamata wakosaji barabarani ni Buguruni, pembeni ya daraja jipya lililotengenezwa maalumu kwa ajili ya waenda kwa miguu kuvuka.
Kwa waraka huu, ninakuomba Kamanda Mpinga ufanye uchunguzi wako ili tusirejee kwenye hali ile iliyokuwa kero karibu kwa kila mtu.
Aidha, tunaomba useme na askari wa kitengo chako wasiwafumbie macho wanaoingilia kazi yao, kwa sababu wakati mwingine watu hao wanaoingilia kazi hiyo ya kukamata wanakuwa chanzo cha ajali za barabarani kutokana na ukamataji wao usiozingatia tararibu wala kuwa na tahadhari.
Zaidi ya hayo, ninapenda kuwapongeza askari wa usalama barabarani hasa wanaovaa sare kwa juhudi zao za kuelimisha wanaowakamata barabarani. Nimeona mara kadhaa wakitoa onyo na elimu ili makosa yasirudiwe. Pongezi kwako pia.


