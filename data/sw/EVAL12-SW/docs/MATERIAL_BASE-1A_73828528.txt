Kocha wa Mbao Fc aomba kuaminiwa

Imeandikwa na Alexander Sanga

Imechapishwa: 27 Septemba 2016

KOCHA mkuu wa timu ya Mbao Fc ya Mwanza, Etienne Ndairagije amewaomba mashabiki wa timu yake na wapenzi wa soka waendelee kuwaamini. 

Akizungumza na gazeti hili kwa njia ya simu jana, kocha Ndairagije alisema timu yake itacheza kama fainali katika kila mechi na kuhakikisha inamaliza ligi katika nafasi za juu.
Timu hiyo leo ina kibarua kigumu dhidi ya Ndanda kwenye uwanja wa nyumbani CCM Kirumba ambapo kocha Ndairagije alisema watahakikisha wanapambana kubaki na pointi zote tatu.
“Hatujawahi kushinda mbele ya mashabiki wetu, tunaamini mechi yetu na Ndanda Fc ni moja kati ya mechi tutakazoshinda nyumbani, shukrani sana kwa mashabiki wetu waendelee kutupa sapoti kwa kipindi kigumu tulichopo,” alisema Ndairagije.
Kocha Ndairagije alisema atahakikisha kila mechi wanacheza kama fainali ili kuweza kupata pointi tatu.
Ndairagije amesema haiogopi timu ya Ndanda Fc licha ya kuifunga Azam Fc.
“Hatujali matokeo iliyopata Ndanda dhidi ya Azam Fc hata sisi tulipokuwa ugenini hatukufanya vibaya tulicheza mechi mbili na kushinda moja na moja tukatoka sare katika pointi 6 tukapata pointi nne,” alisema.
Mbao Fc ipo katika nafasi ya 14 kwenye msimamo wa ligi baada ya michezo sita iliyocheza ambapo imepoteza mitatu, imetoka sare miwili na kushinda mmoja.


