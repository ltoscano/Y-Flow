Tumuombe Kikwete aendelee kujitoa mhanga
Sep 05, 2013

MCHAKATO wa wananchi kutoa maoni moja kwa moja na rasmi kuhusu Katiba Mpya umehitimishwa wiki iliyopita kupitia mabaraza ya katiba ya wilaya yaliyosimamiwa na Tume ya Mabadiliko ya Katiba, pamoja na mabaraza huru yaliyoundwa na taasisi mbalimbali.
Binafsi nilishiriki katika mijadala ya mabaraza ya katiba nikiwa mjumbe wa Baraza la Katiba la Wilaya ya Kinondoni lililofanyika kuanzia Agosti 23 hadi 25, 2013 jijini Dar es Salaam. Kama ilivyotarajiwa, na kama ilivyokuwa katika mabaraza mengine yaliyoundwa na tume, makada wa CCM walijazana katika Baraza letu la Kinondoni. Kwa makadirio ya haraka takriban asilimia 95 ya Baraza letu liliundwa na makada wa CCM.
Baraza la Wilaya ya Kinondoni lilibahatika pia kuwa na watu wachache wenye uelewa mpana juu ya mambo ya katiba, wakiwemo wanasheria waliobobea kama vile Profesa maarufu wa sheria na Makamu Mkuu Chuo Kikuu cha Bagamoyo, Profesa Costa Mahalu. Walikuwepo pia makamanda wachache wa CHADEMA katika Baraza, hili wakiwemo madiwani katika kata mbalimbali za Wilaya ya Kinondoni. Pamoja na ukamanda wao waliweza kutoa maoni yao kwa uhuru bila kujali chama chao kina msimamo gani juu ya Katiba Mpya.
Na hii ni tofauti kubwa niliyoiona kati ya makada wa CCM na makamanda wa CHADEMA; kwamba makada walikuwa wanaimba msimamo waliokaririshwa na chama chao, lakini makamanda waliozungumza kwa huru mawazo yao wenyewe na katika baadhi ya hoja walienda kinyume kabisa na msimamo wa chama chao.
Bahati mbaya ni kwamba pamoja na wingi wao, makada wengi wa CCM walikuwa dhaifu sana kwa hoja na walikuwa wamekaririshwa kuimba mambo ambayo hawayaelewi. Ilifika mahala baada ya kuzidiwa hoja walihoji kwa nini hatupigi kura kwa kila hoja ili ijulikane wangapi wanaunga mkono hoja husika, jambo ambalo halikuwa lengo la mabaraza haya.
Ilibidi Mwenyekiti wa Tume Mzee Joseph Sinde Warioba aingilie kati mara kwa mara mjadala pale ambapo makada walikuwa wanajaribu kulazimisha jambo ambalo halina mantiki. Jaji Warioba alionekana kuwaudhi sana makada kwa kiwango cha kumzomea pale aliposisitiza mara kwa mara kwamba kinachoongaliwa hapa sio wingi wa watu wanaounga au kupinga hoja fulani, bali uzito wa hoja inayotolewa. Nilishangazwa pia na utamaduni mpya ndani ya CCM wa kuzomea na kuongea kwa jazba kitu ambacho huko nyuma hakikuwepo.
Kama ilivyokuwa katika mabaraza mengine ya wilaya, hoja kubwa iliyotawala mjadala ni kuhusu muundo wa Serikali ya Muungano, na kwa mbali juu ya uwepo wa maadili ya uongozi ndani ya Katiba ya Muungano. Makada wa CCM walikuwa wamekaririshwa kuimba kwamba mfumo wa serikali tatu ni ghali na ni kuwasaliti waasisi wa Muungano kuachana na mfumo wa serikali mbili.
Pamoja na kuelimishwa vizuri juu ya historia ya Muungano na kusaidiwa kukokotolewa mfano wa hesabu unaonyesha bayana kwamba mfumo wa serikali tatu si ghali kuzidi mfumo wa serika mbili, bado kila kada aliyesimama aliimba wimbo wa serikali mbili bila hoja za kimantiki. Makada pia walikaririshwa wakate uwepo wa maadili ya viongozi ndani ya Katiba, lakini bila sababu za msingi. Makada walikubaliana kwamba maadili ya viongozi ni muhimu, lakini yasiwepo kwenye Katiba.
Ukiwauliza kwa nini hawana jibu zaidi ya kwamba yatungiwe sheria. Sababu pekee ya kukataa ni ukada na kutii msimamo wa chama chao. Ilifika mahala mimi nikiwananga makada, kwa minajili ya utani wa CCM na CHADEMA, kwamba nyie hamuwezi kujifanya makada zaidi ya kada Jaji Joseph Warioba au makada wengine katika tume waliopendekeza mfumo wa serikali tatu, akiwemo Dk. Salim Ahmed Salim na Mzee Joseph Butiku.
Nikawaeleza pia kwamba wengi wa watu waliowahi kupendekeza mfumo wa serikali tatu ama walikuwa makada wa CCM au waliteuliwa na serikali hii ya Chama cha Mapinduzi. Hawa ni pamoja na marehemu Jaji Mkuu wa zamani Francis Nyalali, Jaji Kisanga na sasa Jaji Warioba, ambaye ni kada maarufu wa CCM.
Nilichojifunza katika kushiriki kwangu mjadala wa baraza la katiba ni kwamba CCM bado hawaelewi kwa nini nchi inaingia gharama kubwa kiasi hiki katika kuandika Katiba Mpya. Na itabidi tuendelee kuwaelimisha kwamba sababu ya msingi sana kimaudhui kwa nini mahitaji ya Katiba yalionekana ni kuhusu muundo wa serikali ya Muungano. Kung’ang’ania kubaki na mfumo wa serikali mbili ni sawa na kusema hatuna haja ya Katiba Mpya.


