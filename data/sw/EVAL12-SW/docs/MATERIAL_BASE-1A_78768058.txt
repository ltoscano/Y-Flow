
Tabora yalipuka kwa Fiesta

Imeandikwa na Mwandishi Wetu

Imechapishwa: 11 Septemba 2016

BAADA ya mkoa wa Shinyanga, Tamasha la Tigo Fiesta 2016 limewafikia wakazi wa mkoa wa Tabora na vitongoji vyake kwa kishindo cha hali ya juu na kuufanya Uwanja wa Ali Hassan Mwinyi ulipuke kwa shangwe usiku wa kuamkia jana.

Msanii Nandy aliyefungua pazia la tamasha hilo alianza na wimbo wake Gusagusa uliowaamsha mashabiki na kulipuka kiasi cha kumfanya kupagawa jinsi mashabiki walivyokuwa wakiimba naye na kuendelea na nyimbo zake nyingine. 
Naye msanii Ben Paul aliyeingia na staili ya aina yake huku akipokewa na mashabiki, nyimbo zake ziliwakuna ikiwemo Moyo mashine na baadaye kushirikiana na Jux kwenye wimbo Nakuchana.
Mashabiki walikuwa wakisubiri kwa hamu kuwaona wasanii Shilole na Nuh Mziwanda watafanya nini.Alianza Nuh na nyimbo tofauti tofauti ndipo mwisho akamaliza na wimbo uliomzolea sifa wa Jike Shupa, kabla hajashuka jukwaani aliwauliza wanaTabora “ jamani wana Tabora nimewakosea nini mimi,” na kuamsha kelele.
Msanii Shilole alipoingia kama ilivyo ada alianza na wachezaji shoo wake kwa kuonesha uhodari wa kutawala jukwaa, kisha kuendelea na nyimbo zake, nae kabla hajamaliza akauliza swali: “Nani anapenda kuwa na mume boya?” Mashabiki walimjibu “hamna” hali iliyoamsha hisia kwamba alikuwa akimpiga kijembe mpenzi wake za zamani, Mziwanda.


