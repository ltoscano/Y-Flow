
Camel Oil wakwama kuinunua IPTL Dec 27, 2012

HATUA ya Mahakama ya Rufani nchini kutengua uamuzi unaohusu kuikabidhi kampuni ya kuzalisha umeme ya Independent Power Tanzania Ltd (IPTL) kwa mfilisi umezima jaribio la kuiuza kampuni hiyo lililolenga pia kuchukua fedha kutoka Benki Kuu ya Tanzania (BoT).
Uamuzi huo wa marejeo ya kesi (CR) namba 1, 211, uliotolewa wiki iliyopita na majaji watatu wakiongozwa na Jaji Mkuu, Chande Othman, umetengua uamuzi wa awali uliotolewa na Mahakama, kuhusiana na kuikabidhi IPTL kwa mufilisi, uamuzi ambao umeathiri mkakati wa mauzo ya kampuni hiyo tata kwa kampuni ya mafuta ya Camel Oil Limited.
Taarifa za kimahakama zinaonyesha kwamba uamuzi wa Mahakama ya Rufani, unafuta uamuzi ulioipa Wakala wa Usajili, Vizazi na Vifo (RITA) jukumu la kuisimamia IPTL, jukumu ambalo lilikuwa linaipa taasisi hiyo mamlaka ya kuendesha shughuli za kampuni hiyo. 
Kabla ya uamuzi huo, majadiliano yalikuwa yakiendelea, na Novemba mwaka huu, uliandaliwa mkataba wa awali (nakala tunayo) ambao ulikuwa unataka pande zote husika kuondoa mashauri yaliyopo mahakamani, Ijumaa iliyopita (Desemba 21,
2012), kabla ya uamuzi wa Mahakama ya Rufani wa Desemba 17, 2012 kutoka.
Hata hivyo, kumekuwa na kikwazo kutoka serikalini na baadhi ya wanahisa ambao wameonyesha kutilia shaka makubaliano hayo ambayo yangeilazimu Serikali kupitia BoT, kutoa kiasi cha Dola za Marekani milioni 115 (zaidi ya bilioni 115) zilizowekwa na Shirika la Umeme Tanzania (TANESCO) kama malipo kwa IPTL.
Hofu kubwa kutoka kwa baadhi ya wadau ni mgawanyo wa fedha hizo na malipo kutoka kwa mnunuzi, ikilinganishwa na fedha zitakazotoka BoT, kiwango kinachoonyesha utata katika ukokotoaji wa malipo kulingana na hisa.
Katika makubaliano hayo ya awali, Camel Oil, ilipanga kununua asilimia 70 ya Kampuni ya Mechmar au Standard Chartered Bank Honkong (CBHK) ndani ya IPTL kwa dola za Marekani milioni 115 (USD 115), na hapo hapo BoT kulipa kampuni hiyo kiwango hicho hicho.
Kampuni hiyo ya mafuta ingenunua pia asilimia 30 ya hisa za kampuni ya VIP Engineering kwa dola za Marekani milioni 70 (zaidi ya bilioni 70) pamoja na gharama za kesi mahakamani zinazokadiriwa kufikia dola za Marekani milioni sita (zaidi ya bilioni sita) na hivyo kufikia dola milioni 76 (zaidi ya bilioni 80). 
Katika makubaliano hayo, imeelezwa kwamba pande zote husika zitalazimika kusitisha mara moja shauri lililoko mahakamani ikiwa ni pamoja na mchakato wa ufilisi uliokua chini ya RITA.
Katika makubaliano hayo, Benki Kuu ya Tanzania (BoT) inatajwa kuhusishwa kutokana na kuwa na fedha zilizokuwa zinakusanywa kama malipo kwa ajili ya IPTL kutoa huduma kwa Shirika la Umeme Tanzania (TANESCO).
Benki Kuu kupitia akaunti maalumu imekuwa ikihifadhi malipo ya IPTL kutokana na kuzalisha umeme katika akaunti maalumu (Tegeta Escrow A/C), fedha ambazo zilikuwa zikisubiri kukamilika kwa shauri lililopo mahakamani.
Kwa muda mrefu sasa kumekuwa na utata kuhusiana na fedha za IPTL zilizopo BoT, huku baadhi ya watu wakiwamo wabunge wakihofia fedha hizo kuweza kuchukuliwa kinyemela.
Tayari kuna Azimio la Bunge linalotaka suala hilo kumalizwa haraka nje ya mahakama ili fedha hizo kutumika katika kumaliza madeni ya TANESCO na kuichukua mitambo ya IPTL ili ibadilishwe na kutumia gesi na hivyo kupunguza makali ya bei na uhaba wa umeme nchini.
Mwenyekiti wa Kamati ya Bunge ya Hesabu za Mashirika ya Umma, Zitto Kabwe, ambaye kamati yake ndiyo iliyowasilisha mapendekezo yaliyotoa azimio hilo, aliwahi kusema “uamuzi wowote utakaofikiwa kuhusiana na IPTL unapaswa kuzingatia azimio la Bunge.” Kwa mujibu wa kumbukumbu rasmi za Bunge (hansard) azimio ambalo linahusu IPTL lilitolewa Aprili 29, 2000 likiwa na maelezo ya kuitaka Serikali na wadau wengine wa suala hilo kuzingatia zaidi maslahi ya Taifa katika maamuzi yao.
“Suala la IPTL limalizwe kwa haraka nje ya Mahakama ili kuharakisha ubadilishaji wa mtambo huo ili utumie gesi na hivyo kuongeza uzalishaji wa umeme wa megawati 100 ambao unatakiwa hivi sasa ambapo kuna nakisi kubwa ya umeme na hivyo kupelekea mgawo unaoumiza uchumi wa nchi,” inaeleza sehemu ya azimio hilo la Bunge na kuendelea;
“Katika kutekeleza hili la IPTL lazima izingatiwe kwamba IPTL iliitapeli nchi na TANESCO wamewalipa wamiliki zaidi ya kiasi cha fedha ambacho walipaswa kulipwa na TANESCO…..Serikali inatakiwa itumie ushahidi wote uliopo kuhakikisha kuwa kiwango cha fedha kilichopo kwenye akaunti maalumu (Escrow account) ndicho kinatumika kumaliza madeni na kufanyia marekebisho mtambo huo ili utumie gesi bila kuhitajika kwa Serikali kutoa fedha nyingine….” Suala la utapeli uliofanywa na IPTL liligusiwa pia na Waziri Mkuu, Mizengo Pinda bungeni alipokuwa akiwasilisha taarifa ya utekelezaji wa maazimio ya Bunge kuhusiana na kashfa ya umeme wa Richmond, akisema kwamba TANESCO wanaidai IPTL fedha walizolipa kwa makosa kama gharama za uzalishaji (Capacity Charge).
Mgogoro uliopo baina ya TANESCO na IPTL unatokana na kutokubaliana kwa pande zote mbili kuhusu kiwango cha gharama za uzalishaji kinachotozwa na IPTL.
Kwa mujibu wa mkataba wa kuuziana umeme kati ya IPTL na TANESCO, inapaswa kukokotolewa kwa kuzingatia mtaji kwa asilimia 30 na faida ya asilimia 22.31 uliopaswa kuwekezwa ambao ni dola za Kimarekani 36.54 milioni wakati IPTL ilipoanza kuzalisha umeme na kuanza kuiuzia TANESCO Januari 2002.
Uchunguzi uliofanywa na TANESCO na asasi nyingine umegundua kwamba mtaji halisi wakati IPTL inaanza kuzalisha umeme ulikuwa Sh 50,000 tu, hivyo mtaji huo ndio unaostahili kutumika kukokotoa gharama za uzalishaji inayolipwa na IPTL na si vinginevyo.
Baada ya uchunguzi wa TANESCO iligundulika ya kuwa hadi Mei, 2008, TANESCO ilikwisha kuilipa IPTL jumla ya Sh. bilioni 221 tangu waanze kuzalishaji Januari, mwaka 2002.
Kauli ya Katibu Mkuu Nishati

Akizungumzia suala hilo la IPTL, Katibu Mkuu wa Wizara ya Nishati na Madini, Eliakim Mwaswi aliyepo kijijini kwake Magoto kwa likizo amemwambia mwandishi wetu:
“IPTL ni kampuni binafsi, sisi kama Serikali hatuwezi kuingilia mchakato wa mauzo moja kwa moja, isipokuwa tunachokifanya ni kuhakikisha maslahi ya Taifa yanalindwa.
“Kwa mfano, kuna fedha zilizoko kwenye akaunti maalumu Benki Kuu, kati ya fedha hizo zipo pia za TRA na hata TANESCO, ni lazima tulinde maslahi ya nchi yetu hata kama hatupaswi kuingilia moja kwa moja mchakato wa mauzo ya kampuni hiyo.” Alipoulizwa kama anazo taarifa za kuuzwa kwa kampuni hiyo Maswi alisema: “ Nipo kijijini likizo, bado taarifa hizo sijazipata, lakini msimamo wetu wizarani wakati wote utakuwa ni kulinda maslahi ya nchi kwanza.” Kauli ya Ofisa Mtendaji Mkuu RITA

Kwa upande wake, Ofisa Mtendaji Mkuu wa RITA, Philip Saliboko, alimwambia mwandishi wetu; “Nilisikia kuna waliotaka kununua IPTL miezi minne iliyopita, lakini baada ya hapo sikusikia chochote. Sina hizo taarifa.
“Lakini kama kuna mchakato wa kuuzwa IPTL ni jambo la furaha, kwa sababu suluhisho la suala hilo lipo katika maeneo mawili. Kwanza ni njia ya Mahakama, pili ni kuuzwa kwa IPTL. Kwa hiyo kama kuna mchakato wa kuuza ni jambo zuri.
Kauli ya Zitto Kabwe

Naye Mwenyekiti wa Kamati ya Hesabu za Mashirika ya Umma, Zitto Kabwe, ambaye ni Mbunge wa Kigoma Kaskazini katika mawasiliano yake na mwandishi wetu alisema; “Fedha zilizoko kwenye Tegeta Escrow Account ni zaidi ya shilingi bilioni 200 sasa. Hizo pesa haziwezi kuwa sehemu ya mauzo ya mtambo wa IPTL na Azimio la Bunge linasema fedha hizo ndiyo zitageuza mtambo huo kuwa wa gesi na kulipa madeni ya IPTL. Kuuza IPTL bila ruhusa ya Bunge ni kuingilia uhuru wa Bunge (contempt of parliament) na atakayeidhinisha mauzo hayo anapaswa kufungwa jela kwa kukiuka maagizo ya Bunge.”
Mbali na maelezo hayo ya sasa, Zitto pia aliwahi kusema; “Mahakama Kuu tayari imeamua kuiweka IPTL chini ya mufilisi, Ofisi ya Kabidhi Wasii Mkuu, na majadiliano ya kumaliza suala hili kwa haraka yanaendelea ili Benki iliyokopesha IPTL, TRA, wabia wa IPTL (Mechmar na VIP Engineering) na TANESCO kila mmoja apate anachostahili na nchi ipate umeme inaouhitaji sana.
“Kuichukua IPTL na kuigeuza ili itumie gesi itaokoa Sh. bilioni 9 kila mwezi na kupunguza kwa kiasi kikubwa gharama za kununua umeme na kuliwezesha TANESCO kujiendesha kwa faida.” Mradi wa IPTL umekuwa katika mjadala wa muda mrefu ikiwa ni pamoja na kuhusishwa na rushwa, lakini hadi sasa hakuna hatua zozote zilizochukuliwa dhidi ya wahusika pamoja na kuwapo hadi hati za viapo kuthibitisha kuwapo kwa rushwa wakati wa mchakato wa mradi huo.


