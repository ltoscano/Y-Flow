
Serengeti Boys tupo nyuma yenu

Imeandikwa na Mhariri

Imechapishwa: 01 Oktoba 2016

KESHO ni ‘fainali’ kati ya Tanzania na Congo- Brazzaville wakati timu zao za vijana chini ya umri wa miaka 17 zitakapopambana kuwania tiketi ya kufuzu fainali za Kombe la Mataifa Afrika kwa vijana wa umri huo. 

Fainali hizo zimepangwa kufanyika Madagascar mwakani na Tanzania inawania kufuzu kwa mara ya kwanza tangu ipate mkosi wa kuondolewa ilipofuzu mwaka 2005 zilipofanyika Gambia.
Shirikisho la Soka Afrika (CAF) lilifikia hatua ya kuiondoa Tanzania kwenye michuano hiyo baada ya kubainika ilimtumia mchezaji aliyezidi umri.
Kesho Tanzania, kupitia kikosi chake cha vijana hao Serengeti Boys inawania tena nafasi hiyo, ikiwa salama bila makandokando yoyote kwa maana ya kuwa na wachezaji waliozidi umri kama miaka iliyopita.
Serengeti Boys inaingia uwanjani ugenini Congo- Brazzaville ikiwa mbele kwa mabao 3-2 iliyoyapata katika mechi ya kwanza iliyochezwa Dar es Salaam wiki mbili zilizopita.
Hivyo matokeo hayo yanawalazimu vijana hao wa kocha Bakari Shime kulinda mabao yao, lakini huku wakihakikisha wanaongeza mengine ili kuwa salama na hatimaye kufuzu fainali hizo ambazo ama kwa hakika Tanzania inasubiri kwa hamu tukio hilo. Kila mmoja yupo nyuma ya timu hiyo, kuanzia serikali, wadau wa michezo na wananchi wote kwa ujumla.
Hilo ni tukio la watanzania wote na tunasema tupo nyuma yenu kwa hali na mali katika mechi hiyo. Tunaamini maandalizi mliyoyafanya chini ya makocha wenu mmeyashika vilivyo na hakuna shaka mambo yatakuwa mazuri hiyo kesho.
Kama alivyozungumza kocha wa timu hiyo, Shime kwamba kikosi chake kipo vizuri na anakiamini kitapata matokeo mazuri kesho, nasi hatuna wasiwasi juu ya hilo kutokana na mpira uliopigwa na vijana hao katika mechi zilizopita.
Tunaamini, mpaka hapo walipofika vijana hao wamepata uzoefu wa kutosha wa michuano ya kimataifa na hakuna kitakachowababaisha tena.
Wenyeji Congo wanaaminika kuwa na fitna za kisoka za hapa na pale na hilo limekuwa likizungumzwa mara kwa mara, hatuna shaka benchi la ufundi mmeshazungumza ipasavyo na vijana hao wasihadaike wala kufadhaika na hali yoyote isiyo ya kiungwana watakayoiona huko.
Kila la heri Serengeti Boys, watanzania wote tupo nyuma yenu tukiwasubiri kwa hamu kuu. Mnaweza.


