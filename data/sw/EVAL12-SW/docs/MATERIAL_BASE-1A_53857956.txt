
Kinamama wachawi wapewa makataa wahame soko upesi
KAPENGURIA SOKONI AKINA mama wanaofanya biashara katika soko hili wameapa kuwachukulia hatua kali wanawake wanaoendeleza visa vya ushirikina ili kuwavutia wateja na kuwaroga watoto wa wenzao.
Haya yalijiri baada ya mama mmoja kudaiwa kuweka mifupa ya uchawi katika tumbo la mtoto wa jirani yake. Wanawake hao walisema wamekuwa wakishuhudia visa vya ushirikina katika soko hilo na hawatakubali wachawi wavuruge biashara katika soko hilo kwa vituko vya uchawi.
Inasemekana kuwa wanawake hao walikasirika baada ya mama mmoja kudaiwa kupatikana akimfanyia vituko vya uchawi mtoto wa jirani yake hadi akaanza kuumwa na tumbo.
Baadaye iligunduliwa kuwa alikuwa ameweka mifupa ya uchawi katika tumbo la mtoto huyo aliyeokolewa na nabii aliyemuombea hadi mifupa hiyo ikatoka. Wanawake wamewaonya wachawi wahame wakisema hawatavumilia vituko vyao tena. 
-OSCAR KAKAI


