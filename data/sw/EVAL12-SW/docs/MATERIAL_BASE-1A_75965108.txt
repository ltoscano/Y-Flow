Huruma ikiendelea kwa wanaolawiti, tumeharibu Taifa

Imeandikwa na Theopista Nsanzugwanko

Imechapishwa: 04 Septemba 2016

HAKIKA matukio ya kulawitiwa watoto katika jamii yameongezeka kwa kasi, hasa shuleni kutokana na takwimu kuonesha kuwa shule za msingi Kimanga na Tumaini zilizopo wilaya ya Ilala, Dar es Salaam, zinaongoza kwa vitendo vya wanafunzi kulawitiana, hali inayosababisha kutofanya vizuri darasani.

Ofisa Kiongozi wa Ustawi wa Jamii Manispaa ya Ilala, Waziri Nashiri alisema tathmini iliyofanywa tangu Januari hadi Juni mwaka huu, ilibaini kuwa shule hizo na nyingine tatu wanafunzi wamepata matatizo hayo. 
Shule nyingine ni Shule ya Msingi Tabata, Magoza iliyopo Kinyerezi na Shule ya Msingi Kisukuru watoto wanafanyiana vitendo hivyo wenyewe kwa wenyewe, hali iliyosababisha wanafunzi wengine kujiingiza kwenye mkumbo huo.
Imebainika kuwa kati ya watoto 10, watoto wa kiume wanne wamelawitiwa na ndugu, jamaa au wanafunzi wenzao, huku watoto wa kike wanne wamebakwa huenda na ndugu zao au baba walezi.
Kwa takwimu hizi inaonesha kuna tatizo kubwa na kwa kuanzia ni katika familia na baadaye watoto kwenda kufundishana shuleni hivyo kusambaa kwa kasi hivyo udhibiti unatakiwa kuanza nyumbani kwa akinamama kujaribu kuwakinga watoto wengi kuwa mbali na ndugu na jamaa. 
Si kwamba ni kuwatenga ndugu hao wa kiume bali kila mmoja ana tabia zake, hivyo ni vigumu kutambua nani mwema na nani mbaya hivyo ni vema kuzungumza na watoto wetu kila wakati.
Vyema pia kuwa wawazi kwa watoto na kuwa karibu nao ili kuwaelimisha na kuwapa ufahamu ya yale yanayotendeka katika shule kwani muda mwingi wanakuwa peke yao.
Vizuri akinamama kupunguza ukali na kuishi kwa upendo na kuwaweka karibu watoto ili wawe huru kukueleza wanapoona mambo ya ajabu kama njia ya kupunguza tatizo hilo.
Vile vile kwa watoto ambao wameshafanyiwa vitendo hivyo ni vyema akinamama kuwasaidia kwa kuhakikisha hatua stahili zinachukuliwa kwa kutoa ushirikiano kwa mamlaka husika na hata kama aliyefanya kitendo hicho ni mume, kaka au ndugu yako wa karibu usikubali kunyamaza, chukua hatua ili kukomesha tabia hizo chafu. 
Kuendelea kuwalinda watu hawa ni sababu ya kusambaa kwa vitendo hivyo hatari vinavyoendelea kushamiri kila siku na mbaya zaidi vimeingia mashuleni na watoto wameanza kufanya vitendo hivyo wenyewe na chanzo ni mtoto mmoja ambaye atakuwa amefanyiwa kitendo hicho na kuamua kuja kufundisha wenzake shule, hali hii ni hatari sana kwa jamii na kizazi hiki.
Walimu pia wawe tayari kutoa ushirikiano kwa walimu ili kuhakikisha suala hilo linadhibitiwa kwa kuwaeleza watoto mara wanapoona wanaofanya vitendo hivyo basi watoe taarifa haraka ili hatua zichukuliwe dhidi ya wale wote wanaojihusisha na vitendo hivyo.


