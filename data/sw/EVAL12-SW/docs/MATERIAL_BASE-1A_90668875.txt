
Makali ya Imbem yafaa Coastal Union
STRAIKA wa zamani wa AFC Leopards Itubu Imbem alifunga mabao mawili yaliyoisaidia Coastal Union ya Tanzania kushinda Mombasa Combined 3-1 Jumapili.
Kwenye mechi hiyo ya kirafiki iliyofanyika uwanja wa Mombasa Sports Club, Makame Salim aliipatia timu ya Mombasa bao la kuongoza kunako dakika ya 15 alipofunga kwa kichwa kutokana na krosi iliyotumwa na Shaaban Kenga.
Lakini aliyekuwa straika wa Congo United na Gor Mahia, Rama Salim ndiye aliyewapatia wageni hao wa Tanga bao la kusawazisha kunako dakika ya 32 na kufanya timu hizo zipumzike zikiwa zimefungana bao 1-1.
Kwenye kipindi cha lala salama, ilimchukua Imbem dakika moja pekee kuipatia Coastal Union bao la pili kabla ya kuifungia timu yake hiyo bao la tatu katika dakika ya 73 kutokana na mkwaju wa penalti.


