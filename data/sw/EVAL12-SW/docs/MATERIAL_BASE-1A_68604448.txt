
Kikwete ihurumie CCM, wahurumie Waislamu walio wema
Mar 01, 2013

PALIPO na uongozi thabiti, tatizo kubwa hugeuzwa kuwa dogo. Palipo na uongozi dhaifu, tatizo dogo hugeuka kuwa vita ya wenyewe kwa wenyewe. Hali hii inajidhihirisha katika taifa letu kwa sasa.
Tatizo dogo la kuhusu kuchinja kitoweo katika mabucha nchini, limegeuka na kukua ghafla na kusababisha umwagaji damu. Limelivua nguo taifa letu na kuliacha uchi wa mnyama mbele ya jumuia ya kimataifa.
Kwa njia ya cheche hii ndogo, nyufa kubwa zimeonekana wazi wazi. Hata ufa wa uongozi wa dola umeonekana wazi. Ufa huu umeingia katika msingi lilipojengwa taifa letu. Kuna hatari ya nyumba yetu (taifa) kuporomoka tangu juu mpaka na mawe yaliyojenga msingi kung’oka. Nitaeleza.
Muungano: Wa nchi mbili au dini mbili?
Mtikisiko uliosababishwa na kuchinja vitoweo, kwa sehemu umetumiwa na waliokata tamaa na Muungano wa Tanganyika na Zanzibar kuonyesha hisia zao nzito. Maneno ya vipeperushi vinavyochochea mauaji ya mapadre na wakristo huko Tanzania Visiwani ni kiashiria kuwa Muungano unaonekana kuwa ulikuwa wa dini mbili na siyo nchi mbili.
Kwa kuwa sasa dini hizo zinahasimiana na kuchukiana, basi Muungano huo ufe. Muungano umeonekana kuwa kielelezo cha “ukafiri” huko Visiwani na kwa hiyo kuwaua mapadre na wakristo ni kuua ukafiri na kuua Muungano.

Hisia hizi pia zimo ndani ya viongozi wakuu na waandamizi wa CCM na Serikali ya Zanzibar. Shinikizo la CCM kuwa sera ya Muungano wa serikali mbili itetewe na wana CCM wote huko Visiwani linakataliwa mioyoni na kukubaliwa midomoni. Wana CCM wanaiimba sera hiyo midomoni mchana, usiku wanageuka kuwa wana uamsho, kupinga Muungano wa serikali mbili, kupinga uwepo wa ukristo Visiwani humo na kuunga mkono Muungano wa mkataba. Kwa hili, hakuna CUF wala CCM. Udhaifu wa uongozi wa CCM unasababisha kigugumizi kukabiliana na hoja hii. Kigugumizi hicho ndicho pia kinakuza mpasuko wa kidini huko Visiwani.
Dini ya Rais ni tatizo?
Katika safu hii, wiki mbili zilizopita nilipendekeza kwa uchokonozi kuwa itafika wakati mtu akiwa kiongozi wa nchi aikane dini yake ili kutuhakikishia kuwa dini yake si kigezo cha kutuongoza. Hii ni kwa sababu watu wengi na hata watendaji waandamizi serikalini wanafanya kazi zao kwa kuongozwa na hisia za ama kuitetea au kuisingizia dini ya kiongozi wa nchi.
Hali inakuwa mbaya zaidi ikiwa kiongozi huyo kwa kauli zake rasmi na zisizo rasmi, anawajengea watendaji hao fikra za kuwa anaijali sana dini yake au anajali sana uwiano wa dini katika maamuzi yake.
Hilo linapotokea, mawili yanaweza kujitokeza. Kwanza, dini ya Rais inaweza kufanywa kuwa dini “rasmi” bila makubaliano rasmi katika nchi. Urasmi huu usiotokana na makubaliano rasmi ndio unaopelekea kurasmisha mitizamo ya zamu za dini katika kutawala nchi yetu. Kwamba, akimaliza rais mwislamu lazima aje mkiristo au kinyume chake kwa sababu tu, dini ya rais ni kigezo cha kuchaguliwa na akiingia madarakani, dini yake ndiyo dini rasmi ya nchi. 

Ninapozungumza na watendaji waandamizi wa serikali ya sasa, ninapata uthibitisho wa ninachokiandika hapa. Kwamba, mtendaji anapotumwa kutatua mgogoro wa kidini mahali popote anaongozwa na hofu ya kutokiuka matashi ya dini rasmi ambayo ni dini ya rais.
Baadhi ya watendaji wamefikia hatua ya kukwepa kwenda na kuishia kuwatuma walio chini yao ili wakwepe kuhusika na utatuzi wa mgogoro huo. Hili linaweza lisiwe kosa la rais au la dini yake, bali kosa la watendaji wasiojiamini au pia wanaoongozwa na utashi wa dini zao.


