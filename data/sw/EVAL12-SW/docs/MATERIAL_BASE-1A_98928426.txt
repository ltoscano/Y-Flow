
Namna ya kulinda akaunti yako ya Instagram
Maujanja Unatumia mtandao wa Instagram na umeshawi kuingiliwa kwenye akaunti yako na mtu usiyemfahamu? Kama jibu ni ndiyo soma makala haya kwa ufasaha ili tatizo hilo lisiweze kujirudia.
Kuingiliwa au kuibiwa akaunti hasa katika mtandao wa Instagram na Facebook ni tatizo ambalo limekuwa likiwasumbua watu wengi.
Watu wenye majina ndiyo wanaonekana kuwa waathirika wakubwa ulimwenguni kote kutokana na wadukuzi wengi kupenda kutumia akaunti zao kufanyia mambo yasiyofaa.
Wataalam wa masuala ya teknolojia wametoa njia tano zitakazokuwezesha kulinda akaunti yako ya Instagram ili isiingiliwe na mtu mwingine.
Weka neno siri (password) ambalo halitakuwa rahisi kwa mtu mwingine kuling'amua au kubashiri kwa urahisi. Hapa unaweza kuchanganya namba,herufi au alama na isiwe miongoni mwa zile ulizotumia kwenye mitandao mingine.
Usimpe password yako mtu yeyote usiyemjua wala kumuamini kwani hiyo itakuwa njia rahisi itakayomuwezesha kuingia kwenye akaunti yako na kufanya lolote atakalotaka. 
Kuwa makini na anuani ya baruapepe yako, hakikisha muda wote inakuwa salama kwani mtu anaweza kuitumia kupata neno siri lako la kuingilia Instagram. Ikiwezana badilisha password yako ya anuani ya barua pepe mara kwa mara ili kumzuia mtu mwingine asiweze kuperuzi.
Endapo simu au kompyuta yako unashirikiana na mtu mwingine kutoka nje ya ukurasa wako wa Instagram (log out) kila unapomaliza kuperuzi na uhakikishe kifaa chako hakipo katika mfumo wa kubakisha neno siri.
Kabla ya kuingiza application nyingine kwenye simu hakikisha Instagram inajitegemea na usihiusishe na hiyo app.
Epuka kuonyesha mahali ulipo kwani itamuwezesha mhalifu kukufuatilia kwa urahisi.


