
Rafu uhamiaji haramu
Sep 18, 2013

RAIS Jakaya Kikwete ametakiwa kuingilia kati “Operesheni Kimbunga” ya kuondoa wahamiaji haramu nchini kutokana na uonevu, rushwa na ukiukwaji wa taratibu unaoendelea hivi sasa.

Gazeti hili limefanya uchunguzi katika mikoa ya Kigoma na Kagera ambayo ndiyo kitovu cha operesheni hiyo na mapungufu mengi yameonekana kujitokeza ikiwamo watu walio raia kuitwa wahamiaji haramu na wahamiaji haramu wanaofahamika kulindwa.

Naibu Kiongozi wa Kambi ya Upinzani bungeni, Zitto Kabwe, amemwomba Rais Kikwete kusitisha operesheni hiyo hadi kwanza vigezo na masharti ya mtu kuitwa au kutoitwa raia vitakapofahamika. 

“Hakuna mtu anayepinga nia njema ya serikali kwenye operesheni hii. Lakini kwa sababu ya kutofahamika bayana kwa vigezo vya utaifa, kumekuwapo na ukiukwaji mkubwa wa haki za binadamu, uonevu na rushwa mambo ambayo hayakupaswa kutokea,” alisema.

Operesheni kimbunga ilitokana na agizo lililotolewa na Rais Kikwete mkoano Kagera miezi miwili iliyopita ya kuwataka wahamiaji haramu waondoke wenyewe hapa nchini kabla serikali haijachukua hatua za kuwaondoa kinguvu.

Pamoja na mambo mengine, wahamiaji haramu wanatajwa kusababisha uharibifu wa mazingira na ukuaji wa vitendo vya uhalifu katika mikoa ya pembezoni.


