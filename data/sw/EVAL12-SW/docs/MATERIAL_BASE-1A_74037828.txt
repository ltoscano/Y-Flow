
Simon: Mshindi wa insha EAC anayetamani kuwa daktari
Filbert Rweyemamu, Mwananchi efilbert@mwananchi.co.tz
Mwanafunzi Simon Sabaya akionyesha Dola 1,500 za Marekani alizokabidhiwa na Rais John Magufuli baada ya kushinda uandishi wa Insha inayohusu Jumuiya ya Afrika Mashariki (EAC). Picha na Philbert Rweyemamu
Anatoka katika jamii ya wafugaji mkoani Arusha. Miaka 19 ya maisha yake hakuwahi kwaza kuwa angekuja kushikana mikono na Rais wa nchi yake.
Haikuwa hivyo, kwani Simon Sabaya akiwa na mwaka mmoja tu tangu atoke katika kundi la watoto (umri chini ya miaka 18), akafanikiwa kupata bahati ya mtende.
Siyo tu kushikana mikono na Rais wa Taifa lake, lakini bahati hii ikamuwezesha kushikana mikono na marais wa nchi tano wanaounda Jumuiya ya Afrika Mashariki (EAC)
Akiwa na hulka ya kupenda kudadisi mambo mbalimbali, hali hiyo ikamsukuma kushiriki shindano la uandishi wa insha kuhusu jumuiya hiyo na mwishowe kuibuika mshindi na hivyo kupata fursa ya kuonana uso kwa uso na marais hao.
Simon aliibuka mshindi wa kwanza kwenye shindano la 12 la insha iliyohusu mtangamano wa EAC, huku mada ikiwa ‘‘Kwa nini uthabiti wa kisiasa ni muhimu katika nchi wanachama kwa ajili ya mtangamano wa Jumuiya ya Afrika Mashariki?’’
Baada ya majaji kutoka mabaraza ya mitihani ya nchi zote tano kupitia insha zipatazo 25, tano zikiwa kutoka kila nchi, Simon alifanikiwa kupata alama 79 na kujishindia kitita cha Dola 1,500 za Marekani akifuatiwa na mshindani wake wa karibu, Njoki Bery Mungai kutoka Shule ya Sekondari ya Wasichana ya Kerugoya ya nchini Kenya.
Washindi wengine ni Oscar Azookire kutoka shule ya Lunyazi ya Uganda na wa mwisho ni Aley Irumva kutoka Shule ya Lycee Notre Dame de Rohero ya Burundi.
Simon anasema alivutiwa na mwanafunzi mwenzake aliyeshinda mashindano ya kuandika insha ya Jumuiya ya Afrika Mashariki katika ngazi ya kitaifa mwaka 2012, wakati huo akiwa mwanafunzi wa kidato cha kwanza.
“Nilihamasika nami kushiriki mashindano hayo na nilifanya hivyo nilipoingia kidato cha pili, lakini mara zote sikufanikiwa kufikia hatua niliyopata mwaka huu.
‘‘Niliweka bidii na kufanya mazoezi ya mara kwa mara kuhakikisha nafanikiwa. Katika mashindano ya mwaka jana nilijiandaa kwa miezi mitatu mfululizo hadi wanafunzi wenzangu wakawa wananishangaa kwa kuona kila mara niko na insha badala ya kujiandaa na mitihani ya kumaliza kidato cha nne.’’
Anasema mwaka 2014 alikuwa miongoni mwa wanafunzi 25 waliofanya vizuri katika kuandika wazo kuhusu ongezeko la uwazi na utoaji huduma bora serikalini, hatua iliyomsukuma kuendelea hadi kupata tuzo ya EAC.
Mbele ya marais wa EAC Simon ambaye ndoto yake maishani ni kuja kuwa daktari wa magonjwa ya bin adamnu, anasema halikuwa jambo rahisi kutajwa mshindi wa kwanza mbele ya kadamnasi ya watu iliyohudhuria mkutano wa 17 wa wakuu hao wa nchi kisha kupata fursa ya kupeana nao mikono.
“Rais John Magufuli ambaye ni Rais wa Tanzania sikuwahi kumuona kwa macho zaidi ya kwenye luninga na magazetini; wengine ndiyo kabisa hata sikuwahi kuwaza kama ipo siku moja nitakutana nao. Nimejifunza hakuna mafanikio yanayokuja kwa urahisi, juhudi zimenifanya nikakutana na viongozi hao,” anaeleza.
Ushauri kwa marais Anawashauri viongozi wa EAC kudumisha umoja na mshikamano ambao kwa maoni yake anaamini ndiyo nguzo muhimu katika kuwaleta pamoja wananchi wa Afrika Mashariki na hatimaye kuwafikisha katika ndoto yao ya maendeleo.
Anasema amani na upendo ni mambo ya msingi yanayopaswa kupewa kipaumbele na viongozi hao na kamwe tofauti binafsi za viongozi zisiwe chanzo cha umoja huo kuvurugika kama ilivyotokea awali.
Mtazamo wake kuhusu elimu nchini Simon anatoa ushauri kwa Serikali kuacha kuuyumbisha mfumo wa elimu nchini, ikiwa ni pamoja kubadilisha mara kwa mara mfumo wa upangaji wa ufaulu Pia, anasema lazima kuwapo na utaratibu mmoja unakubalika kitaifa na kimataifa unaomuwezesha mhitimu kujiamini na kuweza kukabiliana na soko la ajira, huku akishauri mtalaa uruhusu matumizi ya vitabu vingi ili wanafunzi wawe na wigo mpana wa maarifa.
Mwalimu wake alonga Mkuu wa Shule ya Sekondari Mzumbe, Kihongozi Wenceslaus anasema ushindi wa Simon umepokewa kwa furaha na jumuiya ya shule hiyo kwa kuwa umeitangaza katika kanda ya Afrika Mashariki. 


