Fastjet yageuza gia angani
Oct 20, 2016 by Mnaku Mbani

DAR ES SALAAM

BAADA ya kufanya vibaya kibiashara kwa takribani miaka minne mfululizo, shirika la ndege la Fastjet limeamua kuachana na ndege kubwa aina ya Airbus.

Mabadiliko hayo yanakuja baada ya kubaini kwamba, ndege hizo ni kubwa sana ikilinganishwa na idadi ya abiria, hali inayosababisha kampuni hiyo kuendelea kupata hasara kila mwaka.

Meneja uhusiano wa FastJet Tanzania Lucy Mbogoro, amesema kwamba tatizo linaloikumba kampuni hiyo kibiashara ni hatua yake ya kutumia ndege kubwa aina ya Airbus (A319) ambazo zimekuwa zikiendeshwa kwa gharama kubwa.

Akizungumza na Raia Mwema hivi karibuni, Mbogoro alisema shirika hilo limeendelea kupata hasara kwa kuwa ndege zake wakati mwingi zimekuwa hazipati abiria wa kutosha kujaza viti vyote, hali ambayo si nzuri kibiashara.

“Kibiashara, ndege inatakiwa kuondoka ikiwa imejaa abiria kwa safari zake zote, na pale abiria wanapokuwa wachache basi hiyo ni hasara kwa kampuni.

“Sisi kama shirika la ndege nafuu tunatakiwa kuendesha huduma zetu kwa kujaza ndege kila safari na bila kufanya hivyo basi tutakuwa tunajiendesha kwa hasara,” alisema. 

Mbogoro alibainisha kwamba baada ya kugundua kwamba matumizi ya ndege kubwa aina ya Airbus yanaisababishia hasara kubwa kampuni hiyo sasa wameamua kutafuta ndege ndogo, zenye uwezo wa kubeba abiria si zaidi ya 120.

Kwa mujibu wa afisa huyo, hadi kufikia mwishoni mwa mwaka huu, shirika hilo litakuwa na ndege ndogo tatu mpya.

Imeelezwa kuwa Fastjet sasa imeamua kuachana na ndege zake za Airbus A319 ikiwa ni mkakati wake mpya wa kibiashara.

Hadi mwishoni mwa mwaka kampuni hiyo imepanga kubakiza ndege tatu tu za Airbus na kukodisha ndege nyingine ndogo tatu ili kupunguza asilimia 15 ya gharama zake za kuendesha ndege.

Kwa mujibu wa afisa huyo mchakato wa kuzichambua ndege aina ya Embraer na Bombardier zenye kuchukua idadi ya watu 80 mpaka 120 ulishafanyika.

Hata hivyo, mkuu wa kitengo cha biashara wa kampuni hiyo Richard Bodin alikaririwa akisema kuwa ndege za Embraer E190 ndio chaguo lao zaidi.

Hadi hivi sasa, ndege moja ya Airbus A319 imeshaondolewa kwenye idadi ya ndege za kampuni hiyo na nyingine mbili za kukodi nazo zilisharudishwa tangia mwezi jana.

Ndege moja aina ya A319 ambayo ilikuwa ikimilikiwa na kampuni hiyo imeuzwa na ndege mbili zilizokuwa zinatumika kwa safari za ndani ya Tanzania sasa zinatafutiwa mtu wa kuzikodisha.

Alisema shirika hilo sasa limebakiwa na ndege moja tu ya Airbus nchini Tanzania, ambayo inafanya safari zote zikiwemo zile za kwenda Mwanza, Mbeya, Kilimanjaro na Johannesburg.

Hadi kufikia mwezi Agosti mwaka huu, hesabu zinaonyesha kwamba hasara ya kampuni ya ndege ya Fastjet iliongezeka kwa asilimia 300 katika kipindi cha nusu ya mwaka kilichoishia Juni mwaka huu.

Hata hivyo, asilimia 84 ya ndege zake zilikuwa zinaondoka na kutua kwa muda uliopangwa kwenye ratiba, ama chini ya dakika 15 ya muda uliopangwa.

Ripoti zimeonyesha kwamba hasara ya kampuni hiyo iliongezeka hadi kufikia dola milioni 31 kwa nusu ya kwanza ya mwaka huu kutoka dola milioni 12.8 kwenye nusu ya kwanza ya mwaka jana huku idadi ya abiria ikiongezeka kwa asilimia 9 hadi kufikia 398,593 katika kipindi cha nusu ya mwaka huu.

Nico Bezuidenhout, Afisa Mtendaji ambaye aliteuliwa Agosti ,mwaka huu alisema kipindi cha nusu ya kwanza cha mwaka huu kilikuwa na changamoto kubwa kwa kampuni yake. Tangu ateuliwe amejitahidi kubadilisha mfumo wa biashara wa Fastjet ili kuboresha biashara.

“Hatua ya kwanza niliyoifanya ni kuboresha biashara, kupunguza gharama na kuhakikisha kwamba tunakuwa na ndege tunazoweza kuzihudumia, ikiwamo idadi yake na aina ya ndege,” alisema.

Kwa takribani miezi mitatu sasa, abiria wa shirika hilo linalofanya safari nyingi za ndani ya nchi, wamekuwa wakipata taabu baada ya kuahirishwa mara kwa mara kwa safari za shirika hilo.

Akizungumzia ucheleweshaji na kuahirisha safari, Mbogoro alisema kwamba hiyo inatokana na mabadiliko mbalimbali wanayoyatekeleza kwa sasa na hata pale safari inapoahirishwa, abiria wote walioathirika hurudishiwa nauli na kupewa tiketi ya bure ya kusafiria ndani ya kipindi cha miezi mitatu.

Uahirishaji na ufutaji wa safari unawakumba abiria shirika hilo hasa kwenye mikoa ya Mbeya, Dar es Salaam, Mwanza na Kilimanjaro.

Oktoba 5 mwaka huu, mamia ya abiria ambao walikuwa wasafiri kwa ndege ya shirika kutoka Mwanza kwenda Dar es Salaam saa tano usiku walijikuta wakisota Uwanja wa Ndege wa Mwanza kwa muda wa saa nne kutokana na kucheleweshwa kwa ndege.


