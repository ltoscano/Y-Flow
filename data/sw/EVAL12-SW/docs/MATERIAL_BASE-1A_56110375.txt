
Tanzania yataka ushirikiano vita dhidi ya rushwa, ukwepaji kodi

Imeandikwa na Mwandishi Maalum, New York

Imechapishwa: 27 Septemba 2016

Tanzania imesema juhudi za serikali ya awamu ya Tano za kukabiliana na vitendo vya rushwa hazitafanikiwa kama hazitaungwa mkono na jumuiya ya kimataita.

Akihutubia Baraza Kuu la 71 la Umoja wa Mataifa mjini New York, Marekani Waziri wa Mambo ya Nje na Ushirikiano wa Afrika Mashariki, Dkt. Agustine Mahiga amesema ni kwa sababu hiyo, Tanzania, inazitaka nchi zilizoendelea kuwawajibisha wawekezaji wao na makampuni yao ili yalipe kodi ambapo pia ametumia fursa hiyo kuelezea vipaumbele vya Serikali ya Jamhuri ya Muungano wa Tanzania.
Waziri Mahinga akafafanua kwamba, lengo namba kumi na sita la maendeleo endelevu linatambua kuwa, rushwa inakandamiza juhudi za kumbana na umaskini na usawa wa jinsia, inazuia fursa na inakuwa na kama kodi kwa familia maskini pale wanapotafuta haki.
“Juhudi hizi za serikali za kupambana na rushwa hazitaweza kuzaa matunda bila ya kuungwa mkono wa jumuiya ya kimataifa. Nchi zilizoendelea zinatakiwa kuwawajibisha wawekezaji wao pamoja na makampuni yao ili waweze kulipa kodi stahiki.” Akaeleza zaidi Waziri Mahinga Na kuongeza. “Ni lazima wawe tayari kurudisha mali na fedha zilizoibwa kutoka nchi zinazoendelea na kuzificha katika nchi zao ili mali na fedha hizo ziweze kusaidia maendeleo yetu”.
Soma Habarileo Septemba 28 kwa habaril zaidi.


