
Uswahilini bingwa wa Kombe la Mama Shija
Mwandishi Wetu, Mwananchi
Dar es Salaam. Timu ya soka ya Uswahilini imeibuka mabingwa wa Kombe la Mama Shija baada ya kuichapa Wamangati, zote za Mbagala katika fainali iliyojaa ushindani mkubwa iliyofanyika kwenye Uwanja wa Shule ya Msingi Kingunge, Mbagala.
Katika fainali hizo iliyodhaminiwa na Kampuni ya Simu za Mkononi, Vodacom, mshambuliaji Sultan Kasikasi wa Uswahilini aliibuka mchezaji bora wa mchezo huo baada ya kuifungia timu yake mabao matatu yaliyoipatia ubingwa.
Mabao ya Kasikasi yalipatikana dakika ya 32, 41 na 59 na mabao ya Wamangati yalifungwa na Salum Gava, dakika ya 39 na Musa Madebe aliyeunganisha krosi safi ya Shaaban Pazi.
Mwandaaji wa mashindano hayo, Fatuma Shija akizipongeza timu 20 zilizoshiriki kombe hilo na aliwataka vijana kutumia muda wao mwingi kwenye michezo ambayo itachukua muda wao mwingi kujenga miili yao badala ya kuvuta bangi na kufanya vitendo vya kihuni mitaani.
Mashindano hayo yalishirikisha timu kuoka Mkuranga mkoani Pwani, wilaya Mpya ya Kigamboni na Temeke. Mshindi wa nne ilikuwa timu ya Kisemvule iliyozawadiwa mpira, mshindi wa tatu, Bodaboda iliyopata jezi seti moja na mpira mmoja na mshindi wa pili alipata medali 15 za shaba, jezi seti mbili na mpira. 


