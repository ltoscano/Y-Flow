
Tusijadili watu wala vyama vyao, tujadili matatizo ya Tanzania
Nov 29, 2012

JOTO la Uchaguzi Mkuu wa 2015, linapoanza kupanda, tunaelekea kufanya makosa ya miaka yote. Tunawajadili watu na vyama vyao badala ya matatizo ya taifa. Swali la kujiuliza ni kama mijadala hii inasukumwa na mapenzi ya kweli au ni mradi kama mingine inayoibuka kila tunapoelekea Uchaguzi Mkuu: Ni kipindi cha kuvuna?

Tunawajadili watu na vyama vyao ili tutunishe mifuko yetu au ni kiu ya kutaka mabadiliko na maendeleo? Ni wazi kila Mtanzania angependa kuiona Tanzania yenye neema kwa kila mwananchi. Lakini mfumo huu wa kuwajadili watu, kuwasifia na kuwatukuza kama wao ni malaika na kuendelea kuvitukuza vyama vyao vya siasa, bila kuyajadili matatizo, hauwezi kutufikisha mbali. 

Hata hivyo hakuna mtu binafsi, ambaye anaweza kuleta mabadiliko ya msingi katika taifa. Pia hakuna chama chenye majibu ya matatizo yote. Hata kama kuna mtu mmoja
mwenye uwezo mkubwa kupindukia, mwenye miujiza ya kubadili maji kuwa divai na divai ikawa damu, hawezi kutusaidia kupiga hatua bila mabadiliko kuwa ni mradi wa pamoja.

Nakumbuka Uchaguzi Mkuu wa 1995, watu walimlazimisha Mwalimu Nyerere, kumtaja rais wa awamu ya tatu. Mwalimu, alikataa kumjadili yeyote. Badala yake alitaja nyufa katika taifa letu na kusema yule anayeziona nyufa hizo na kuzielewa, ndiye ataweza kuliongoza taifa letu.

Ni wazi nyufa alizozitaja Mwalimu, nyingine bado zipo hadi leo hii. Badala ya kuanza kuimba sifa na kuwatukuza baadhi ya watu kwamba wanaweza kuliongoza taifa, ni bora tukajadili nyufa hizo na kukubaliana njia za kuziba nyufa hizo.

Tunaweza kutoa mifano ya hivi karibuni. Tunasikia kwenye vyombo vya habari kwamba meno ya ndovu kutoka Tanzania, yamekamatwa huko mashariki ya mbali. Hii ni
biashara haramu na sote tunajua. Biashara hii bado inaendelea hapa Tanzania. Kampuni za Wa tanzania zinasafirisha mizigo hii haramu. 

Mpaka leo hii kampuni hizi hazijawajibishwa. Badala ya kuanzisha mjadala wa suala hili ambalo ni hatari kwa maisha ya tembo na pia ni hatari kwa uchumi wetu, tunakimbilia kuimba sifa za wale tunaofikiria wana majibu ya matatizo yetu.

Tulilisikia suala la meli za Iran zilizokuwa zikipeperusha bendera za Tanzania. Jambo hili ni hatari kwa usalama wa taifa letu na pia kwa njia moja ama nyingine ni hatari pia kwa uchumi wetu. Tuliambiwa baadhi ya “wakubwa” wanahusika kwenye sakata hili. Ni nani hawa na wanafanya biashara gani? Je, wamewajibishwa? Je, si miongoni mwa wale ambao tumeanza kuwasifu?

Tunasikia kuna Wa tanzania wauza silaha. Wanaziuza DRC na kwingine kwenye vita ya
wenyewe kwa wenyewe. Majina yanayotajwa ni mazito! Hili tumelichunguza na kulijadili?


