
Ukuzaji miwa sasa hatarini
CHARLES WASONGA NA KNA
VIWANGO vya ukuzaji miwa katika Kaunti za Migori na Homa Bay huenda vikapungua kwa asilimia 20 mwaka ujao ikiwa hatua za kuimarisha ukuzaji wa zao hilo hazitachukuliwa kwa muda wa miezi sita ijayo, ripoti moja inasema.
Muungano wa Wakuzaji Miwa Nchini (KSFU) ulisema kwenye ripoti yake ya katikati ya mwaka kwamba kiwango hicho ni sawa na kupungua kwa tani 456,000 za miwa.
Ripoti hiyo inasema hali hiyo inachangiwa na hasara ambayo wakulima wanapata kutokana na kushuka kwa bei ya zao hilo na uagizaji sukari kutoka nje kimagendo.
"Katika kukadiria hali ya sekta hii katika mwaka wa 2015, mambo yaliyochunguzwa ni kama; bei ya miwa na pembejeo za kilimo, uingizaji sukari nchini bila kibali, aina ya miwa inayokuzwa n.k," ripoti hiyo ilisema.
Kutokana na hali hiyo, katika miezi kadha iliyopita wakulima wamekuwa wakigura kilimo cha miwa na kukumbatia kilimo cha mimea mingine yenye gharama ya chini kama vile Sunflower (Alizeti) na Soya. 
Ripoti hiyo ilisema takriban wakulima 10,000 wadogo waliokuwa wakiwasilisha miwa yao kwa kampuni za sukari za Sony na Sukari Indistries wamegura kilimo cha miwa.


