
Siasa Zaingizwa Utoaji Damu Hospitali Ya Sinza Palestina
Dar es Salaam. Katika hali isiyo ya kawaida, wanachama wa Chama cha Msalaba Mwekundu (Red Cross) jana waliibua mzozo katika Hospitali ya Palestina, baada ya mgeni rasmi, Diwani wa Kata ya Sinza, Godfrey Chikandamwali kufika hospitalini hapo akiwa ameongozana na wanachama wake waliovalia sare za Chadema.
Sekeseke hilo lilitokea wakati Red Cross walipojitolea kufanya usafi, kutoa zawadi kwa wagonjwa na kujitolea damu katika hospitalini hiyo iliyoko eneo la Sinza wilayani Kinondoni kama sehemu ya maadhimisho ya Siku ya Msalaba Mwekundu Duniani.
Tukio hilo lililotokea wakati wanachama hao walipokuwa wakitoa msaada katika wodi ya wanawake, saa tatu asubuhi na diwani huyo alitaka kujiunga na wanachama hao wodini kutoa zawadi.
Walianza kulalamika chini kwa chini baada ya kuwaona wafuasi wa diwani Ramsi wakiwa wamevaa sare za chama chao. Baadaye, minong’ono hiyo iliongezeka na kuwa zogo na hatimaye walianza kuzomea.
Uchunguzi wa Mwananchi ulibaini kuwa vijana wengi waliojiunga na Red Cross wametokea katika mashina ya vyama vya siasa.
Mmoja wa wanachama hao, Juma Said alisema tukio hilo halikuwa la kichama, lakini walishangazwa na diwani huyo wa Kata ya Sinza kufika akiwa ameongozana na wanachama wa Chadema wakiwa wamevaa sare za chama chao.
“Jinsi walivyovaa inatafsirika kwamba wao ndiyo wameandaa tukio hili. Hatukatai sisi ni wanachama wa Red Cross, lakini pia tuna mashina yetu ya vyama vya siasa,” alisema Juma.
Mwenyekiti wa RedCross Wilaya ya Kinondoni, Brayton Mkwambe aliwatuliza wanachama hao na kumwomba radhi diwani kabla ya kuanza utaratibu wa kuchangia damu.
Hata hivyo, diwani huyo alisema lengo lake huyo alisema lengo lake lilikuwa kushiriki na wanachama hao kama mwaliko wake ulivyokuwa na hadhani kama ni kosa kwa kuwa alipaswa kuongozana na watu ambao hufanya nao kazi.
“Mimi ni kiongozi wa Serikali, nimekuja hapa kiofisi na nimeongozana na watu ninaofanya nao kazi, sioni kama ni ajabu, hata Rais John Magufuli alikwenda kuzindua Daraja la Kigamboni akiwa na wanachama wa CCM ambao walivalia sare za chama chao,” alisema Chikandamwali.
Akizungumzia kuhusu maadhimisho hayo, Mratibu wa Red Cross Wilaya ya Kinondoni, Jonas Maheto alisema huadhimishwa kila ifikapo Mei 8, kila mwaka.
Alisema wameamua kuiadhimisha wakiwa Hospitali ya Palestina kwa sababu ni moja ya shughuli zao za kujitolea na kusaidia waathirika wa maradhi mbalimbali. “Kitaifa itafanyika kesho (leo)
jijini Tanga, leo tumetembelea wagonjwa na kutoa misaada mbalimbali ,” alisema Maheto. 


