Serikali kuboresha maslahi ya askari

Imeandikwa na Katuma Masamba

Imechapishwa: 03 Septemba 2016

NAIBU Waziri wa Mambo ya Ndani ya Nchi, Hamad Yussuf Masauni amesema serikali inafanya jitihada kuboresha maslahi na mazingira ya askari nchini, huku akiwataka wafanyabiashara wa dawa za kulevya kutafuta shughuli nyingine kwa kuwa mkono wa sheria hautakosa kuwafikia. 

Masauni aliyasema hayo juzi wakati akihojiwa kwenye kipindi cha Tunatekeleza kinachoandaliwa na Idara ya Habari (MAELEZO) na kurushwa na Televisheni ya Taifa (TBC1).
Alisema wanazijua mbinu zinazotumiwa na watu hao katika kuingiza dawa hizo nchini na akasema kwamba, kwa sasa wanaimarisha zaidi doria na intelijensia ya jeshi hilo ili kukabiliana na biashara hiyo haramu.
Aliwataka wananchi wenye taarifa za watu wanaojihusisha na biashara hiyo, kutoa taarifa kwa vyombo husika, huku akisisitiza kwamba jeshi hilo litatunza siri ya mtu atakayetoa taarifa hizo na kuongeza kwamba kama wanahofia kuleta taarifa hapo, ofisi ya Waziri, Naibu wa wizara hiyo na Mkuu wa Polisi (IGP), ziko wazi kwa ajili ya kupokea taarifa hizo.
Akizungumzia maslahi na mazingira ya askari, alisema serikali inatambua kuwa baadhi ya askari wako katika mazingira magumu, lakini imekuwa ikijitahidi kuboresha mazingira yao, lakini akasikitishwa kuona baadhi ya watu wakishabikia kuuawa kwa askari ambao wamejitolea maisha yao kwa ajili ya kuwalinda Wa tanzania na mali zao.


