
GOZI KALI DUNIANI
Na MASHIRIKA
DUNIANI JIJI la Madrid linatarajia kuwa na msisimko si haba litakapokuwa mwenyeji wa mechi kubwa ya watani wa jadi kuliko nyingine zote duniani inayopigwa leo Jumamosi kwenye Uwanja wa Santiago Bernabeu.
Real Madrid dhidi ya wageni wao, Barcelona, kila timu itakuwa inacheza mechi yake ya tisa ya Ligi ya Hispania maarufu kama La Liga.
Kila upande utakuwa unataka kuibuka na ushindi.
Ushindi ni muhimu kwa kila timu kwa mambo mawili makubwa, kwanza ni mechi ya watani wa jadi na hakuna timu itakubali kushindwa bila ya kujali iko ugenini au nyumbani. Kila timu itakuwa ikisaka kuendelea kuweka rekodi bora dhidi ya mwingine, kwamba wamekutana mara ngapi na yupi ameshinda mara nyingi.
Pili, nafasi katika msimamo wa La Liga, kwani ushindi ni pointi tatu na hakuna ambaye anataka kupoteza au kugawana, badala yake azipate zote kwa wakati mmoja.
Timu zote zimecheza mechi nane, Barcelona inaongoza La Liga ikiwa na alama 22, inafuatiwa na Sevilla yenye pointi 19 na Real Madrid ni ya tatu ikiwa na alama 18. Hii inaonyesha kiasi gani kila upande utakuwa unataka kushinda leo.
Iwapo Madrid watashinda, maana yake watapunguza pengo la pointi moja dhidi ya wapinzani wao hao, lakini Barcelona wakishinda maana yake watakuwa wameongeza pengo hilo hadi alama saba.
Lakini ukiachana na hayo, kuna mambo mengi ambayo yanaifanya dunia ‘isimame’ inapofikia siku ya El Clasico, ni kwamba kila timu ina wachezaji maarufu, na ipi imeshinda nyingi, ipi imepoteza sana na kuna sare ngapi.
Cristiano Ronaldo wa Real Madrid ndiye mwanasoka bora dunia kwa sasa akiwa amechukua taji lililokuwa linashikiliwa na mpinzani wake mkubwa Lionel Messi.
Ingawa wanaozungumziwa ni wachezaji nyota kama Ronaldo, Angel Di Maria na wengine, lakini kuna wachezaji makinda wanaopaswa kuchungwa upande wa Real Madrid. Kwanza mkongwe Xabi Alonso na pasi zake murua kwa mashambulizi ya kushitukiza.


