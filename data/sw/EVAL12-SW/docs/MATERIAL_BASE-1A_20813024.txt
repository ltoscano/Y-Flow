
Ford Kenya na New Ford Kenya kuunda muungano
NA PHILIP BWAYO
VYAMA vya Ford Kenya na New Ford Kenya vinatarajiwa kuanza mikakati mipya ya kisiasa, baada ya uhasama wao kupelekea kushindwa kwake katika uchaguzi mdogo wa wadi katika kaunti ya Trans Nzoia mwaka uliopita.
Hili linakujia baada ya chama cha URP, ambacho kilishinda uchaguzi huo wa wadi ya Matumbei kuapa kuwa kitafanya kila kiwezalo kunyakua nyadhifa muhimu katika uchaguzi mkuu wa 2017.
Wanasiasa kutoka vyama hivyo viwili kwa sasa wanapanga kubuni muungano wa kiasiasa, katika hali inayotarajiwa kuleta u s h i n d a n i ufaao baina yao, japo wakibaki pamoja.
Kiongozi wa chama cha New Ford Kenya Eugene Wamalwa alisema kuwa ikiwa wataondoa tofauti zao za kisiasa mapema, huenda wakaepuka kushindwa kwa namna yoyote katika uchaguzi wa 2017.
TOFAUTI “Imefikia wakati ambapo tunapaswa kuondoa tofauti zote kati yetu na kufanya kazi pamoja kwani huenda tukapoteza nafasi yetu ya kisiasa katika kaunti ya Trans Nzoia,” akasema Bw Wamalwa katika kituo cha kibiashara cha Sikhendu. Alimwomba kiongozi wa Ford Kenya Moses Wetang’ula kuungana naye katika hatua ambayo itapelekea kuunganisha kura za jamii hiyo.
Mbunge wa Kiminini Chris Wamalwa (Ford Kenya) pia alitoa changamoto kwa viongozi kutoka kwa vyama hivyo viwili kuungana kabla ya 2017.
“ Ni dhahiri kwa sasa kuwa siasa za Kenya zinahitaji wingi wa watu. Ninawaomba viongozi wenzangu kuungana, badala ya kuendelea kuhasimiana,” akasema Bw Wamalwa.
Kwa upande mwingine, vyama vya URP na TNA vinatarajia kuwa vyama hivyo viwili vitaviunga mkono katika miito mipya ya kuimarisha udhibiti wake wa kisiasa katika eneo hilo.
“Mnamo 2017, vyama vya URP na TNA vitamsimamisha mgombea mmoja. Tunataka kuidhibiti kaunti hii maanake wale wanayoiongoza wamefeli kabisa,” akasema mbunge wa Endebess Dkt Robert Pukose. 
Mikakati hiyo ya kisiasa pia inatarajiwa kuanza katika baraza la kaunti hiyo, ambapo vyama hivyo vinataka kunyakua nyadhifa za kiongozi wa walio wengi na kiranja wa baraza, vinavyoshikiliwa na New Ford Kenya.
Dkt Pukose alisema kuwa vyama hivyo viwili vitaungana ili kunyakua nyadhifa hizo chini ya muungano wa Jubilee, akipuulia mbali New Ford Kenya kama ‘mgeni’ katika muungano huo.
“Muungano wa Jubilee ulibuniwa na URP na TNA. New Ford Kenya ilijiunga nasi baada ya uchaguzi, hilo likimaanisha kuwa wanajiepusha na wimbi la kisiasa ambalo litakuwepo,” akasema mbunge huyo.
Hata hivyo, wawakilishi wa wadi wa New Ford Kenya Teresia Masibo, Simon Makhanu na Alfred Weswa wameapa kupinga juhudi zozote za kuchukua wadhifa wa chama hicho, wakizitaja kama “kinyume cha sheria.”


