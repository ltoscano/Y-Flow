Sukamahela, kijiji pekee adhimu katikati ya nchi
Jun 05, 2014

UTALII ni sekta inayolipatia taifa pato kubwa na takwimu zilizopo zinaonyesha kuwa, sekta hii ipo nyuma ya sekta ya madini. Kwa miaka mingi sasa, wataalamu wa utalii wamekuwa wakihamasisha sekta ndogo ya utalii wa ndani na tayari inaonekana kukua.
Milima wa Saranda, kwa wasafiri wanaotumia reli ya kati, ni maarufu sana kwani ndio mwinuko mkali zaidi kwenye reli hiyo iliyojengwa na Wajerumani zaidi ya miaka 100 iliyopita.
Ni mlima huu uliopo katika bonde la ufa ndio unaotenganisha uwanda wa juu na wa chini wa Tanzania. Hapa, kwa wasafiri wa treni wanapafahamu kwa kuwa ili kuupanda mlima huo, treni hulazimika kuvutwa na injini mbili!
Lakini majuzi, nikiwa safarini kutoka Mwanza, nilipata bahati ya kuufahamu zaidi Mlima Saranda na kuamini kuwa hapa napo panaweza kutunzwa na kuchukuliwa kama kivutio cha utalii, au kuwekwa katika kumbukumbu za taifa.
Sio siri kwamba safari ya Mwanza hadi Dar es Salaam kwa basi ni ndefu, na kwa wastani huchukua kati ya saa 14 hadi 16 kuimaliza; yaani ni mchana mzima na zaidi wa kukaa kwenye kiti ukiwa roho juu kutokana na mwendo kasi wa madereva wengi wa mabasi nchini. 

Saa 12 alfajiri tayari nilikuwa Stendi ya Mabasi ya Nyegezi, nje kidogo ya Jiji la Mwanza. Mawazo yangu yakiwa tayari yamejiandaa kwa safari ndefu ya kuchosha, mfukoni nikiwa na tiketi ya basi linaloitwa Princess Munaa.
Basi la kisasa lenye huduma za kawaida. Pamoja na hofu ya mwendo kasi, nilikata ‘seat namba 4’, lengo likiwa ni kumdhibiti dereva, huku pia nikipata nafasi ya kuiangalia kwa uzuri zaidi mandhari ya kupendeza ya nchi yetu, kifupi, utalii wa ndani.
Naam, nilifaidi kwa kiasi kikubwa. Na hata ule mlima uliokuwa ukiwatisha wasafiri wengi wa njia ya barabara, Mlima Sekenke, sasa hivi si kitu tena kwani umetengenezwa vyema na kubaki wa kawaida.
Kwa kuwa nilikuwa ‘seat’ ya mbele, haraka nilijenga urafiki wa ghafla na wafanyakazi wa Princess Munaa; madereva wawili, Charles na Hamidu; kondakta mwanadada, Light na fundi wa gari hilo, Hamza.
Chakula cha mchana tulipata kwenye hoteli moja Manyoni, huku Charles, dereva na MC wa basi hilo, akiwatangazia abiria kuwa chakula na kuchimba dawa hotelini hapo ni dakika 10, na kusisitiza ni vyema abiria wakachukua chakula na kurejea kwenye viti vyao (take away) tayari kwa safari.
Kweli, dakika 10 tu, gari likaanza safari. Kilomita chache baadaye, wakati tukikaribia kuanza kuuteremka Mlima Saranda, wafanyakazi wa basi hilo wakamkumbusha Charles kutoa historia ya eneo hilo.
Charles kwa mbwembwe, akazima sauti ya video na kuongeza sauti ya ‘mic’, na kuanza kusema: “Ndugu abiria, poleni na safari. Nadhani si vibaya nikawapa historia kidogo ya eneo hili. Kuna wengine wanaifahamu lakini ni vyema nikawapa wale wasiofahamu na hasa wanafunzi.”
Hadi hapo mimi sikuwa nimevutiwa sana na matangazo hayo, nikiona kama ni kero tu. Charles akaendelea: “Kijiji kinachofuata kinaitwa Sukamahela. Kijiji hiki kina sifa kubwa mbili. Ya kwanza hiki ndicho kijiji kilichopo katikati ya Tanzania.
“Sifa ya pili ya kijiji hiki ni kwamba, mwaka 1974, Baba wa Taifa, Mwalimu Julius Nyerere, aliwakusanya wakoma na ombaomba kadhaa na kuwajengea kambi hapa Sukamahela. Ukiangalia upande wa kushoto, utaziona nyumba hizo nzuri, lakini waliomo ndani yake ni watu masikini kabisa.
“Baba wa Taifa alijenga nyumba hizi na kuitaka Serikali iwahudumie kwa kila kitu. Lakini kwa sasa, watu hawa sidhani kama wanahudumiwa. Ukitazama kila upande wa barabara, utawaona wazee hawa wamejipanga wakiombaomba na wanaowasaidia zaidi ni madereva wa malori, sisi wa mabasi tunapita kasi tu kwa kuwa tuna roho mbaya.” 
Abiria wakacheka huku wakitupa macho kushoto na kulia mwa barabara na kuwashuhudia ombaomba hao wa Sukamahela ‘waliotelekezwa’ na Serikali. Na kweli nyumba zao ni nzuri kabisa.
Charles hakuishia hapo, bali alituomba abiria kuangalia upande wa kulia, kwa mbali kidogo, akisema: “Ukitazama kilima kilichopo upande wa kulia wa barabara, utaona juu kileleni kuna jiwe ambalo lina alama kama mtu amesimama. Ni hapo, kwenye kilima hiki, ndipo katikati ya nchi yetu.”
Kauli hii iliwafurahisha abiria wengi na kwa furaha kubwa, ukazuka mjadala kuhusu alama hiyo muhimu nchini. Yaani hapa ndio katikati ya nchi na hakuna anayepajali? Kwa nini pasiendelezwe na kufanywa eneo la utalii wa ndani?


