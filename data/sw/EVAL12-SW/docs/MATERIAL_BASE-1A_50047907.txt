Kutangaza nia ni elimu ya uraia
Jun 04, 2015

KUANZIA mwishoni mwa wiki iliyopita, Wa tanzania wameanza kupata fursa ya kuwasikiliza watu wanaotaka kupewa nafasi ya kuwania urais kupitia Chama Cha Mapinduzi (CCM) katika Uchaguzi Mkuu wa mwaka huu.
Hii ni fursa adimu ambayo miaka 20 iliyopita haikuwepo. Katika Uchaguzi Mkuu wa mwaka 1995 uliomwingiza Benjamin Mkapa madarakani, Wa tanzania hawakuwa na fursa hii ya sasa.
Wakati huo, chanzo pekee cha taarifa kilikuwa ni ripoti za magazeti machache yaliyokuwepo na matangazo ya redioni ambayo kwa kawaida hayana fursa pana ya kueleza kila kilichozungumzwa.
Ni matumaini yetu kwamba wananchi wanajipa muda wa kusikiliza na kuchakata kile ambacho wanakisikia. Hii ni fursa adimu kwao kuweza kuwajua watu wanaotaka kura zao wakati utakapowadia.
Katika nchi ambayo bado elimu ya Uraia haitolewi kwa kiwango kinachotakiwa, tunaamini kuwa mijadala hii inayorushwa moja kwa moja na vituo vya luninga na redio, itatoa fursa pana ya watu kufahamu mambo.
Ndiyo maana, tunataraji kuwa wagombea watakaokuja kujitangaza watazidi kuzungumza kwa kutumia vyombo hivyo vya habari na kueleza mambo ambayo yatawanufaisha wasikilizaji.
Taifa lolote lile, linaendelea kwa watu kusikilizana na kupingana kwa hoja. Ukitaka kujua limeendelea au liko nyuma kwa kiasi gani, unaweza kujua kwa kuona aina ya mijadala inayoendeshwa.
Tunatumia fursa hii kuwaomba wanasiasa wa CCM na labda wale watakaokuwa kwenye vyama vinavyounda Umoja wa Katiba ya Wananchi (Ukawa), watumie vizuri fursa hii iliyoletwa na mabadiliko ya kiteknolojia. 
Ni matarajio yetu kwamba hilo linalofanyika sasa la watarajiwa kutangaza sera zao, litakuja kuishia kwenye midahalo ya wazi ambapo wahusika watashindanishwa kujadili masuala ya kitaifa.
Tunachukulia kuwa hatua hii ya kutangaza nia ni sehemu moja ya mafundisho ya elimu ya uraia kwa wananchi wetu. Kwa kadri wahusika watakavyojitokeza zaidi, na ndivyo elimu zaidi kwa wapiga kura itatolewa.
Tunaamini kwamba huu ni utaratibu mzuri na unapaswa kuendelea katika miaka inayokuja.


