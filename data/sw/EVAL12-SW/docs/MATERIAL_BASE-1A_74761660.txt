Tava kumkumbuka Nyerere Moshi

Imeandikwa na Mwandishi Wetu

Imechapishwa: 12 Septemba 2016

MASHINDANO ya mpira wa wavu ya Kumbukumbu ya Mwalimu Nyerere yatafanyika mjini Moshi kuanzia Oktoba 10 hadi 14 mwaka huu kwenye Uwanja wa Hindu Mandal, imeelezwa.

Makamu Mwenyekiti wa Chama cha Mpira wa Wavu Tanzania (Tava), Mharami Mchume amesema leo kuwa, mashindano hayo ni maalumu kwa ajili ya kumbukumbu ya Mwalimu Nyerere aliyefariki Oktoba 14, 1999.
Mchume amesema kuwa, Tava imetuma barua za mialiko kwa vyama vya mikoa mbalimbali ikiwemo mwenyeji Kilimanjaro, Mwanza, Tanga, Dar es Salaam, Dodoma, Arusha, Tabora, Manyara na Shinyanga.
Alisema vyama vya mikoa vinatakiwa kuthibitisha ushiriki wa timu za mikoa yao katika mashindano hayo ambayo pia yatashirikisha kutoka Kenya na Uganda.
Mashindano hayo yatashirikisha timu za wanawake na wanaume kutoka mikoa mbalimbali ya Tanzania. Alisema Bonite imekubali kuyadhamini mashindano hayo, ambayo yanarejesha hadhi ya mchezo huo hapa nchini.
Alisema mashindano hayo pia yanatumika kuenzi fikra za Nyerere za kutaka kuziunganisha nchi za Afrika Mashariki na Afrika kwa ujumla.
Alisema mwisho wa kuthibitisha kushiriki mashindano hayo ni Oktoba 2, na washindi watapata zawadi mbalimbali.


