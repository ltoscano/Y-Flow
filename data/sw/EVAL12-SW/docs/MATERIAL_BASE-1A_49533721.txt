
Kikao cha Sungusungu chageuka Mkutano Mkuu

Imeandikwa na Kareny Masasy, Shinyanga

Imechapishwa: 04 Septemba 2016

WAKAZI wa Kijiji cha Puni katika Halmashauri ya Wilaya ya Shinyanga wamelazimika kugeuza kikao cha sungusungu kuwa mkutano mkuu wa kutaka kusomewa mapato na matumizi.

Hatua hiyo ilifikiwa baada ya uongozi wa kijiji hicho kukwepa kusoma mapato na matumizi, ikiwemo mchango wa madawati wa Sh 5,400 kwa kila kaya. Walioshindwa kulipa kwa muda uliopangwa, walitozwa Sh 7,200 ikiwemo faini.
Mkutano huo kwa ajili ya sungusungu ulifanyika juzi na wananchi walichukua hatua hiyo ya kudai kwa nguvu wasomewe, kwa madai hawafahamu kiasi cha fedha walichochangwa kwenye madawati na pia kama yaliyotengenezwa yana ubora.
Wanakijiji hicho, Gilbert Mahudi na Machiya Luponya, walieleza kuwa mkutano huo ulikuwa ni kwa ajili ya sungusungu na kwa desturi na mila, lakini walilazimisha hatua hiyo ya kutaka wasomewe mapato na matumizi, kutokana na tabia ya viongozi kutofanya hivyo. 
“Kuna wengine walikuwa wakitozwa faini, lakini kwenye maandishi wameonekana kulipia mchango wa kawaida bila faini, tumesikia madawati yamepelekwa shuleni kinyemela, hatujayaona yana ubora gani,” alisema Mahudi.
Mkazi mwingine, Chilwa Mbalu alisema licha ya mchango wa dawati, walikuwa wakitozwa kila kaya Sh 1,000 kwa ajili ya kufungulia akaunti benki, kwa madai kijiji kiwe na akaunti yake ya kupokea fedha Sh milioni 50 za kila kijiji, zilizoahidiwa na Rais John Magufuli.
Alisema hilo nalo hawajaelezwa, kama kaunti husika imefunguliwa na ina fedha kiasi gani.
Mwenyekiti wa kijiji hicho, Jackson Mayila alisema mkutano huo ulikuwa ukihusu sungusungu, ndio maana walikuwa wakisita kusoma mapato na matumizi.
Pia alisema wamechelewa kusoma mapato na matumizi hayo, kutokana na mtendaji wa kijiji kusimamishwa kazi.
Mtendaji wa kijiji hicho, Mahega Frank anayedaiwa kusimamishwa kazi, aliyekuwepo katika mkutano huo, alijibu hoja mbalimbali zinazomkabili kwa kueleza kuwa Sh 1,371,600 zilichangwa na kaya 251 zilizotoa mchango.
Alisema kijiji kina kaya 255 na kaya zilizotozwa faini ni 25. Zilitozwa faini ya Sh 92,500. Alisema madawati hayajakabidhiwa na mahitaji ni madawati 25.


