
Ngilu na Swazuri wazozana
Waziri alaumiwa kwa kutozingatia sheria
SAMWEL BORN MAINA NA WANDERI KAMAU NAIROBI
UHASAMA kati ya mwenyekiti wa Tume ya Kitaifa ya Ardhi (NLC) Dkt Mohammed Swazuri na Waziri wa Ardhi Bi Charity Ngilu uliendelea kutokota jana, baada ya mwenyekiti huyo kumlaumu Bi Ngilu kwa kukosa kuzingatia sheria. 
Akithibitisha tofauti hizo, Dkt Swazuri aliiambia Taifa Leo kuwa tofauti hizo si za kibinafsi, bali ni za kisheria.
“Tofauti tulizo nazo zinalingana kikatiba. Baadhi ya watu wanafuata katiba nzee, licha ya kuwa tuna katiba mpya ilichaguliwa na Wakenya,” akasema Dkt Swazuri.
Jana, Dkt Swazuri alisema kuwa sheria haijakuwa ikizingatiwa katika wizara hiyo licha ya Rais, kupitia Mkuu wa Baraza la Mawaziri Joseph Kinyua kuandaa mkutano kusuluhisha tofauti hizo.
“Tulikuwa na mkutano uliofana ulioandaliwa na Bw Kinyua, na ilikubaliwa kuwa katiba sharti izingatiwe, na kuwa NLC ilibuniwa kikatiba,” akasema.
Dkt Swazuri amekuwa akimlaumu Bi Ngilu kwa kutozingatia sheria, hali ambayo imehujumu utoaji huduma katika wizara hiyo tangu mwanzoni mwa mwaka huu.
Kulingana na Dkt Swazuri, hakuna mtu au asasi yenye uwezo wa kuondoa tume hiyo, na ni kupitia njia ya kuandaliwa kwa kura ya maoni.
Mvutano wa kimamlaka kati ya hao wawili ulianza mwezi Oktoba baada ya hatua ya Bi Ngilu ya kuwahamisha baadhi ya maafisa wakuu katika wizara hiyo, wakiwemo aliyekuwa Kamishna wa Mashamba Mabw Zablon Mabea na Msajili Mkuu wa Ardhi Wambugu Ngatia na Mkurugenzi wa Usorovea Ephantus Murage, jambo ambalo Dkt Swazuri alihisi halikuwa wajibu wake.
Tofauti hizo zimeathiri mambo mengi katika wizara hiyo, ikiwa ni pamoja na utiaji sahihi wa hatimiliki za ardhi.
“Watu (akimanisha Waziri Ngilu) wanapaswa kufuata sheria na uhisi wangu ni kuwa ni kupitia kuandaliwa kwa kura ya maoni pekee kunakoweza kunitoa afisini. Tume hii ipo hapa kudumu na watu hao wanapaswa kufahamu hilo,” Dkt Swazuri akaiambia Taifa Leo.


