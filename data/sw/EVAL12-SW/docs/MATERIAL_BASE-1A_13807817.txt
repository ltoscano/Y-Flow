
Serikali kuhakikisha kuna uhakika wa chakula

Imeandikwa na Mwandishi Wetu

Imechapishwa: 18 Oktoba 2016

SERIKALI imesema iko makini na itahakikisha nchi inakuwa na uhakika wa chakula kwa kuongeza uzalishaji ili kuendana na idadi ya watu kadiri wanavyoongezeka. 

Akizungumza wakati wa mkutano wa wadau wa mbolea kutoka ndani na nje ya nchi uliofanyika jijini Dar es Salaam, Katibu Mkuu wa Wizara ya Kilimo, Mifugo na Uvuvi, Dk Florens Turuka alisema juhudi zinazofanyika ni wanasayansi na watafiti kuhakikisha taarifa wanazopata kuhusu udongo zinatumika ipasavyo katika kutoa suluhisho linapohitajika.
“Taarifa hizi zitasaidia kufahamu maeneo yenye rutuba kidogo, sumu na hivyo kupata majibu yanayotakiwa,” alisema Dk Turuka.
Katibu Mkuu huyo alitaja mikakati ya kuongeza uzalishaji wa mazao kuwa ni ushirikiano kati ya serikali na Taasisi ya Huduma za Habari za Ardhi Afrika (AfSIS) na Kitengo kipya kinachoshughulikia Ardhi cha Tanzania (TanSIS), ambapo ardhi yote itapimwa na kufanyiwa tathmini ili kujua ubora wake.
Alisema mkakati huo utasaidia kujua mahitaji ya maeneo husika na kuwasiliana na kampuni za kuzalisha mbolea. 
Aliiomba Taasisi ya Ushirikiano ya Kilimo-Biashara na Mbolea Afrika (AFAP) na wadau wengine kushirikiana na TanSIS ili kuhakikisha panakuwa na matumizi bora ya mbolea nchini.
Takwimu zinaonesha kuwa, matumizi ya mbolea bado ni madogo Afrika Kusini mwa Jangwa la Sahara, ambapo katika mwaka 2005 hadi 2010, matumizi ya mbolea Afrika yalikuwa tani milioni 3.2 kwa mwaka ikilinganishwa na tani milioni 74.1 barani Asia, 19.5 Marekani na 13.0 Ulaya.
Dk Turuka, alisema matumizi haya madogo ya mbolea yanatakiwa kuboreshwa haraka kama kweli Afrika inataka kuzalisha chakula cha kutosha watu wake. 
Wakati wa Uhuru mwaka 1961, Tanzania ilikuwa na watu takribani milioni tisa, idadi ambayo imeongezeka na kufikia watu takribani milioni 50 mwaka huu katika eneo la ukubwa wa ardhi lile lile la kilomita za mraba milioni 945.


