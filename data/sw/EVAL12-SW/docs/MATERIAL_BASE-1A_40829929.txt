
Kimya chake kilitanda ila amerejea akipania kurekebisha MAMBO
BAADA ya kimya kilichotokana na hatua yake ya kuondoka nchini baada ya uchaguzi mkuu tata wa mwaka wa 2008, Tedd Josiah, amerejea na mapya katika harakati za kuendeleza ustadi uliomtambulisha kama mojawapo ya maprodusa matata nchini.
Chini ya kitambulisho kipya, SwaRnB, lebo inayoakisi muziki anaoshughulikia kwa sasa, unaonganisha midundo ya kigeni na ya Kiafrika, ametangaza ujio wake mpya huku akitumai kunasa vipaji vipya nchini.
"Kwa sasa tumewasajili wanamuziki wawili, Mswazi Masauti na Vivian Olang na tayari tunaona matokeo mema," aeleza.
Anafahamika kwa kurekodia idadi kubwa ya wasanii waliofungua lango la muziki wa kizazi cha sasa kama vile Hardstone, Kalamashaka, Gidi Gidi Maji Maji, Necessary Noize, Jimmy Gathu, Poxi Presha, Suzanna Owiyo, Achieng' Abura na Pete Odera miongoni mwa wengine.
Isitoshe ni mwanzilishi wa Kisima Awards, licha ya kuondoka mamlakani kama afisa mkuu mtendaji. Anatueleza kuhusu ujio wake mpya, vile vile sakata ya tuzo za Kisima zaidi ya miaka kumi iliyopita iliyompelekea kung'atuka mamlakani kama afisa mkuu mtendaji.
Nini kilichofanyika mwaka wa 2008 kiasi cha kukufanya utoroke?
TJ: Wakati huo kama produsa nilikuwa nahusika katika kurekodi habari za matangazo za chama pinzani cha ODM, suala ambalo halikuwafurahisha wengi. Hata hivyo kuondoka kwangu kulikuwa mbinu ya kupata changamoto zaidi katika taaluma yangu kwani hapa nchini nilikuwa nishajijengea jina.
Sio siri kuwa wewe ni mojawapo ya maprodusa wanaotambulika sana nchini. Tupe uhondo.
TJ: Nilikuwa nimejitahidi kufanya kazi nzuri kama produsa, bila kusahau kuwa nyakati hizo kulikuwa na maprodusa wachache kumaanisha kuwa ilikuwa rahisi kwa nyimbo zetu kuchezwa redioni tofauti na sasa ambapo ushindani ni mkubwa.
Uongozi wako katika tuzo za Kisima ulifikia kikomo ghafla baada ya miaka tisa.
Kuliendaje?
TJ: Naam mimi ni mwanzilishi wa tuzo za Kisima na kusema kweli katika uongozi wangu tuzo hizi zilifanya vyema sana. Kama tuzo zingine, Kisima Awards zilikuwa na kitengo cha produsa bora wa mwaka na sikujua kuwa nilikuwa nimeteuliwa, licha ya kuwa nilikuwa afisa mkuu mtendaji, suala lililoibua ubishi. Hata hivyo niliamua kumpa tuzo hiyo produsa wa injili Japheth Kasanga, kudhihirisha kuwa sikuingia katika muziki kwa sababu ya pesa au tuzo.
Kama produsa ambaye amefanya kazi na wanamuziki wa awali na wa kisasa kuna tofauti gani kati ya wakati huo na sasa?
TJ: Jameni tofauti ni kubwa tena sana! Kwa sasa kuna teknolojia kiasi cha kuwa unaweza rekodi na kuhariri video yote ya muziki kwa kutumia simu, suala ambalo japo ni nzuri limetoa nafasi kwa kazi duni. Tatizo na kizazi cha sasa cha wanamuziki ni kuwa wanapupa ya kuwa maarufu. Ni sikitiko kubwa kuwa wasanii wa sasa wamekataa kukumbatia muziki wa wasanii kama vile Daudi Kabaka, Fadhili Williams na John Nzenze miongoni mwa wengine, ambao umepiku wakati na unavuma hadi sasa. Wasanii wa sasa wanaunda muziki kupata tuzo hivyo wako tayari kufanya lolote kuuza muziki, ikiwa ni pamoja na kutumia picha za wanenguaji uchi kwenye video. Afrika ina mengi ya kuonyesha kupitia muziki pasi na pombe, dawa za kulevya na wanawake walio uchi, na pindi watakapogutuka na kutambua haya basi tutarejesha muziki wetu katika enzi za Malaika, kibao kilichowavutia watalii kiasi cha kuwafanya watake kuzuru nchini kushuhudia utamaduni wetu.
Kwa upande wako kama produsa unafanya nini kurejesha utukufu wa muziki wa Kenya?
TJ: Kupitia lebo hii ya SwaRnB tunarekodi muziki ambao unaambatana na utamaduni na uhalisi wa maisha hapa barani, vile vile tunaunganisha midundo ya kigeni na ya Kiafrika. Hapa pesa sio muhimu kwani bila talanta mwenzangu hatukufanyii kazi.
Una ushauri upi kwa wasanii wa aina hii?
TJ: Hasa wanaofuata kila kitu wanachotazama kwenye stesheni za kimataifa za muziki wanapaswa kutambua kuwa nimewahi kuishi nchi za ng'ambo na wasanii wengi huko wamepotoka kimuziki na sio jambo la busara kwao kuongozwa na vipofu. 


