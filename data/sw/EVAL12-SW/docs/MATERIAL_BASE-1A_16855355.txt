
Salma Kikwete, Makamba, Malisa washindwa kuokoa jahazi Bukombe May 23, 2012

KATIKA hali inayoonyesha Chama cha Mapinduzi [CCM] kuzidiwa nguvu katika kinyang’anyiro cha ubunge jimbo la Bukombe, chama hicho kimeendelea kutumia viongozi wa ngazi za kitaifa kujaribu kuokoa hali lakini bila mafanikio.
Katika kinyang’anyiri hicho, mbunge wa jimbo hilo aliyemaliza muda wake, Emmanuel Luhahula anaonekana dhahiri kuishiwa pumzi na kula vumbi analotimuliwa na mgombea wa nafasi hiyo kwa tiketi ya Chama cha Demokrasia na Maendeleo [CHADEMA], Profesa Kulikoyela Kahigi.
Licha ya uongozi wa CCM Taifa kuitambua hali hiyo, vivyo hivyo kwa zaidi ya mwezi mmoja sasa, uongozi wa CCM Mkoa nao umeelekeza nguvu zake jimboni huko ambapo kabla ya Mwenyekiti wa CCM Taifa, Rais Jakaya Mrisho Kikwete, kwenda Bukombe mwishoni mwa mwezi jana kumnadi Luhahula, tayari uongozi huo ukiongozwa na Mwenyekiti wa Mkoa, Hamis Mgeja, ulipiga kambi kwa zaidi ya wiki bila mafanikio wala kuonyesha matumaini ya hali kubadilika.

Akimnadi mgombea huyo kwa wapiga kura kwa kuwaambia kwamba Luhahula ni mgombea safi na ni chaguo la CCM, Rais Kikwete alijibiwa kwa sauti za kelele za kuziba masikio kutoka kwa wananchi kwamba hawatamchagua mgombea huyo; wakatamka wazi kuwa chaguo lao ni Kahigi wa CHADEMA.
Maelekezo ya Mwenyekiti huyo wa Taifa baadaye ni kwa Mgeja na timu yake ambapo aliwataka kuendelea kubakia Bukombe hadi hali ieleweke; lakini timu hiyo ililazimika kujitoa siku chache baada ya Kikwete kuondoka, kutokana na joto la kisiasa kuchoma na kuunguza hemani mwao.
Wala ziara ya Katibu Mkuu wa CCM, Yusuf Makamba wilayani Bukombe, wiki iliyopita, katika kujaribu kuokoa jahazi, haikuleta ahueni kwa Luhahula.
Makamba, aliyefika Bukombe kwa kujiamini kwamba angesafisha hewa ya kisiasa iliyochafuka kabla ya kupima upepo, alijikuta akitunisha misuli ya kichama bila kubadili nyuso wala kauli za wasikilizaji wake. Hapo ndipo alipobaini kwamba hali haikuwa shwari tena jimboni humo.
Ziara ya Kaimu Mwenyekiti wa Umoja wa Vijana wa CCM [UVCCM], Beno Malisa, iliyokuwa na madhumuni kama ya Makamba, wiki iliyopita, nayo ilivuna adha kwa Chama kama alivyovuna Makamba.
Adha hiyo imejirudia kwa mke wa Rais, Mama Salma Kikwete alipotembelea Bukombe, mwishoni mwa wiki jana, kufuatia ziara ya Malisa, alipoelezwa msimamo wa Vijana wa kutomuunga mkono Luhahula; kisha Mama Kikwete katika hali ya kuwakosoa akatamka kwamba: “Vijana hawaiungi mkono CCM kwa sababu [ni wachanga] hawajui makubwa iliyofanya kwa nchi”.
Moja ya sababu inayotajwa kwa Luhahula kutokubalika ni kwamba tangu mwanzo hakuwa chaguo la wapiga kura wa jimbo hilo; bali alipandikizwa kwa nguvu ya Mwenyekiti wa CCM Mkoa, ambaye naye pamoja na hayo, ameshindwa kumwokoa.
Luhahula, mzaliwa wa Geita ambayo sasa ni mkoa, anatuhumiwa kuruhusu sehemu ya Wilaya ya Bukombe yenye wakazi wengi wa kabila la Wasumbwa, kuhamishiwa Geita kuunda mkoa huo; na pia kwa kuzembea kutetea mji wa Bukombe kupelekewa umeme.
Katika hatua nyingine inayoonyesha joto la uchaguzi kuchukua mkondo wa kikatili, mpiga debe maarufu wa CHADEMA, jimbo la Maswa Magharibi na mfanyabviashara, Njile Ngolo wa mji mdogo wa Malampaka, ameuawa kwa kukatwa mapanga katika tukio linalohusishwa na uhasama wa kisiasa alipokaidi kushusha bendera ya CHADEMA iliyokuwa ikipepea kwenye jengo la duka lake.
Hili ni tukio la pili kwa mwanaharakati wa kampeni za uchaguzi kufariki katika jimbo hili kuelekea uchaguzi mkuu, baada ya mgombea wa ubunge kwa tiketi ya CCM aliyekuwa akipewa nafasi kubwa ya kushinda kura za maoni, Amani Kidulamabambasi, kufariki ghafla mwezi Agosti katika mazingira ya kutatanisha.


