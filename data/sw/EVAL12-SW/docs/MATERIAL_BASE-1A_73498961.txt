Nizar aingâ€™arisha Singida United

Imeandikwa na Abby Nkungu, Singida

Imechapishwa: 24 Oktoba 2016

MCHEZAJI wa zamani wa Yanga, Nizar Khalfan juzi aliibuka shujaa baada ya kufunga magoli yote mawili kwenye mechi ya ligi daraja la kwanza kati ya timu yake ya Singida United na Polisi Dodoma iliyofanyika Uwanja wa Namfua mjini hapa. 

Katika mechi hiyo iliyoshuhudiwa Singida United wakinyakua pointi tatu kwa kuifunga Polisi Dodoma 2 - 0, Nizar alifunga goli moja kwa kila kipindi.
Mchezaji huyo wa zamani wa Mtibwa Sugar na Yanga alifunga bao la kuongoza katika dakika ya nane ya mchezo baada ya kufanya shambulizi la kushtukiza na kuujaza mpira wavuni.
Nizar anayechezea timu hiyo na mdogo wake Razak, alifunga bao hilo baada ya kupokea pasi murua kutoka kwa Rashid Gumbo kabla ya kuwalamba chenga walinzi Nelson Kasian, Ibrahim Mgecha na Ismail Nkilolo wa Polisi Dodoma kisha akaachia shuti kali lililomshinda mlinda mlango Abdallah Shaban.
Kipindi cha pili kilianza kwa timu zote kushambuliana kwa zamu ambapo Polisi Dodoma wangeweza kusawazisha lakini juhudi zao hazikuzaa matunda kutokana na washambuliaji wao kutokuwa makini.
Nizar alipigilia msumari wa mwisho kwenye jeneza la Polisi katika dakika ya 83 baada ya kutokea piga nikupige langoni mwa Polisi naye mfungaji kupiga shuti dhaifu lililoenda moja kwa moja langoni kuandika bao la pili kwa Singida United.
Mwamuzi Saidi Pambalelo kutoka Dar es Salaam ambaye alimudu vyema pambano hilo alilazimika kutoa kadi ya njano kwa mlinzi wa Polisi, Nelson Kasian kwa mchezo mbaya dhidi ya Gumbo wa Singida United.
Singida United inayonolewa na kocha Freddy Minziro inaongoza kundi lake lenye timu za Rhino (Tabora), Mvuvumwa (Kigoma), Polisi (Dodoma), Polisi (Mara), Alliance (Mwanza), Mgambo (Tanga) na Panone ya Kilimanjaro. Imejikusanyia pointi 13 katika michezo mitano iliyokwisha cheza.


