
Mwaka wa shetani huu - Mkude
Oliver Albert, Mwananchi oalbert@mwananchi.co.tz
Kiungo wa Simba, Jonas Mkude (kushoto), akiwania mpira na mshambuliaji wa Azam FC, Ramadhani Singano ‘Messi’ wakati wa mchezo wa Ligi Kuu ya soka Tanzania Bara uliofanyika kwenye Uwanja wa Taifa, Dar es Salaam juzi. Timu hizo zilittoka suluhu. na Anthony Siame
Dar es Salaam. Kiungo wa Simba, Jonas Mkude amekiri huu ni mwaka wa shetani kwao lakini amewaambia wenzake hawatakiwi kukata tamaa.
Mkude amewaambia mashabiki wa klabu hiyo kuwa wasife moyo na kuwataka kuendelea kuwaunga mkono katika wakati wote uwe wa furaha au wa huzuni.
Simba ilitoka suluhu na Azam juzi na hivyo kuzidi kufifisha matumaini yao ya kutwaa ubingwa msimu huu, hivyo kuia cha Yanga ikizidi kuchanja mbuga.
Mkude alisema matokeo dhidi ya Azam hayawafanyi wakate tamaa bali wataendelea kupambana hadi mwisho ili kujua watakuwa nafasi ya ngapi.
“Ndiyo mpira ulivyo, unavyoingia uwanjani unapanga kushinda lakini lazima ukubaliane na kitakachotokea, hivyo bado hatuko nafasi mbaya, tunatakiwa kuendelea kupambana hadi mwisho.
“Inaumiza wakati mwingine kila mnalopanga linashindwa kufanikiwa, tumekuwa hatuna misimu mizuri kwa kwa miaka mitatu, tunachotakiwa ni kupambana kwa sehemu iliyobaki ili tujue tuko katika nafasi gani na msimu ujao tujipange upya,” alisema Mkude.
Aliongeza: “Mashabiki wanatakiwa kuendelea kutuunga mkono, najua wanaumia, lakini lazima wajue hata sisi hatuifurahii hali hii na ndiyo maana tunajituma kuhakikisha tunapata matokeo mazuri, wasituchoke, wawe na sisi wakati wote uwe wa furaha wau huzuni.”
Simba ipo nafasi ya tatu kwenye msimamo wa Ligi Kuu Bara ikiwa na pointi 58, ikizidiwa pointi saba na vinara wa ligi hiyo, Yanga wenye pointi 65.


