
Watoto 60 kufanyiwa upasuaji wa moyo kisasa

Imeandikwa na Katuma Masamba

Imechapishwa: 13 Septemba 2016

WATOTO zaidi ya 60 wanatarajiwa kufanyiwa upasuaji wa moyo bila ya kufunguliwa kifua katika Taasisi ya Moyo ya Jakaya Kikwete (JKCI) iliyopo katika Hospitali ya Taifa Muhimbili (MNH).

Upasuaji huo kwa njia ya kisasa ulianza Septemba 9, mwaka huu. Imeelezwa kuwa wastani wa watoto 10 watafanyiwa upasuaji huo kwa siku.
Ofisa Uhusiano wa taasisi hiyo, Maulid Mohammed, alisema watoto wengine wanatarajiwa kutoka Uganda, Rwanda na Jamhuri ya Kidemokrasia ya Congo (DRC).
Mohammed alisema kuwa upasuaji huo umeanza vizuri na kumalizwa kama ilivyopangwa.
Alisema, "Kuna hamasa kubwa miongoni mwa watu wa nchi za jirani kufuata huduma hiyo katika taasisi yetu. Ni kwa sababu ya huduma bora tunazozitoa," alisema.
Aliongeza kuwa, watoto sita kutoka Rwanda, Congo na Uganda wameshajitokeza kufanyiwa upasuaji huo wa moyo na kwamba hiyo ni kutokana na ukweli kuwa JKCI ndio taasisi pekee inayotoa huduma hiyo kisasa zaidi katika Ukanda wa Afrika Mashariki.
"Tunaendelea kutekeleza sera ya Serikali ya kuhakikisha Wa tanzania wanatibiwa nchini, wakiwemo viongozi wa Serikali.
Hiyo itasaidia kuokoa fedha zinazotumika kwa matibabu nje ya nchi," alisema.
Alisema gharama za kutibia watoto wenye matatizo ya moyo ni Sh milioni nane ikilinganishwa na nchi kama India ambako gharama ni Sh milioni 30.
Dk Nunda Misabeo wa Hospitali ya Kintambo iliyoko DRC alisema katika Jumuiya ya Afrika Mashariki (EAC), Taasisi ya JKCI ndio pekee inayotoa huduma hiyo katika ukanda huo na kwa bei nafuu.
Alisema wagonjwa waliokuja kwenye taasisi hiyo kutoka Congo wanasumbuliwa na ugonjwa wa moyo na kwamba mmoja wao ana tundu kwenye moyo.


