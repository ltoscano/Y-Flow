
Jinsi wafanyabiashara hunasa wateja Krismasi
WAFANYABISHARA mbalimbali hutumia msimu wa Krismasi kujipatia faida kubwa kwa kiwango ambacho ni vigumu kupata wakati mwingine wowote katikati ya mwaka.
Mtaalamu wa masuala ya kiuchumi Bw Karithi Murimi anahoji kuwa wafanyabiashara hutumia vishawishi vya kisaikolojia vinavyovutia wanunuzi wengi kununua kiwango kikubwa cha bidhaa katika kipindi kifupi.
Kulingana na Bw Murimi, hali hii huwa manufaa kwa wauzaji na hasara kwa wanunuzi, ingawa wanunuzi wengi hushindwa kutambua hayo.
Mojawapo ya vishawishi hivyo ni matangazo mengi ya kuvutia kuhusu kushukishwa kwa bei ya bidhaa na kutolewa kwa zawadi kwa watakaonunua bidhaa zitakazogharimu kiwango fulani cha fedha.
“Ukifuatilia vyema, tuseme siku 45 kutoka sasa, utapata bei ya bidhaa ambazo Na VALENTINE OBARA hivi sasa tunaambiwa zimeshuka bei hasa mavazi zitakuwa zimeshuka lakini hutasikia matangazo ya kupunguzwa kwa bei wakati huo,” akasema kwenye mahojiano na Taifa Leo.
Isitoshe, bei inapopunguzwa huwa ni kwa bidhaa chache na wanunuzi wengi huwa hawajali kukagua ikiwa bidhaa zingine nyingi wanazonunua huwa zimepandishwa bei.
Wakati mwingine pia mteja huweza kuona tangazo kuhusu bidhaa iliyoshukishwa bei, lakini huikosa anapoenda dukani humo na kulazimika kununua bidhaa nyingine ambayo si kati ya zile zilizopunguzwa bei. 
Bw Murimi asema wakati mwingi watu wanaolengwa na mbinu hizi za mauzo ni wenye mapato ya chini ambao huwa si kawaida yao kununua bidhaa nyingi katikati mwa mwaka. “Wenye mapato ya juu katika jamii huwa na mipangilio maalum kuhusu jinsi wanavyotumia hela zao na hawana tabia ya kununua bidhaa kiholela. Ni walio masikini ambao huvutiwa na matangazo ya bidhaa kushukishwa bei,” akasema. Hata hivyo, si wafanyabiashara wote hutangaza kuwa wamepunguza bei za bidhaa, kwani wapo ambao huongeza bei bila huruma wakati wa Krismasi. Katika soko la Gikomba, Nairobi, uchunguzi wetu ulibainisha kuwa bei ya mitumba na vyakula imepanda sana msimu huu. Bi Christine Owiti, muuzaji wa mitumba katika soko hilo alisema kuna wateja wengi ambao hawana uwezo wa kugharamia mavazi mapya.
“Kuna wananchi wengi ambao huwa ni lazima wanunue mavazi mapya msimu huu lakini hawana uwezo wa kugharamia yale yanayouzwa madukani. Hii ni faida kwetu kwani inabidi wanunue mitumba,” akasema.
Hali hii ni sawa na ilivyo katika biashara ya kuuza vyakula kama vile kuku, mbuzi na hata mboga na matunda.
Huduma za uchukuzi pia zinafahamika kuwa ghali mno wakati wa msimu huu.
Bw Murimi anasema hii hutokana na kuwa wafanyabiashara hufahamu kuna idadi kubwa ya wananchi ambao wamebuni desturi za kununua mavazi mapya, kupika aina mahususi ya vyakula na kusafiri wakati wa msimu wa Krismasi.
“Inahitajika watu wawe wakikomaa kadri na jinsi miaka inavyosonga. Isiwe eti yale mambo ulikuwa ukifanya zamani ndio bado unafanya hadi leo wakati wa sherehe.
Kwa mfano, si lazima usafiri ndipo uwe umesherehekea,” akasema.
Baada ya msimu wa sherehe kukamilika, kutakuwepo wananchi ambao watapata wakati mgumu kugharamia mahitaji yao mwanzoni mwa mwaka ujao.


