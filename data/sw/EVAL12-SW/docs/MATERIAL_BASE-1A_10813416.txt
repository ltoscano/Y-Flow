
Mabilioni ya EPA kutakaswa bungeni May 31, 2012

TAKRIBAN miezi sita baada ya Rais Jakaya Kikwete kuhutubia Bunge na kuweka bayana kuwa fedha zilizoibwa kutoka Akaunti ya Malipo ya Madeni ya Nje (EPA), katika Benki Kuu ya Tanzania (BoT), zitumike kunufaisha wakulima, Serikali imewasilisha hati ya matumizi ya nyongeza wiki hii bungeni, ili kupata kibali cha Bunge, kuanza kutumia fedha hizo. 

Hati hiyo ya matumizi ya nyongeza namba moja iliwasilishwa bungeni juzi Jumatatu, Februari 2 na Naibu Waziri wa Fedha na Uchumi, Jeremiah Sumari, kwa niaba ya Waziri wa Wizara hiyo, Mustafa Mkulo.

Katika hotuba yake kwa Bunge, Agosti 21, mwaka jana, Rais Kikwete aliwaambia wabunge kuwa Sh. bilioni 53 zimerejeshwa na kampuni zilizotajwa kuiba fedha hizo akiahidi ya kuwa fedha zaidi zingerejeshwa. 

Raia Mwema imezungumza na Waziri Mkulo ambaye anashiriki shughuli za Bunge mjini Dodoma kuhusu uamuzi huo na anasema Serikali imeomba kibali hicho cha Bunge iweze kutumia Sh bilioni 53 zilizorejeshwa ili kuingiza kiasi hicho cha fedha katika matumizi ya kilimo kama alivyoagiza Rais Kikwete, Agosti, mwaka jana.

"Kwanza ni lazima zinapopatikana fedha za ziada na Serikali inataka kuzitumia ni lazima iombe kibali cha Bunge. Maana yake ni kwamba unakuwa na nyongeza ya pato na hivyo ni lazima uwe na nyongeza ya matumizi," alisema Waziri Mkulo alipozungumza na Rais Mwema, Dodoma, mwanzoni mwa wiki hii.

Katika hotuba yake bungeni, Rais Kikwete alisema fedha zilizokuwa zimekwisha kupatikana ni Sh. 53,738,835,392, zilizokuwa zimekusanywa hadi Agosti 18,
2008.

Akizungumzia ni kwa nini Serikali iombe kibali cha Bunge kwa ajili ya matumizi ya Sh. bilioni 53 tu, wakati kuna fedha nyingine zaidi zilizorejeshwa serikalini, Waziri Mkulo alisema kiasi kingine cha fedha kilichosalia kimewekwa katika hifadhi ya Serikali kwa makusudi kwa ajili ya matumizi mengine ya dharura yatakapoibuka.

"Ni kweli kwamba hizi Sh. bilioni 53 tunazoomba kibali cha Bunge ili tuweze kuzitumia ni sehemu tu ya fedha zilizorejeshwa. Lakini hatuwezi kutumia fedha zote, ni lazima tuhifadhi nyingine. Kuna dharura kama ununuzi wa dawa na mambo mengine, hivyo hatuwezi kutumia hadi senti ya mwisho," alisema Waziri Mkulo.

Kwenye hotuba yake bungeni, Rais Kikwete aliagiza fedha za EPA zichukuliwe na Serikali ambayo itatenga fedha kwenye bajeti yake ya kila mwaka kujiandaa kama iwapo atajitokeza anayedai fedha hizo zitumike kumlipa, kwa kuwa wamiliki halisi wa fedha za EPA ni kampuni za kigeni, ambazo baadhi zimekufa.

Aliwaambia wabunge kuwa uamuzi huo wa kutenga bajeti kila mwaka utaondoa mzizi wa fitina akisisitiza kwa kusema; "Maana nasikia mlikuwa mnabishana hapa (bungeni), pesa zile za umma, si za umma, ni za wenyewe waliopo nje hatukuwapelekea."

Kesi za wizi huo katika EPA zimekuwa zikiendelea zikiwahusisha baadhi ya wafanyabiashara na wafanyakazi wa Benki Kuu ya Tanzania (BoT).


