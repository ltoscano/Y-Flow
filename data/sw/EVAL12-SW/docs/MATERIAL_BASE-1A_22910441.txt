
Ni Kiwewe CCM Nov 15, 2012

KUINGIA kwa Philip Mangula kama Makamu Mwenyekiti wa Chama Cha Mapinduzi (CCM) kumsaidia Jakaya Kikwete aliyekuwa anatarajiwa kupitishwa jana Jumanne kuendelea na nafasi ya Mwemyekiti, na baadhi ya viongozi wengine wapya katika sekretariati ya chama hicho, kumezusha hofu mpya kwa washindi wa nafasi mbalimbali za uongozi zinazohusishwa na matumizi ya rushwa, Raia Mwema, limeelezwa.

Mangula anaingia kushika wadhifa huo akiwa majeruhi wa siasa za matumizi ya fedha na hasa katika uchaguzi, akiwa amekumbana na machungu hayo mwaka 2007 alipokuwa akiwania nafasi ya Mwenyekiti wa CCM Mkoa wa Iringa.

Yeye na viongozi wenzake wapya wanatajwa kuanza kujipanga kutumia maazimio mapya ya Mkutano Mkuu kushughulikia watoa rushwa hao.

Hata hivyo, yapo maoni kwamba japo Mangula amethibitisha kwamba yeye ni muadilifu na mtawala mzuri, yeye si bingwa wa porojo za siasa hivyo anaweza kushindwa kumudu pilikapilika za wapinzani na changamoto za kuikoa CCM.

Wachunguzi wanasema kwamba nafasi atakayokuwanayo Mangula ilihitaji, kwa kuazima usemi wa Chama cha Wananchi (CUF), mtu ngangari, kwa vile dhahiri Mwenyekiti (Jakaya Kikwete) si ngangari kiasi hicho, na pia kwamba anabanwa na kazi nyingi (za urais).

Wanasema inabidi Makamu Mwenyekiti awe mkali wa mapambano ya majukwaani na kwingineko, na hasa kupambana na mambo kama ya Uamsho, siasa za Zanzibar na wapinzani kutoka Bara ambao katika siku za karibuni wanaonekana kuvuta hisia za wengi dhidi ya CCM. 

Wapo wengine wanaosema pia kwamba nyufa sasa ni nyingi mno ndani ya CCM na usoni mwa umma chama hicho kinaonekana si rahisi kwake kutoa watu waadilifu wakaziteka nyoyo za umma, na hivyo uteuzi wa Mangula usingeweza kuepukwa.

“Mangula hataimudu hii, labda kama ana siri ambayo hakuwahi kuiweka hadharani.
Ni muadilifu, ndiyo, lakini haitoshi. Shida inakuja hapa, kama si yeye, awekwe nani katika hali hii ya chama kujaa rushwa na usanii? Nani atawamudu matajiri waliomo ndani ya CCM na ambao sasa wamejipanga kuwania urais?

“Nani atawamudu akina (Benno) Malisa na kuwatuliza akina (Hussein) Bashe na papo hapo kujitahidi asifunikwe na ‘Vuvuzela’ Nape (Nnauye)? Nani atamwambia Membe (Bernard) kwamba wewe bwana mkubwa hakutaki? Nani atamwambia Lowassa (Edward) kwamba amefanya ya kutosha aridhike na hapo alipofikia? Nani atawaambia watu kwamba mkubalini Asha (Asharose Migiro) kwa kuwa bwana mkubwa ndiye anayemtaka”, kigogo mmoja wa chama hicho aliliambia Raia Mwema.

Taarifa za uhakika zilizotufikia jana Jumanne zilieleza kwamba, mbali na kutengua ushindi wa baadhi ya viongozi, uongozi mpya wa CCM wakati wowote waweza kufuta uongozi mpya wa Umoja wa Vijana wa chama hicho (UVCCM).

Uamuzi wa kutengua matokeo hayo unazingatia maazimio mapya ya Mkutano Mkuu, hususan azimio la kutaka kukisafisha chama hicho kutoka katika taswira ya rushwa, Tume ya Usalama na Maadili ya CCM sasa imepewa mamlaka ya kikatiba kulinda hadhi ya chama hicho, ikiwa ni pamoja na mamlaka ya kufukuza wanachama bila kujali nyadhifa walizowahi kushika.

Inaelezwa kuwa uwezekano wa kufuta uongozi wa UVCCM ni mkubwa hasa baada ya baadhi ya vijana katika chama hicho kuwasilisha malalamiko rasmi juu ya ukiukaji kanuni za uchaguzi na hata matumizi ya rushwa, malalamiko ambayo yameambatanishwa na sahihi za vijana zaidi ya 300 kutoka UVCCM.

Viongozi wapya wa UVCCM ambao ni Mwenyekiti Sadifa Juma na Makamu wake, Mboni Mhita, wanadaiwa kusaidiwa katika kampeni kinyume cha kanuni na kwa njia nyingine zisizo za kimaadili na aliyekuwa Makamu Mwenyekiti wa umoja huo, Benno Malisa na Katibu wake, Martine Shigela, ambao hata hivyo, walikwishakukanusha madai hayo dhidi yao wakisema wanaolalamika wafuate taratibu rasmi za kuweka pingamizi.

Taarifa hizo za tishio la kufuta uongozi huo zinakwenda sambamba na ushindi wa baadhi ya viongozi wa ngazi mbalimbali za CCM katika mikoa na wilaya mbalimbali nchini.

Hotuba ya Kikwete yazua tafrani Taarifa zilizopo kutoka kwa baadhi ya wajumbe wa makundi hasimu ya kisiasa katika chama hicho zinabainisha kwamba, hatua nzito za kuadhibu vigogo katika chama hicho zilikuwa zikisubiri maazimio ya Mkutano Mkuu ambao ndicho chombo kikuu cha uamuzi kuhusu mustakabali wa chama hicho.

Taarifa za ndani zinaeleza kuwa baadhi ya vigogo waliokuwa wakikiuka maadili sasa watakumbana na utekelezaji wa mazimio ya Mkutano Mkuu kuhusu kulinda hadhi ya chama hicho, wakitajwa kuwamo katika tishio la kung’olewa au kuwaonywa.

Vigogo na wanachama walioko katika tishio hilo ni wanaotajwa kukiuka maadili, kanuni na taratibu za chama hicho, yakiwamo matumizi ya rushwa na siasa za chuki. Ni kama vile uamuzi wa "kujivua gamba" ulikuwa ukisubiri azimio la Mkutano Mkuu.

Hotuba ya Kikwete inatajwa kuzua mjadala na tafrani miongoni mwa wanachama na hasa walioshinda chaguzi huku wakiandamwa na tuhuma za matumizi ya rushwa.

Katika hotuba yake Kikwete anasema: "Chama chetu kinashindania kushinda akili na mioyo ya Wa tanzania na hiyo ndiyo kazi tunayomtarajia kiongozi wetu afanye katika jamii. Lakini, ili kiongozi wetu aweze kuifanya kwa mafanikio taswira yake mbele ya jamii ni kitu muhimu. Awe na taswira nzuri mbele ya wananchi.
Kama jamii inamuona kuwa si mtu muadilifu itakuwa taabu sana kwake kufanikisha jukumu la msingi la chama chetu.

Aliendelea kusema; "….kilio cha wanachama na wananchi cha kutaka tuiondowe taswira mbaya dhidi ya chama iliyopo katika jamii kuwa ni chama kisichokerwa na rushwa. Hicho ni kilio cha dhati kwa watu wenye nia njema na CCM."

Kundi la wanachama wanaopigania maadili ndani ya chama hicho sasa limeelekeza imani kwa Mangula, kwamba ni kiongozi atakayeweza kunyoosha maadili ya chama hicho kwa niaba ya Mwenyekiti Kikwete.

Ilivyokuwa kundi la kifo Tukio kubwa zaidi katika mkutano huo lilikuwa ni majibu ya swali; nani watachaguliwa na Mkutano Mkuu wa CCM kuwa wajumbe wa Halmashauri Kuu (NEC) ya CCM, huku kumbukumbu za baadhi ya vigogo kuangushwa katika nafasi hizo ngazi za wilaya zikibakia vichwani mwa wagombea na wapiga kura wao.

Katika chaguzi kadhaa zilizotangulia vigogo kadhaa waliangushwa akiwamo waziri mkuu wa zamani, Frederick Sumaye aliyeangushwa na Waziri Dk. Mary Nagu katika mchuano wa kuwania nafasi ya NEC Wilaya ya Hanang’ uchaguzi ambao pia ulizua malalamiko ya kukiukwa kwa kanuni na rushwa.

Katika uchaguzi uliofanyika kwenye mkutano mkuu wa CCM kukamiana na kuangushana kisiasa kwa gharama yoyote kulidhihirika.

Kumekuwapo na taarifa kuwa, pamoja na kukabili kasi ya kugawa rushwa katika uchaguzi huo, kuwahishwa kwake siku mbili kinyume cha ratiba ya awali, kulilenga pia kukabili kiwango hicho cha juu cha kukamiana.

Taarifa zinaeleza kwamba hali huenda ingekuwa mbaya kama uchaguzi huo ungefanyika katika siku iliyopangwa baada ya kuwapo taarifa za baadhi ya watu kujiandaa kufanya kampeni chafu za kifisadi na baadhi walionekana wazi kuchanganyikiwa baada ya kutokea mabadiliko hayo.

Katika uchaguzi huo uliofanyika Jumapili iliyopita ambao umewaibua kidedea mawaziri wanne, naibu waziri mmoja pamoja na mkuu wa wilaya mmoja, ni kama vile Waziri wa Mambo ya Nje na Ushirikiano wa Kimataifa, Bernard Membe, ndiye aliyekuwa katika mazingira ya "kufa au kupona" kisiasa.

Membe anatajwa kuwa katikati ya kampeni za uchaguzi huo, akiwa na taswira mbili mbele ya wapiga kura ambao kimsingi waligawanyika katika makundi mawili.
Katika taswira moja, Membe alionekana akiwakilisha wanaopigania maadili ya chama hicho kurejeshwa, nyuma yake kukiaminika kuwa na majina ya akina Samuel Sitta, Harrison Mwakyembe, Profesa Mark Mwandosya, John Magufuli na wengineo wasiohusishwa moja kwa moja na tuhuma za ufisadi.

Lakini kwa upande mwingine, Membe alionekana hasimu wa kundi linalotambulishwa kuwa ni la Mbunge wa Monduli na Waziri Mkuu wa zamani, Edward Lowassa, kundi ambalo linathibitisha uhasama wake kupitia kwa mmoja wa watu wanaotajwa kuratibu siasa za Lowassa ndani ya CCM, Hussein Bashe.

Membe alipigiwa kampeni zote mbili, kampeni kubwa ya kuangushwa na kwa upande mwingine kampeni ya kushinda. Hata hivyo, kampeni ya kuangushwa kwa Membe iliyotangazwa rasmi na Bashe katika mkutano wake na waandishi wa habari Jumamosi iliyopita mjini Dodoma, ilionekana kushika kasi zaidi kuliko ile ya kuhakikisha anashinda.

Salma, Ridhiwani waingia uwanjani Wakati ikiaminika kampeni za kumuangusha Membe zikienda barabara taarifa zinasema Salma Kikwete na mwanawe Ridhiwani wanatajwa, dakika za majeruhi, kujitosa kwenye kampeni hizo kumsaidia Membe.

Salma, mke wa Rais Kikwete, alijitosa akipita kwa wajumbe wa mikoa kadhaa akiomba waziwazi kura za ushindi kwa Membe. Kwa waliokuwa wakikampeni Membe ashindwe baadhi walisikika wakisema "lazima mtu apigwe na kitu chenye ncha kali" ukiwa ni msemo maarufu wa polisi wanapozungumzia matukio mbalimbali ya uhalifu wa kujeruhi.

Ushindi wa Membe haikuwa taarifa nzuri kwa kundi linaloaminika la Lowassa ambaye hakuketi katika nafasi maalumu za viongozi waliopata kuwa mawaziri wakuu na kuketi eneo la wajumbe wa Arusha waliojikuta wakipangwa nafasi ya nyuma katika ukumbi wa Kizota, badala ya nafasi ya mbele kulingana na herufi ya mkoa wao.

Katika kinyang’anyiro hicho walioibuka kidedea ni Waziri wa Nchi, Ofisi ya Rais (Uhusiano na Uratibu) Steven Wassira, Waziri wa Mambo ya Nje na Ushirikiano wa Kimataifa Benard Membe, Waziri wa Habari, Utamaduni na Michezo, Fenella Mukangara, Waziri wa Nchi, Ofisi ya Waziri Mkuu (Bunge na Uratibu) William Lukuvi, Waziri wa Maendeleo ya Mifugo, Dk. Mathayo David Mathayo na Naibu Waziri wa Mawasiliano, Sayansi na Teknolojia Januari Makamba.

Wengine ni aliyekuwa Katibu wa Uchumi na Fedha, Mwigulu Nchemba, Katibu wa UVCCM Martine Shigela, Jackson Msome, aliyekuwa Katibu Mkuu wa CCM, Wilson Mukama.

Wakati hayo yakiendelea, taarifa zinaeleza kwamba, Lowassa amezungumza na wajumbe wa Mkoa wa Arusha na kuwataka kumpa kura Rais Kikwete, ikielezwa kwamba ni hatua ya kujipambanua na taarifa za yeye kuhusishwa moja kwa moja na kampeni za kutaka kumdhalilisha Mwenyekiti wake kwenye mkutano huo kwa kumpa kura za hapana kwa nia ya kuhujumu vigogo ndani ya chama hicho.

"Mzee (Lowassa) alitualika chakula na kuonyesha kuwa yumo katika hofu kubwa kiasi cha kusema ataomba Mkoa wetu wa Arusha upewe sanduku maalumu ili kujiepusha na kuambiwa kwamba tunataka kumpa kura za hapana Mwenyekiti.

“Inaonekana kuna hofu baada ya mfuasi wake mmoja kubanwa na maofisa usalama kuhusiana na tuhuma za kupanga kumhujumu Mwenyekiti. Alidiriki kutaka hata kura ziwe za wazi," anasema mjumbe mmoja wa Arusha.

Uchaguzi wa nafasi mbalimbali ndani ya CCM ulitarajiwa kukamilika jana Jumanne na kuweka safu mpya inayounda vikao muhimu vya Kamati Kuu na Halmashauri Kuu katika kipindi cha miaka mitano ijayo kuanzia sasa.


