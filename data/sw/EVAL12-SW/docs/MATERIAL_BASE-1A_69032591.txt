
Escrow isitumike kukomoana
Nov 30, 2014

SI siri kwamba gazeti hili limekuwa mojawapo ya vyombo vya habari hapa nchini ambavyo vimeripoti kwa kina kuhusu sakata la akaunti ya Escrow ambalo sasa linaelekea kufikia tamati kupitia Bunge la Tanzania.

Pamoja na vitisho mbalimbali, kukatishwa tamaa na hatari ya wazi kiusalama iliyokuwepo kutokana na suala lenyewe, Raia Mwema na gazeti dada la Raia Tanzania hatukukata tama kuhakikisha kwamba mwishowe ukweli unawekwa wazi.

Hata hivyo, katika siku za karibuni, kumeanza kuibuka matukio ambayo kwa namna fulani yanaonekana kwenda kinyume na kile ambacho gazeti hili na wadau wengine wamekuwa wakikipigania katika kipindi cha takribani miezi sita iliyopita.

Imeibuka tabia ya kutaja majina ya watu ambao hawahusiki kwa vyovyote vile na suala hilo. Majina haya yametajwa kuchukua rushwa kutoka kwa wamiliki wa kampuni ya Independent Power Tanzania (IPTL) ili kufanikisha uchotwaji huo wa fedha.

Pia yameanza kutajwa majina ya baadhi ya maofisa wa serikali na wanasiasa, ambao uchunguzi wa ofisi ya Mdhibiti na Mkaguzi Mkuu wa Hesabu za Serikali (CAG) haukuwataja, lakini sasa wanaelezwa kuhusika.

Kwa ufupi, ambacho tunakiona sasa, ni kwa baadhi ya watu kutaka kutumia fursa ya suala hili la akaunti ya Escrow kuwachafua watu wasiohusika kwa sababu tofauti zaidi zikiwa za kisiasa.

Suala hili la Escrow ni kubwa na linahitaji kufanyiwa kazi na kuhitimishwa kwa mawanda yake yote. Kila jiwe linatakiwa ligeuzwe na kila kitu kiwekwe peupe ili hatimaye haki si tu haki itendeke bali ionekane kuwa imetendeka.

Itakuwa kitu kibaya kama watu watataka kutumia suala hili kumaliza hasira zao kwa mahasimu wao wa kisiasa. Itakuwa kitu kibaya kama watu waadilifu wataharibiwa maisha yao ya kitaaluma na kifamilia kwa sababu ya mambo ya kisiasa.


