
Gambo aagiza maji yatoke kwa uhakika

Imeandikwa na Veronica Mheta, Arusha

Imechapishwa: 12 Oktoba 2016

MKUU wa Mkoa wa Arusha, Mrisho Gambo amemwagiza Mkurugenzi wa Mamlaka ya Maji Safi na Usafi wa Mazingira Jiji la Arusha (AUWSA), Ruth Koya kuhakikisha wanapanga ratiba ya maji kutoka kwa wakati kwenye Kata ya Sinoni ili wananchi waondokane na kero ya hiyo. 

Aidha ametoa rai kwa wataalamu wa mipango miji kuhakikisha wanatoa elimu kwa wananchi ili waachane na tabia ya ujenzi holela unaowasababishia hasara na wakati mwingine kuvunjwa kwa nyumba ili kupisha upanuzi wa barabara au njia zinazoenda mitaa mbalimbali ya jiji hilo.
Gambo aliyasema hayo jana baada ya kakutana na kero za wananchi eneo la Soko Mjinga lililopo Kata ya Sinoni, wakati alipokuwa akikagua shughuli za maendeleo, ikiwemo mradi wa ujenzi wa barabara ya Unga Limited hadi Muriet pamoja na dampo la kisasa. 
Alipokuwa Soko mjinga, Gambo alipokea malalamiko ya wananchi hao, ikiwemo ukosefu wa maji safi na salama kwani wakazi hao hawalali usingizi nyakati za usiku kutokana na kuamka mara kwa mara kufungua mabomba ili kuona kama maji yanatoka au la.


