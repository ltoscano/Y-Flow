
Wanabiashara walalama juu ya huduma duni za Kenya Power
Na KENYA NEWS AGENCY
WAFANYABIASHARA katika kaunti ya Kericho wanataka wafanyikazi wa kampuni ya nguvu za umeme, Kenya Power wabadilishwe ili kuimarisha utoaji huduma.
Wakiongozwa na mfanyabishara Bw R. Shah, walisema kwamba kwa miaka sasa, mji wa Kericho na viunga vyake umekumbwa na kupotea kwa nguvu za umeme mara kwa mara. Kinachowaudhi ni kuwa, kila wanapopiga ripoti kwa afisi ya kampuni ya Kenya Power, hakuchukuliwi hatua yoyote kurekebisha hali hiyo.
“Tumechoshwa na kuathiriwa biashara zetu. 
Tunapata hasara kubwa.
Tunataka makao makuu ya Kenya Power yaingilie kati na kuchunguza ni nini kinachowafanya watumishi wake hapa wawe wazembe namna hii,” akasema Bw Shah.
Alisema kupotea kwa nguvu za umeme kulikotokea majuzi kulipangwa kudumu hadi saa kumi na mbili za jioni.
Badala yake, mji huo ulibaki bila stima kufikia saa mbili za usiku.
Malalamishi sawa na hayo yalitolewa na maafisa kadhaa wa serikali aliosema kwamba hali hiyo imekuwa mbaya zaidi, hasa mwanzoni mwa mwaka huu.
“Jambo hili linaathiri utendakazi wetu. Kenya Power inapaswa kuamka na kurekebisha mambo na mapema,” alisema afisa mmoja katika afisi ya serikali ambaye aliomba asitajwe.
Alisema kuna wakati afisi za serikalini mjini Kericho zilipoteza kompyuta kadhaa baada ya nguvu za umeme kuzidi kiwango cha kawaida.
Hata hivyo, juhudi za kuwasiliana na wakuu wa afisi za Kenya Power mjini Kericho ziligonga mwamba, kwani ilisemekana kuwa mkuu wa afisi hiyo hakuwa afisini kwa wakati huo.


