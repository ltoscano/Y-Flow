
Gavana, mbunge wavuruga hafla ya Jamhuri
Na MWANGI MUIRURI
VITA vya kisiasa kati ya Gavana wa Kirinyaga Bw Joseph Ndathi, na Mbunge wa Kirinyaga ya Kati Bw Gachoki Gitari, ziliishia kuvuruga sherehe za Jamuhuri katika uwanja wa Kerugoya.
Wawili hao wamekuwa hawapatani kisiasa na mara kwa mara vita vyao vimekuwa vikizua migawanyiko mikali miongoni mwa wadau wa kisiasa katika kaunti hiyo, wakiwemo hata watumishi wa Mungu na madiwani.
Tofauti za wawili hao zinaaminika kuchochewa na taswira kuwa, Bw Gitari anapania kuwania ugavana katika uchaguzi mkuu wa 2017 na ndiyo sababu amekuwa akizindua awamu baada ya nyingine ya shutuma dhidi ya Bw Ndathi.
Katika sherehe hizo, makundi mawili pinzani yalirushiana cheche za maneno yakishutumiana vikali kwa hisia za waliokuwa wakiunga mkono.
Ilibidi kamishna wa kaunti hiyo Bw Joseph Keter kuitisha msaada wa maafisa wa polisi wa ziada kutoka Kaunti jirani ili kuthibiti hali katika uwanja huo huku taharuki ikitanda na kuelekea kusababisha makabiliano ya kivita.
Taharuki hiyo ilizidishwa wakati kulionekana malori yakisafirisha vijana kutoka maeneo kadha ya Kaunti hiyo, huku kukiwa na uvumi kwamba, vijana hao walikuwa wamejihami tayari kuzua rabsha.
Shida ilitokea wakati madiwani kadha wanaomuunga mkono Bw Ndathi waliposhutumu Bw Gitari kwa kuwa hasidi wa gavana huyo, hivyo basi kutatiza maendeleo katika Kaunti hiyo.
Walimwambia Bw Gitari kuwa, ashughulike na kutekeleza miradi yake ya maendeleo akitumia hazina yake ya maendeleo (CDF) na akome mara kwa mara kuingilia miradi ya Bw Ndathi.
Hata hivyo, Bw Gitari aliposimama kuongea, alikashifu madiwani hao akiwataja kama vibaraka wasio na maono ya utenda kazi ulio na uwazi katika Kaunti hiyo.
Aliposimama kuhutubu, Bw Ndathi alijiepusha na kujibu shutuma za Bw Gitari aliyemshambulia kuwa anaendeleza ufujaji wa pesa za maendeleo na pia kutekeleza ubaguzi dhidi ya wanaoshukiwa kuwa wafuasi wa Bw Gitari.


