
Lukuvi kuitwa Lindi kutatua mgogoro

Imeandikwa na Kennedy Kisula, Liwale

Imechapishwa: 07 Septemba 2016

SERIKALI Mkoa wa Lindi imesema itamwita Waziri wa Ardhi, Nyumba na Maendeleo ya Makazi, William Lukuvi kwenda mkoani humo kutatua mgogoro wa ardhi kati ya wakazi wa kijiji cha Kikulyungu na hifadhi.

Mkuu Mkoa wa Lindi, Godfrey Zambi amesema waziri huyo ataitwa ili kutafsiri Sheria ya Ardhi Namba 275 ya mwaka 1974.
Alisema hayo jana alipokuwa akizungumza na wakazi wa vijiji vya Mkutano na Kikulyungu kwenye mkutano wa hadhara, ulioshirikisha serikali ya wilaya na mkoa.
Alisema kwamba ili kuweza kutatua mgogoro huo, kinachotakiwa ni tafsiri, ni bora aje waziri mwenye dhamana, afike hapa kutafsiri.
“Haiwezekani serikali ikae kimya bila ya kutatua tatizo huku wananchi wanabaki wananung'unika huku wanakosa imani,” alisema Zambi.
Zambi alisema alifika kuona eneo lenye mgogoro na kusikiliza pande zote mbili za hifadhi na mwakilishi wa wananchi.
Mwakilishi, Mussa Mgone alisema watu wawili wameshakufa kutokana na mgogoro huo kwa nyakati tofauti katika mto wa Kikuluhumla.
Alisema kwamba watu hao walikufa wakati watu wanavua samaki. Watu hao waliuawa kwa kupigwa risasi na watu wanaodaiwa kuwa askari wa hifadhi.
Mgone alisema pamoja na vifo hivyo, hakuna fidia waliyoipata kutokana na kuwepo uhusiano mbaya baina ya askari wa hifadhi na wananchi.
“Ni bora waziri wa ardhi aje kutatua kero hiyo ya muda mrefu,” alisema.
Zambi alisema mgogoro huo ulishawahi kufikishwa kwa aliyekuwa Waziri wa Maliasili na Utalii, Shamsa Mangunga, lakini ulishindikana hadi alipoondoka.


