
Wagonjwa, wajawazito katika mazingira machafu hospitalini
Na FAITH NYAMAI

WAGONJWA na akina mama wajawazito ambao wamelazwa katika Hospitali Kuu ya Kaunti ya Nyeri wanalazimika kulalia malazi na kuvaa mavazi machafu baada ya mashine nne za hospitali hiyo kuharibika wiki tatu zilizopita.
Wagonjwa ambao wanafanyiwa upasuaji na watoto wanaozaliwa wako kwenye hatari kuu ya kupata magonjwa kwa sababu nguo za vitanda na nguo zingine ambazo zinatumiwa hospitalini hazioshwi zikawa safi huku zingine zikiwa na mabaki ya damu hata baada ya kuoshwa na wafanyakazi wa kazi za kudumu humo hospitalini.
Mashine kubwa ya kuosha nguo za hospitali hiyo iliharibika wiki ya Krismasi huku zingine tatu zikiwa zimeharibika wiki moja kabla ya siku ya Krismasi.
Kulingana na mmoja wa wanaofanya kazi hospitalini humo na ambaye hakutaka kutajwa kwa kuogopa kufutwa kazi, wafanyakazi wa kazi za kudumu wanalazimika kuosha nguo zote za hospitali hiyo kwa kutumia mikono yao na hivyo basi kuhatarisha maisha yao na pia yale ya wagonjwa. 


