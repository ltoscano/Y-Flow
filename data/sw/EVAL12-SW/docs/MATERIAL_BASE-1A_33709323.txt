
UNAFANYA NINI KUMUENZI MAMA YAKO?
Dar es Salaam. Kila ifikapo Jumapili ya pili ya mwezi Mei, mataifa mengi duniani husherehekea Siku ya Mama.
Ni siku ambayo inamkumbusha kila mmoja wajibu wake kwa mama yake. Kwa wale ambao mama zao wametangulia mbele za haki, huitumia siku hii kuiwaombea na kuwashukuru kwa kujitoa kwao kuwalea watoto wao.
Kila mmoja hutafakari namna mama yake alivyomleta duniani, kumtunza, kumlea, kumlinda, kumsomesha na hata kumfanya awe hivyo alivyo leo.
Mama ni mwalimu mkuu katika makuzi ya mtoto. Wakati mama akifanya hayo yote, wapo baadhi ya watoto wakishakua na kuanza kujitegemea huwa wanamsahau mama.
Upo usemi kuwa mama anaweza kuwa na watoto wanane, akawalea na kuwasomesha wote kwa usawa lakini anapozeeka, watoto wale hushindwa kumtunza mama yao vile inavyostahili huku kila mmoja akimtegea mwenzake. 
Wengi wamewatelekeza mama zao vijijini. Wanavutana nani awajibike kwa ajili ya mama yao wakati yeye alifanya kwa upendo. Bila shaka mpaka leo hii akisikia habari za kuhuzunisha za watoto wake, huchukua jukumu lake kwa kuwaombea.
Wapo kina mama watu wazima wamelazwa katika hospitali mbalimbali nchini, watoto wanarushiana mpira kila mmoja akimtaka mwenzake abebe jukumu la kumhudumia.
Katika kipindi cha wiki nzima, mtoto anaweza kwenda mara moja tu kumtazama mama yake huku akiwalazimisha wenzake nao waende.
Lakini mama alimlea kila mmoja kwa kuwa mlinzi wake saa 24 kwa miaka yote mpaka akafikia umri wa kujitegemea.
Tunapaswa kuadhimisha siku hii kwa kujiuliza maswali! Umemfanyia nini mama yako, yupo wapi na je, anapata mahitaji muhimu wakati huu ambao wewe umeanza kujitegemea?
Lusia Mwakalinga anasema siku zote ana hakikisha mama yake anapata mahitaji muhimu kwa kuwa umri wake mkubwa.
“Mama yangu ni kama mtoto wangu wa kwanza, nikilala, nikiamka katika vitu vinavyonijia kichwani na yeye yumo,” anasema Mwakalinga.
Kumbuka mama yako ni zaidi ya kumpa zawadi na mahitaji mengine, hata kumjulia hali ni sehemu ya kum


