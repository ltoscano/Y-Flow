Wananchi wanachotegemea kutoka Ofisi Kuu â€“ 5
Dec 10, 2015

Hadi kufikia hatua ya hivi sasa kuwa na viongozi matajiri sana ndani ya nchi yetu tumechupa kwa kasi kubwa sana. Hivi leo ukimuuliza mtu aliyekuwa amekwisha kuzaliwa na kuwa mtu mzima mwaka 1992 Agosti akutajie jina la kiongozi ye yote ambaye alikuwa na ukwasi kama ilivyo hivi sasa nina uhakika kwamba ni kigugumizi.
Ilikuwa si rahisi kumpata kiongozi ambaye amejilimbikizia mali kiasi cha kuonekana mkwasi katika jamii kwa sababu miiko ya uongozi ya CCM ilikuwa haitoi mwanya huo.
Kwa vile viongozi wa serikali walikuwa wanapitia katika chujio la CCM ni wazi kwamba ilikuwa haiyumkiniki kuwa na kiongozi wa serikali ambaye ni fisadi. Kama kiongozi aliyekuwa akionekana kuwa na afueni kidogo kiuchumi utakuta kwamba ni kutokana na historia ya familia yake na kamwe si kutokana na kiti alichokikalia yeye kama kiongozi ndani ya chama au serikali.
Bila shaka kama nilivyosema katika safu wiki iliyopita huo ndiyo mfumo uliokuwa umewekwa na waasisi wa taifa hili na chama chenyewe. Hiyo ililenga katika kuhakikisha kwamba hakuna mtu ye yote yule anayepata fursa ya kukalia kiti chochote cha uongozi na kuanza kukitumia kiti hicho kujitajirisha kwani kufanya hivyo ni kunajisi nafasi hiyo na dhamana aliyopewa na wananchi.
Ni kweli kwamba Rais John Pombe Magufuli ni kweli kwamba amerithi mfumo wa hovyo. Lakini ni kweli pia kwamba Rais Magufuli ni tunda la mfumo wa kabla ya mwaka 1992 ambao ulikuwa haujatiwa najisi na IMF na WB. Ni mtu anayejua na kuamini kwamba cheo ni dhamana na si cha kutumia kwa ajili ya kujinufaisha yeye binafsi au kikundi kidogo cha watu. 
Hiyo ndiyo nguvu ya Rais Magufuli. Ni nguvu ambayo anajua kwamba itamsaidia kuhakikisha kwamba anapambana na maovu ambayo yamekuwa yakiendelea hapa nchini tangu kuingizwa kwa mfumo wa uchumi wa soko huria ambao uligeuka kuwa ni fumo wa uchumi wa soko holela. Ni mfumo hasi ambao umelifikisha taifa hili mahali pabaya.Hakuna mtu ye yote anayejiita muadilifu anayeweza kuukubali mfumo huu bila ya kuuhariri. Ni lazima kuuchanachana na kutafuta kilichokuwa kizuri kwa ajili ya jamii yetu na kuondokana na uchafu.
Ni kweli kabisa kwamba katika kujaribu kuleta mageuzi ya kweli ya kiuchuki, kisiasa na kijamii katika nchi yetu Rais Magufuli atakutana na vikwazo vingi. Haitakuwa sahihi kuamini kwamba atapenyeza tu kila atakalo bila ya kupambana na vikwazo na huenda vikawa ni vikubwa na hata vya kutisha kuliko inavyoonekana kwa nje.
Ni wazi kwamba watu waliozowea kukwepa kulipa kodi halali za serikali na kutumia fedha hizo kujilimbikizia mali nyingi sana watajaribu kutumia ukwazi walio nao kwa ajili ya kukwamisha jitihada zozote zile zitakazofanywa na Rais Magufuli na watu wake katika kuleta mageuzi ya kweli katika nchi yetu.
Tunajua kwamba zipo jitihada za makusudi kabisa za kumkwamisha ili asifanikiwe na azma yake ya kuleta mageuzi. Hilo litafanyika ndani ya CCM ambako kumekuwapo na magenge mengi ya watu wanaotuhumiwa kwa ufisadi, rushwa na uchumia tumbo. Zitafanyika, kama hazijaanza kufanyika, jitihada za kumkwamisha ndani ya CCM kwa lengo la kumchonganisha na wanachama na wasio wanachama. Lengo likiwa ni moja tu kumkwaza ili asifanikiwe au akate tamaa kabisa aachane na kasi yake ya kutaka kuleta mageuzi ndani ya serikali na chama chenyewe.
Hicho kinachoitwa mfumo ambacho baadhi ya watu wenye nia njema na Dk. Magufuli wanakihofia kwamba kitamkwaza ni kweli kipo kwani ni utaratibu rasmi na usio rasmi wa mahusiano katika utendaji ndani ya chama na ndani ya serikali.
Lakini ni kweli kwamba mahusiano hayo yamekuwa yakiundwa kwa namna ambayo yanaumiza uchumi wa nchi na kuongeza idadi ya genge la mafisadi, wala rushwa na mabazazi. Ni mahusiano ya hovyo ambayo yanastahili kubomolewa kwa kasi kubwa.
Muingiliano wa mifumo rasmi na isiyokuwa rasmi ndiyo iliyotengeneza mtandao wa kifisadi ambao ulijipenyeza na kuhodhi uendeshaji wa shughuli za chama na serikali. Haiyumkiniki uwe na safari za kwenda nje ya nchi zinazogharimiwa kwa mabilioni bila ya kuwa na mtandao wa wauzaji wa tiketi za kulangua, wasafirishaji wa mizigo wakwepaji wa ushuru, wasafirishaji wa abiria kwenda na kurudi uwanja wa ndege kwa gharama ya mara tatu au zaidi ya kawaida na kadhalika. Ili mradi kila mwenye akili ya kifisadi akitaka naye apate chochote kutokana na ulaghai huo mkubwa.


