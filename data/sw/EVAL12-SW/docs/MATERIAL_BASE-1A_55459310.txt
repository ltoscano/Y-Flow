
Rais ang’atuke au tugome, wafanyakazi sasa watishia
OUAGADOUGOU, Burkina VYAMA vya wafanyakazi nchini Burkina Faso jana viliitisha mgomo wa kitaifa siku moja baada ya kuandamana katika mitaa ya miji mikuu kulalamikia jaribio la Rais Blaise Compaore kurefusha muda wake wa kuhudumu kama rais.
Wakibeba mabango na mawe, waandamanaji hao walikabiliana na maafisa wa polisi katika mji mkuu Burkina Faso baada ya kufanya mkutano wa kupinga sera za Rais huyo.
Maafisa wa polisi walilazimika kutumia vitoa machozi kutawanya waandamanaji hao waliokuwa wanatishia kufunga majengo ya bunge ili kumshinikiza Rais Compaore ambaye amehudumu kwa 27, kuondoka.
TAMAUSHWA Hatua ya Rais Compaore imevutia hisia za jamii ya kimataifa huku Amerika ikisema kuwa inatamaushwa na madhumuni ya mswada wa kuondoa kipindi cha kuhudumu kwa rais katika taifa hilo.
“Tunatoa wito kwa wote wanaohusika wakiwemo maafisa wa usalama wa Burkina Faso kutotumia nguvu zaidi na kuhakikisha suala hili limejadiliwa kwa kina kwa amani na kushirikisha kila mtu,” taarifa ya msemaji wa idara ya kigeni ya Amerika Jen Psaki ilinukuu.
Jumanne waandanamaji walibeba mabango yenye ujumbe “Ondoka Blaise!”, “Usigeuze kipengele cha 37”, kwa kurejelea kipengele cha katiba kinachotoa muda wa kuhudumu kwa rais.
Viongozi wa vyama vya wafanyakazi wameitisha mgomo mkubwa zaidi wa kitaifa kushinikiza Rais Compaore aheshimu katiba na kuachia watu wengine kuongoza taifa hilo.
Wakati huo huo upinzani umetishia kufunga barabara zinazoelekea majengo ya bunge wakati wabunge wanapotarajiwa kujadili mswada wa kubadilisha katiba ili kutoa nafasi kwa Compaore kuwania urais kwa kipindi kingine mwaka ujao. 
Shule na vyuo vikuu vilifungwa tangu kuanza kwa maandamano katika taifa hilo la Afrika Magharibi.
Maafisa wakuu wa upinzani nchini humo Benewende Sankara na Ablasse Ouedraogo walisema kuwa wanatarajiwa kujitokeza kwa zaidi ya wafanyakazi milioni moja wakati wa mgomo huo.
Mapema jana mamia ya waandamanaji walikongamana katika jumba la Place de la Nation, katikati mwa mji mkuu lakini baadaye wakatawanywa na maafisa wa polisi bila kuripotiwa kwa visa vya uharibifu au majeruhi wowote.
“Shinikizo zetu tayari zimezaa matunda, na tunakusudia ushindi mkubwa,”alisema kiongozi wa upinzani Zephirin Diabre. “Juhudi zetu zimeingia awamu ya mwisho. Ni kufa kupona kwa sasa — taifa huru au kifo!”akasema


