Mwaimu aumwa, ashindwa kufika mahakamani

Imeandikwa na Flora Mwakasala

Imechapishwa: 31 Agosti 2016

ALIYEKUWA Mkurugenzi Mtendaji wa Mamlaka ya Vitambulisho (NIDA), Dickson Maimu, leo ameshindwa kufika mahakamani katika kesi ya kuisababishia serikali hasara ya Sh bilioni 1.2, kwa kuwa anaumwa.

Kesi hiyo imetajwa mbele ya Hakimu Mkazi Mfawidhi wa Mahakama ya Hakimu Mkazi Kisutu, Cyprian Mkeha kwa ajili ya kuangalia kama upelelezi umekamilika au la.
Wakili kutoka Taasisi ya Kuzuia na Kupambana na Rushwa (Takukuru), Leonard Swai amedai kuwa upelelezi bado haujakamilika na kuomba tarehe nyingine ya kutajwa.
Hakimu Mkeha ameahirisha kesi hiyo hadi Septemba 14, mwaka huu kwa ajili ya kutajwa.
Mbali na Maimu, washitakiwa wengine katika kesi hiyo ni Kaimu Mhasibu Mkuu wa NIDA, Benjamin Mwakatumbula, Ofisa Usafirishaji, George Ntalima, Mkurugenzi wa Sheria, Sabina Raymond, Meneja Biashara wa mamlaka hiyo, Avelin Momburi.
Wengine ni Mkurugenzi wa Teknolojia ya Habari na Mawasiliano (Tehama), Joseph Makani, Mkurugenzi wa Kampuni ya Aste Insurance Brokers, Astery Ndege na Xavery Kayombo.
Jana kesi hiyo ilitajwa katika Mahakama Kuu Kanda ya Dar es Salaam, kwa ajili ya kusikiliza maombi ya dhamana ya washitakiwa watano, hata hivyo iliahirishwa hadi Septemba 2 mwaka huu.
Waliowasilisha maombi hayo ni Maimu, Mwakatumbula, Ntalima, Raymond, Ndege na Kayombo. Washitakiwa Momburi na Makani waliachiwa kwa dhamana.


