
Jipe shughuli, Thika yaambia Muhiddin
KLABU ya Thika United imesisitiza kwamba haitarajii kunadi huduma za kiungo mshambulizi, David King’atua, jambo ambalo huenda liwe pigo kubwa kwa Bandari FC.
Kocha msaidizi wa Thika United, George Maina, amedokeza kwamba hawapo tayari kumfungulia milango kiungo huyo kwa kuwa angali na kandarasi inayoendelea na klabu hiyo. 
Akithibitisha tukio hilo, Maina alituma onyo kwa klabu pinzani ambazo zinamshirikisha King’atua katika mazungumzo kwa azma ya kumsajili bila ya kuzifuata itifaki na utaratibu mwafaka uliopo kuhusu uhamisho wa wachezaji kutoka klabu moja hadi nyingine.
Kocha wa Bandari Twahir Muhiddin (pichani) alikuwa ameupendekezea usimamizi wa klabu hiyo kujitosa ulingoni na kumsajili King’atua lakini ameambiwa haiwezekani.
“Tunamthamini sana King’atua na hatutataka kumpoteza kwa klabu nyingine yoyote. Uwepo wake klabuni humo una umuhimu mkubwa kwa sababu ni kielelezo kwa vijana wenzake na anachangia pakubwa kuziba pengo la uhusiano miongoni mwa wachezaji”, alisema Maina.
Na CHRIS ADUNGO


