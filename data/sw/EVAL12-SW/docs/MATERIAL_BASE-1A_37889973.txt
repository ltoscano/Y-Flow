
Wakuzaji mpunga wataka udhibiti
Na MWANGI MUIRURI
WAKULIMA 28, 000 wa mpunga katika Kaunti ya Kirinyaga wameitaka serikali kuwapa udhibiti wa sekta hiyo kikamilifu bila kusimamiwa na Halmashauri ya Unyunyiziaji Mashamba-maji (NIB.) Katika wito huo waliitaka serikali izindue mpango wa dharura katika mradi huo wa Mwea kutwaa umiliki wa mashamba yanayotumika katika kilimo hicho kutoka kwa NIB hadi kwa wakulima wenyewe.
Kupitia kwa muungano wao wa Mwea Rice Growers Association (MRGA), wakulima hao walishikilia kuwa hali hiyo itawafaa wenyeji katika uthabiti wa sekta hiyo na pia kupata mapato yasiyotozwa ushuru na NIB na kisha serikali ya kaunti na ile kitaifa. Katika kongamano la wadau lililofanyika katika ukumbi wa Anglican Development Services (ADS), wasimamizi wa wakulima hao walisema ushuru unafaa kulipwa kwa idara moja ya serikali wala sio kwa idara tofauti ambazo hatimaye hunyakua asilimia 26 ya mapato yao. 
Gavana wa kaunti hiyo, Bw Joseph Ndathi alisema umiliki wa mashamba hayo unafaa kuwa wa wenyeji na sio NIB.
Alisema kuwa anafuatilia suala hilo kwa dhati kupitia kwa Tume Huru ya Ardhi hapa nchini na pia kumwandama Rais Uhuru Kenyatta ili apige jeki harakati hizo.
“Sisi tumekuwa kama vibarua katika mashamba yetu ambapo kazi ya kupanda mpunga imekuwa kama utumwa. Nitahakikisha kuwa tumepata udhibiti wa kilimo chetu kwa kuwa hata katiba mpya ilihamishia shughuli za kilimo hadi serikali za kaunti,” akasema. Alisema Rais Kenyatta alipokuwa akifanya kampeni zake za urais aliwahakikishia kuwa wangepewa uhuru wa udhibiti wa kilimo cha mpunga. 


