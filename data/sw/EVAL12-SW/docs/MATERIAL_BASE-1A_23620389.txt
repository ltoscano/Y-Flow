Hatua ya kwanza kupambana na ujangili iwe ni kutekekeza pembe za ndovu
Apr 11, 2014

HAKUNA njia nyingine yoyote ya kuonYesha kuwa Serikali ya Tanzania ina maanisha kwelikweli kuwa inapinga vitendo vya ujangili ambavyo vimesababisa ongezeko kubwa la mauaji ya ndovu nchini.
Kuanzisha operesheni nyingine ya tokomeza ili kupambana na vitendo vya ujangili bado hakutaonyesha tuko makini zaidi kwani kama tulivyoona kwenye operesheni iliyopita bado hakujafanyika jambo lolote (zaidi ya maneno) kuwahakikishia wananchi kuwa operesheni namba mbili itafuata sheria, itaheshimu haki za raia na haki za binadamu.
Hili ni kweli kwa sababu hadi hivi sasa hatujasikia wahusika wakuu wa vitendo vya uvunjaji wa haki za raia na haki za binadamu, ambao wengine walirekodiwa na video, wakichukuliwa hatua zozote za maana ikiwamo kutimuliwa kwenye kazi zao.
Hayo hayajatokea kwa sababu ni wazi kuwa Serikali yetu haijatatizwa sana kimsingi na vitendo vile kiasi cha kuwa na msimamo mkali. Hivyo kuendelewa kwa operesheni nyingine ni wazi kuwa kutarudisha tu mambo yale yale ambayo yamekwishakutokea na kwa hakika baadaye viongozi wale wale watasimama tena na kusema wameshtushwa na habari za uvunjaji wa sheria.
Haitoshi tena kuendelea kupeleka wajumbe kwenye mikutano ya kitaifa na kimataifa ya kujadili ujangili kama tulivyofanya mapema mwaka huu huku tukijua kabisa kuwa hatujaamua kwelikweli kupambana na ujangili hasa dhidi ya wale wanaoangamiza tembo na faru wetu ili kujipatia nyara mbalimbali.
Kama kweli Wa tanzania na viongozi wetu tunataka tujiaminishe sisi wenyewe kwanza na hata dunia nzima kuwa kweli vitendo vya mauaji ya wanyama wetu kwa ajili ya pembe zao au nyara nyingine vinatukera, ni lazima tuonyeshe kwa vitendo vinavyotokana na maamuzi ya kweli, yenye sababu na yenye kuthubutu.
Naomba nidokeze maamuzi machache tu ambayo naamini ni ya lazima kama kweli tunataka kupunguza na hatimaye kukomesha kabisa vitendo hivi ili hatimaye sisi wenyewe na watoto wetu na watoto wa watoto wetu tufurahie urithi huu wa asili ambao Mwenyezi Mungu na Asili imetujalia nchi yetu.
Kuchoma pembe za ndovu zilizoko kwenye ghala la Taifa (Ivory Room)

Hakuna namna nyingine zaidi ya hili. Ni lazima pembe za ndovu zilizopo mkononi ambazo tunatumia fedha nyingi, muda na vitendea kazi kuzilinda tuziondoe.
Hakuna sababu ya msingi ya kuendelea kuhifadhi nyara hizi kwani hakuna uwezekano wa kuziuza mahali popote duniani bila wakati huo huo kusababisha ongezeko la mauaji ya ndovu wengine. Hata mauaji haya ya sasa kwa kiasi kikubwa, inaonekana, yamesisimuliwa na uuzwaji wa pembe za ndovu miaka michache tu iliyopita. 
Huwezi kusema kuwa unapiga vita mauaji ya ndovu na hufurahi biashara ya pembe hizo wakati huo huo una hazina mikononi mwako – ukisubiria wanunuzi au wakati muafaka wa kuuza – maelfu ya pembe za ndovu. Hii haiingii akilini.
Haiingii akilini kwa sababu biashara ya pembe za ndovu ndiyo inayochochea mauaji ya ndovu hao; sasa namna pekee ya kukatisha tamaa wanunuzi na wafanyabiashara hiyo ni kuhakikisha kuwa bidhaa hiyo haipatikani. Kwa kadiri kuwa pembe za ndovu hizi zimekaa kwenye ghala zikilindwa, ni kuwaweka na kujiweka sisi wenyewe majaribuni! Ni kuwaweka walinzi na watu wanaosimamia nyara hizo majaribuni hasa katika nchi ambayo watu wake wengi hawalipwi vizuri.
Ni vizuri kukumbuka kuwa miezi hii michache iliyopita tumeshuhudia maelfu ya pembe za ndovu zikikamatwa sehemu mbalimbali duniani – hasa Uchina na kati ya hizo asilimia kubwa inaonekana zinatoka Tanzania.
Sasa, zinatoka Tanzania kwa sababu zinapatikana Tanzania na hizi si zote ni za ndovu wapya bali nyingine ni za zamani na binafsi nina sababu ya kuamini kuwa kuna kiasi kinachotoroshwa kutoka mikononi mwa ulinzi wa serikali. Njia pekee ya kuzuia hili ni kuziangamiza hadharani.
Wamarekani wamefanya hivyo, Wakenya wamefanya hivyo na hivi majuzi Wachina wenyewe wamechoma pembe zilizokamatwa; sisi kinatushinda nini?
Hoja kuwa ati tunataka tuziuze ili tupate fedha kutumia kupigana na ujangili ni hoja ya kipuuzi na haitakiwi kutoka midomoni mwa watu wenye akili. Wengine ati wanasema kama kuna watu wanataka kuzinunua wao wazichome basi tuko tayari kuwapa; kweli hili linatoka kwa viongozi? Kwani hawa tembo ni wa Wamarekani na Wazungu?
Kubadilisha adhabu kwa wenye kuhusika na ujangili

Ipo sababu ya kufanya marekebisho ya haraka ya sheria ya kupambana na ujangili ili kuhakikisa kuwa inatoa adhabu kali – kwanza, kwa maofisa wa umma ambao wanashiriki kwa namna yoyote ile – na pili, kwa watu wengine wote wanaoshiriki katika biashara hii.


