
Tupeni umeme, kisha mjadili kanuni zenu Jun 01, 2012

ASHAKUM. Inaelekea Serikali imeshikwa pabaya, na imekubali. Vinginevyo utaielezaje hali aliyokuwa nayo Waziri wa Nishati na Madini, William Ngeleja wakati akieleza hatua ya Serikali ya kukubaliana na Kamati ya William Shellukindo kuwa mitambo ya Dowans haistahili kununuliwa?
Waziri Ngeleja katika mkutano wake na waandishi wa habari alionekana amelowa, akipata taabu kueleza hatua hiyo, ni kana kwamba sehemu ya nafsi yake ilikuwa inakataa hicho alichokuwa akikisema!
Kwetu suala zima linalozunguka unununzi wa mitambo hiyo na kauli za kusigana kati ya Kamati ya Bunge na Serikali linatushangaza.
Ni kweli, kama inavyosema Kamati ya Shellukindo, kwamba taratibu zetu wenyewe, tulizoweka kwa manufaa yetu, haziruhusu Serikali kununua mitumba. Lakini ni kweli, kwamba Bunge letu lina historia ya kubadili kanuni na hata sheria kadhaa ili kukidhi mahitaji ya wakati husika.
Tulidhani mazingira ya sasa ya uzalishaji umeme nchini yanakidhi haja ya kubadili hata kanuni na taratibu zetu zilizo ngumu kabisa, ili tuweze kuwa na hakika ya kuwa na umeme wa hakika.
Shirika la Umeme (Tanesco) limekuwa likisema kwamba umeme wa Dowans ndio ambao umekuwa ukiokoa jahazi katika nyakati ambazo ule unaozalishwa na mitambo ya Tanesco unapokatika.
Tanesco, kwa hesabu zao, wameomba wanunue mitambo ya Dowans ili kupata hakika ya kwamba kila itakapokuwa inatokea kwamba umeme wao una hitilafu, basi huo wa Dowans utumike.
Hali ya uzalishaji umeme nchini sasa hivi inatia shaka sana, hii ni kwa sababu kila mara, ama tuseme kila siku, lazima umeme ukatike, moja ya sababu za umeme kukatika kila siku na kila mara ni kwamba umeme unaozalishwa na Tanesco hautoshi!
Inawezekana huko wanakoishi waheshimiwa wetu umeme huwa haukatiki, lakini ni ukweli wa hali halisi kwamba katika maeneo mengi ya viwandani na makazi kote nchini, umeme unakatika sana.
Adha hizi za umeme kukatika kila mara zimewachosha wengi. Kama suluhu ya tatizo hili ni mitambo ya Dowans kuna busara gani ya kutoinunua ili kumaliza tatizo? Au tunataka tuinunue mitambo hiyo mwakani wakati tayari tuna shinikizo la umeme pungufu na shilingi yetu ikiwa imekwisha kushuka zaidi?
Ni taratibu gani hizo tulizoweka wenyewe ambazo tunashindwa kuzitengua ili zitutumikie wenyewe? Umma unataka umeme wa hakika, si malumbano ya Serikali na Bunge.


