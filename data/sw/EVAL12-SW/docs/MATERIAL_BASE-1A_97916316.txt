
Uamuzi kesi ya Lissu Septemba 19

Imeandikwa na Flora Mwakasala

Imechapishwa: 09 Septemba 2016

UAMUZI wa ombi la Mbunge wa Singida Mashariki, Tundu Lissu (Chadema) kupinga kusomewa upya mashitaka mawili ya uchochezi, unatarajiwa kutolewa Septemba 19 mwaka huu.

Hakimu Mkazi Mkuu, Thomas Simba alisema hayo hivi karibuni katika Mahakama ya Hakimu Mkazi Kisutu, wakati kesi hiyo ilipotajwa kwa ajili ya kutolewa kwa uamuzi huo.
Hakimu Simba aliahirisha kesi hiyo kwa kuwa hajamaliza kuandika uamuzi huo, kwa sababu alikuwa amepangiwa majukumu mengine ya kikazi nje ya kituo chake cha kazi.
Aliahirisha kesi hiyo hadi Septemba 19, mwaka huu, kwa ajili ya kutoa uamuzi wa ombi hilo la upande wa utetezi.
Mbali ya Lissu katika kesi hiyo, washtakiwa wengine ni Mhariri wa gazeti hilo, Simon Mkina, Jabir Idrisa, Mchapishaji wa Kampuni ya Jamana, Ismail Mehboob.
Hivi karibuni, Wakili wa Utetezi, Peter Kibatala alipinga washtakiwa hao kusomewa upya mashitaka mawili ya uchochezi kwa kuwa, hayatofautiani na yale yaliyofutwa mahakamani hapo Juni 28, mwaka huu.
Hatua hiyo ilitokana na Wakili wa Serikali Mkuu, Kishenyi Mutalemwa kuiomba Mahakama, kuwasomea washtakiwa hati iliyofanyiwa marekebisho kwa kuongeza mashitaka mawili, ambayo awali yalishafutwa.
Katika kesi hiyo, washtakiwa wanadaiwa, kati ya Januari 12 na 14, mwaka huu, Dar es Salaam, Jabir, Mkina na Lissu, waliandika na kuchapisha taarifa‎ za uchochezi zenye kichwa cha habari kisemacho, ‘Machafuko yaja Zanzibar’


