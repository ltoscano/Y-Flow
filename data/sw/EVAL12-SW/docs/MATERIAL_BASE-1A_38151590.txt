
Bunge kushambulia Mahakama: Ni demokrasia au ubabe uliokithiri?
Jun 02, 2012

SEHEMU ya kwanza ya makala haya toleo lililopita, ilielezea juu ya migongano kati ya mihimili miwili ya dola: Bunge na Mahakama, ambayo imekuwa ikiona mmoja kuingilia mwingine.
Wakati Bunge limedai kuwa lina mamlaka yote ya kushika hatamu za uongozi wa nchi kwa dhana (ya 1688) ya Bunge la Uingereza (Parliamentary Supremacy), na Mabunge mengine ya Jumuiya ya madola, Mahakama kwa upande wake, zimedai kuwa dhana hiyo ya kale haizihusu nchi zenye Katiba zilizoandikwa, ikiwamo Tanzania, ambapo Katiba ndiyo inapaswa kushika hatamu za uongozi, na si Serikali au Chama au Bunge. 
S.A de Smith, katika “Constitutional and Administrative Law, ” (4th Edn), anabainisha vivyo hivyo kwamba “nguvu za kisiasa nchini (lazima ) zitawaliwe na sheria ambazo zinatambua mgawanyo wa majukumu na madaraka (bila kuingiliana) kati ya Bunge, Mahakama na Serikali; na kufafanua taratibu ambazo vyombo hivyo vitafuata katika utendaji kazi wake” Kwa mantiki hii ya de Smith, dhana ya ukuu wa Bunge (Parliamentary Supremacy) au Bunge kuwa na uamuzi wa mwisho (Parliamentary Sovereignty), ina utata uliomfanya hata Dicey mwenyewe atofautishe kati ya uwezo turufu wa kutunga Sheria (Legal Sovereignty) na uwezo turufu wa kisiasa (Political sovereignty).
Ya kwanza ni nadharia tu ya kisheria inayomaanisha kwa kifupi uwezo wa Bunge wa kutunga Sheria usio na mshindani wala mipaka; wakati ya pili inamaanisha uwezo wa Wananchi wapiga kura (the electorate).
Kama hivi ndivyo ilivyo, basi, uwezo turufu wa kutunga Sheria si uwezo turufu hata kidogo kwa sababu hauwezi kuwa juu ya wananchi, bali ni nadharia tu inayotumiwa na wanasheria kuonyesha uhusiano kati ya Bunge na Mahakama, kwamba Mahakama zitazitambua Sheria zinazotungwa na Bunge iwapo tu zinazingatia Katiba.
Kwa hiyo, Bunge halina uwezo turufu wa kisheria au kisiasa, kwa sababu kuna mambo mengi, kama ambavyo Dicey alivyokiri mwenyewe, ambayo Bunge haliwezi kufanya kwa kuwekewa mipaka, kama tutakavyoeleza baadaye kidogo.
Hivyo, kwa kuwa Mahakama ndicho chombo pekee kilichopewa dhamana ya kutafsiri Sheria, haiwezekani kwa kila mtu au chombo kingine, kama Bunge, kuwa na uwezo wa kutamka rasmi ubatilifu wa Sheria au kupingana na Katiba ya nchi iliyoipa Mahakama mamlaka hayo, kama ambavyo Mahakama haiwezi kupinga Bunge kutunga au kufuta sheria yake lenyewe.
Inawezekana kabisa, kwamba Spika, katika kutamka mara kwa mara (tangu enzi za Pius Msekwa) kwamba, kwa Mahakama kufuta vifungu vya sheria ni kufanya kazi ya Bunge, yaani kazi ya kutunga sheria badala ya kutafsiri tu sheria, inaelekea Spika anaisoma na kuitafsiri vibaya ibara ya 30(5) ya Katiba, na analemewa na mzigo wa Dicey wa dhana ya Ukuu wa Bunge la Uingereza, ambao hautuhusu, kama tulivyokwishasema mwanzo.
Sehemu ya ibara hiyo ya 30(5) inasema: “Endapo katika shauri lolote inadaiwa kwamba sheria yoyote iliyotungwa au hatua yoyote iliyochukuliwa na Serikali au Mamlaka nyingine inafuta au inakatiza haki, uhuru na wajibu muhimu zitokanazo na ibara ya 12 hadi 29 za Katiba hii, na Mahakama Kuu inaridhika kwamba sheria au hatua inayohusika, kwa kiwango inachopingana na Katiba ni batili au kinyume cha Katiba, basi, Mahakama ikiona kuwa yafaa ….. badala ya kutamka kuwa sheria au hatua hiyo ni batili itakuwa na uwezo (hiari) wa kuamua kutoa fursa kwa ajili ya Serikali au Mamlaka nyingine yoyote inayohusika kurekebisha hitilafu iliyopo katika sheria inayotuhumiwa au hatua inayohusika katika muda na kwa jinsi itakavyotajwa na Mahakama Kuu…….”.
Kusema kweli, ibara hii inaipa Mahakama Kuu hiari (discretion) tu, kama inaona inafaa (na kwa kuridhika), kuamua kutoa fursa kwa Serikali kurekebisha mapungufu ya sheria katika muda utakaotolewa, lakini si lazima kwa Mahakama kuchukua mkondo huo.
Lakini ni mara ngapi Serikali imeshindwa kutii maamuzi ya Mahakama Kuu juu ya hilo? Mfano, katika kesi ya Mchungaji Chrisotopher Mtikila na Mwanasheria Mkuu (Na. 5/1993), Mahakama iliruhusu wagombea binafsi; na katika kesi ya Julius Ndyanabo na Mwanasheria Mkuu (Rufaa 64/2001), ambapo Mahakama ya Rufaa ilifuta kifungu cha 111(2) cha Sheria ya Uchaguzi cha kutoa dhamana ya Sh. milioni tano kabla ya kusikilizwa kwa kesi ya malalamiko ya uchaguzi, ambacho kilikuwa kinyume cha Katiba na Mahakama ikaweka kiwango cha Sh. 500 badala yake.
Mpaka sasa Serikali inapiga dana dana kuruhusu wagombea binafsi. Na kuhusu dhamana ya Sh. milioni tano, Serikali ilifanya marekebisho kivyake, kwa kuruhusu wasio na uwezo kupeleka maombi mahakamani kufikiriwa, vinginevyo kiasi cha Sh. milioni tano kinabakia pale pale. Kama huku si kudharau Mahakama na Katiba kwa nchi inayodai kuzingatia utawala wa Katiba na Utawala wa Sheria ni nini?
Ibara ya 30(5) ya Katiba haiondoi mamlaka ya Mahakama na uwezo wa ziada wa kuitangaza sheria kuwa ni kinyume cha Katiba, kwa mujibu wa Ibara ya 64(5),
13(2) na 107A (1). Mpaka hapo tunaweza kujiuliza: Je, madaraka ya Bunge yana mipaka? Na kama ipo, ni ipi hiyo?.
Niseme mapema, kwamba hakuna kipengele katika Katiba ya Jamhuri ya Muungano wa Tanzania, kinacholipa Bunge ukuu usio na mipaka kwa dhana ya Dicey kwa mfumo wa Bunge la Uingereza, na kwamba Bunge ni chombo tu kilichozaliwa na Katiba ya Wananchi.
Ndiyo kusema kwamba, suala la Bunge kuwa na mamlaka yote nchini, halipo kabisa, bali ni Katiba ya nchi iliyo juu ya vyote. Kwa jinsi hii, mamlaka na uwezo wa Bunge vimewekewa mipaka kwa njia nyingi chini ya Katiba.
Moja, ni kwamba, Bunge haliruhusiwi kujikweza na kuingilia mgawanyo wa madaraka. Pili, Bunge linapaswa kuheshimu Katiba katika kutunga sheria, na sheria inayotungwa na Bunge kwa kukiuka haki za Binadamu zilizotajwa katika sehemu ya tatu ya Katiba (haki ya usawa, haki ya kuishi, haki ya uhuru wa mawazo, haki ya kufanya kazi, wajibu kwa jamii …3), itakuwa batili kwa sababu inapingana na haki hizo.
Tatu, Bunge haliruhusiwi kutunga sheria inayokiuka yaliyoelezwa kwenye Sura ya Kwanza ya Katiba, kwa mfano, sheria inayolenga kuweka njia kuu za uchumi nchini mkononi mwa wachache, kama lilivyo zoezi la uwekezaji na ubinafsishaji wa sasa usiojali, ambapo ni kinyume cha ibara ya 9(j) ya Katiba.
Nne, Bunge haliruhusiwi kupora madaraka ya kimahakama, yanayoainishwa katika ibara ya 107A na 107B ya Katiba. Haya ni kwa kutaja mipaka michache tu ambayo Bunge limewekewa mipaka, tofauti na fikra za wabunge wengi.
Ni Mahakama pekee iliyopewa jukumu la kuhakikisha kuwa sheria zinazotungwa na Bunge haziendi nje ya Katiba; na pia kwamba vyombo vya utendaji kazi havitendi nje ya mipaka vilivyowekewa; na ndiyo yenye uamuzi wa mwisho, kama tulivyonukuu mwanzo.
Na hili la mwisho ni kama tahadhari tu juu ya nafasi na wajibu wa Spika wa Bunge: Kwa mfumo wetu, Spika ni sehemu ya mchakato wa utungaji sheria; ndiye mwenye jukumu la kuliongoza Bunge katika shughuli zake.
Mara tu Bunge linapofikia maamuzi (au limetunga sheria), mchakato wa utungaji sheria unakuwa umekamilika na mchakato kwa Serikali (kwa utekelezaji) na Mahakama (kwa kutafsiri), unaanza kuchukua mkondo wake.
Katika kutafsiri na hatimaye kuamua nini hasa Bunge limepitisha, na kama kina nguvu ya kisheria, kimsingi ni mchakato wa kimahakama.
Si kawaida, na kwa kweli si halali na utaratibu sahihi, kwa Spika kutoa kwa umma tafsiri ya maamuzi ya Bunge au hata tu kuashiria au kuonyesha kwamba yana nguvu, kama tabia iliyojengeka miongoni mwa maspika wetu inavyoonyesha.
Mamlaka aliyopewa Spika na Bunge hayajumuishi uwezo wa kuvunja Katiba.
Natoa wito kwa taasisi zetu kuheshimu mgawanyo wa madaraka na kuacha mtindo wa kupora madaraka ya mihimili mingine, kwani kufanya hivyo ni kupindua treni yenye shehena ya demokrasia mpakani kuingia kwenye nchi yenye kiu ya demokrasia, haki na utawala bora.


