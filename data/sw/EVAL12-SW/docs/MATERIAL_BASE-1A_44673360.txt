
Mume kamili hawezi kuasi familia kwa kusemwa tu
kusemwa tu! angalau kukuandaa kwa kisa cha kuchekesha na kuhuzunisha. Ni kisanga cha mwanamume kukwepa nyumba yake nzuri, tena aliyojenga juu ya ardh√≠ aliyorithishwa na babake mzazi na kwenda kukodi kibanda katika mtaa wa madongoporomoka. Enhe! Tuliza cheche, usikurupuke kama M aliyefumaniwa! Mwenzetu anahitaji nasaha! Mwanamume, dume lenye akili timamu; mtu wa nguvu na misuli tinginya alishindwa kuvumilia na kustahimili uvumi uliokita kijijini kwamba shamba analodai lake si lake pekee. Limegeuzwa la umma.
Analilima na kulipalilia yeye, lakini wenye kuvuna si haba. Si rafiki zake, si majirani wa mbali na karibu.
Ilmradi aje mwenye haja, shamba lilikuwa radhi kuvunwa. Kilichomsumbua zaidi na kumkera huyu mume ni idadi ya maashiki wa mkewe. Kila alipotoka nyumbani, hakukosa wawili watatu waliomsimamisha na kumkumbatia au kumzungumzia kwa muda wa nazi kuchipuza mche! Maashiki wenyewe hawakuwa kina mama-mboga au kina mama-nguo! Walikuwa madume kama yeye! Vituko hivyo vya mkewe vimemfanya msununu sisemi kumvunjia mhalaka na wanakijiji. Kila anapopita anahisi kusemwa na kuchekwa nyuma. Kuliko kuishi mataani humo kwa fedheha, masikini mwanamume alikata kauli kumwachia mke uwanja wa mchezo, "akidhi haja na acheze atakavyo!" Nilipozungumza naye, hakuficha huzuni uliomkita moyoni. Hakuficha chozi lililomchiririza shavuni. Nilimwelekeza katika ukurasa huu kwa dawa mujarab ya uwele wake! WAKOMESHE Mwanamume! Wewe kuchekwa na kusemwa na wanakijiji ni kupenda kwako! Pamoja na kukupa masikio yanayosikia uvumi na upepo wa kina yakhe, Rabana alikuongezea magumi mawili, ubongo na akili timamu.
Anza nao wenye kukuletea uvumi juu ya mkeo. Wa kwanza akiokota magego chini, hutamwona wa pili.
Wanaokuletea ya watu, watawapa watu yako! Wakomeshe na wakome kama walivyokoma kunyonya! Pili, mweke chini kwenye kigoda cha kike hilo shamba lako lisilo kwisha kwekwe ambalo siku zote halichelei kukubali jembe! Mweleze bayana, dhahiri shahiri, jinsi unavyoumia moyoni; msimulie jinsi unavyojikaza kiume kumeza shubiri ya masimango. Mfichulie unavyotembea kichwa chini kama kondoo aliyenyeshewa.
Ukweli ni kwamba kuna sampuli ya wanawake kinu! Siku zote kulilia mchi tu! Hawaoni haya kumfedhehi mume au kuipa familia kinyaa. Hawaoni soni kuwaletea watoto taksiri.
Ni watu wazima lakini hawachelei kuchuuza miili kwa vichele vya pesa. Mwanamume kamili hawezi kuasi familia kwa hofu ya kusemwa na kuchekwa. Iweje usumbuliwe na masikio tu ilhali pembe unazo? Siri za kwako zisipite kingo za boma.
Iwapo zitapita, mwenye kuzitoa alipungie boma lako mkono wa buriani.
nnnh! Moyoni nina fundo la uchungu. Sina wa kuniondolea. Ndio sababu nimeguna kidogo tu


