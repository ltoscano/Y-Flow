
KIUNGO MCAMEROON AANGUKA UWANJANI, AFARIKI DUNIA
Bucharest, Romania. Wakati dunia ikikaribia kufanya kumbukumbu ya miaka 13 tangu kifo cha aliyekuwa kiungo wa Cameroon, Marc Vivien Foe kilichotokea Juni 26, raia mwenzake aliyekuwa akiichezea klabu ya Dinamo Bucharest, Patrick Ekeng amefariki dunia baada ya kuanguka uwanjani na kuzimia.
Ekeng aliyekuwa na umri wa miaka 26 alianguka dakika saba baada ya kuingia uwanjani akitokea benchi na juhudi za kuokoa maisha yake zilikwama.
Kiungo aliyejiunga na klabu hiyo ya Romania mwaka huu alikimbizwa hospitali baada ya kuanguka na kuzimia na vyombo vya habari vilieleza kuwa alikumbwa na ugonjwa wa moyo.
Vyombo hivyo vilieleza kuwa madaktari walijitahidi kuokoa maisha ya mchezaji huyo kwa saa nzima, ikiwamo kumwekea mashine maalumu ya kupumulia, bila mafanikio. Msemaji wa klabu ya Dinamo, Cristian Pandrea alieleza kuwa Ekeng aliwahishwa Hospitali ya Floreasca iliyoko jirani na uwanja huo ambako madaktari walijitahidi kwa kila hali ili kuokoa maisha yake, lakini walishindwa. Hata hivyo, msemaji huyo alieleza kuwa uchunguzi wa chanzo cha kifo hicho unaendelea.
Hadi wakati wa tukio hilo, Dinamo ilikuwa ikiongoza kwa mabao 3-2 dhidi ya Viitorul Constanta kwenye uwanja wa nyumbani na kwamba Ekeng alianguka dakika ya 69. Aliingia uwanjani dakika ya 62 ya mchezo huo. dunia Mashuhuda walieleza kuwa Ekeng alionekana kama kujikwaa na kuanguka na wachezaji wa timu zote mbili walikwenda ili kumsaidia.
Taarifa ya klabu hiyo kupitia mtandao wake ilieleza kuwa hilo ni pigo kubwa ambalo ni vigumu kuliziba.
Tukio hilo limefananishwa na lile la nyota wa zamani wa Cameroon aliyewahi kuzichezea klabu za Manchester City na West Ham, MarcVivien Foe aliyeanguka na kufariki dunia muda mfupi baadaye wakati akiichezea nchi yake mwaka 2003.
Foe alikuwa na miaka 28, alianguka kipindi cha pili cha mchezo baina ya Cameroon na Colombia, Kombe la Mashirikisho ya Soka ya Mabara, ambako nchi yake ilikuwa nyuma kwa bao 1-0.
Miaka michache iliyopita, aliyekuwa kiungo wa West Brom, Fabrice Muamba alianguka uwanjani na kuzimia kwa sekunde 78, lakini aliokolewa kimaajabu kwa msaada wa madaktari.


