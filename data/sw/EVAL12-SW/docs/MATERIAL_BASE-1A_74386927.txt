
Kortini kwa kumiliki pesa bandia
Na TITUS OMINDE
MWANAMUME wa umri wa makamo ambaye alipatikana akiwa na kima cha Sh3.6 milioni bandia katika mtaa wa Action mjini Eldoret alifikishwa katika mahakama moja mjini humo.
Mwanaume huyo alinaswa na maafisa wa polisi nyumbani kwake akiwa na vitita vya pesa hizo.
Inadaiwa kuwa polisi walipokea ripoti kutoka kwa mwanariadha fulani ambaye jamaa huyo alikuwa na deni lake baada ya kumuuzia gari ambapo jamaa huyo alikuwa akipanga kumlipa mwanariadha huyo kwa pesa hizo bandia.
Kaimu kamanda wa polisi katika kaunti hiyo Bw Nelson Taliti alisema polisi walimnasa mshukiwa huyo nyumbani kwake akiwa na pesa hizo.
Akihutubia wanahabari afisini mwake Taliti alisema maafisa wa polisi walipata pesa hizo zikiwa zimepakiwa kwa vitita mbalimbali.
Maafisa hao pia walinasa vifaa ambavyo vinashukiwa kutumika katika utengenezaji wa pesa hizo nyumbani mwa mshukiwa.
“Tulishika mtu mmoja ambaye alikuwa na pesa bandia katika nyumba yake katika mtaa wa Action, mtu huyo alikuwa na chumba spesheli nyumbani mwake ambacho kinaaminika kuwa mahali pa kutengenezea pesa hizo, tayari amefikishwa mahakamani” alisema Taliti.
Taliti aliwatahadharisha wafanyabiashara dhidi ya pesa bandia ambazo zinashukiwa kuendelea kusambazwa mjini Eldoret.
Afisa huyo aliongeza kwamba polisi wanaendeleza msako dhidi ya watu ambao wanashukiwa kushirikiana na mshukiwa huyo.


