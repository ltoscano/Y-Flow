CCM, Chadema mchuano mkali Arusha
Oct 07, 2015

WAKATI kampeni kuelekea Uchaguzi Mkuu utakaofanyika Oktoba 25 mwaka huu zikishika kasi katika majimbo saba mkoani Arusha, ni wagombea wa vyama viwili vya CCM na Chadema (Ukawa) wanaopewa nafasi kubwa ya kushinda nafasi za Udiwani na Ubunge katika majimbo hayo.
CCM na Chadema ni vyama “mahasimu kisiasa” mkoani Arusha kwa muda mrefu tangu kuanza kwa mfumo wa vyama vingi mwanzoni mwa miaka 1990 na wamekuwa wakigawana na kupokeza madaraka katika chaguzi za nafasi mbalimbali.
Taarifa na hali ya kisiasa inaonyesha kuwa Chadema/Ukawa wanaweza kushinda majimbo matatu ya Arusha Mjini, Karatu na Arumeru Mashariki, wakati CCM wanaweza kunyakua majimbo ya Ngorongoro na Longido kubakiza majimbo ya Monduli na Arumeru Magharibi yanayoweza kwenda kokote.
Taarifa zaidi zinasema ya kuwa ingawa chama kipya cha ACT_Wazalendo kimesimamisha wagombea wake katika nafasi hizo bado hawapewi nafasi kubwa ya kushinda.
Jimbo la Arusha Mjini
Duru za siasa zinaonyesha kuwa kati ya majimbo yenye ushindani mkali wa kisiasa baina ya wagombea wa vyama hivyo ni Jimbo la Arusha Mjini ambako mbunge aliyemaliza muda wake, Godbless Lema (Chadema/Ukawa), anakabiliana vikali na mgombea wa CCM, Philemon Mollel.
Hadi sasa tathmini inaonyesha Lema bado ana ushawishi kwa wananchi wa Arusha ambao wamekuwa wakifurika kwenye mikutano yake ya kampeni lakini akibebwa zaidi na hamasa ya muungano wa Umoja wa vyama vinavyounda Katiba ya Wananchi (Ukawa).
Kwa upande wa Mollel ingawa kampeni zake hazijawavutia sana wapiga kura mgombea huyo kwa kutumia ukwasi wake amekuwa akifanya kampeni zake kwa kufanya mikutano mingi ya ndani kujaribu kuyafikia makundi mbalimbali ya wapiga kura kama vijana waendesha boadaboda, wafanyabiashara wadogo, mama lishe na makundi mengine kusaka kura.
Lema katika kampeni zake amekuwa akijinadi kuwa ameshindwa kutimiza baadhi ya ahadi zake kutokana na kukabiliwa na misukosuko mbalimbali ikiwamo kesi ya kupinga matokeo ya ushindi wake wa mwaka 2010 na pia kukwamishwa na watawala katika kutekeleza majukumu yake.
“Katika kipindi cha uongozi ikumbukwe kuwa nilikuwa na kesi kwa mwaka mzima mwaka 2011 na pia nilivuliwa ubunge kabla ya Mahakama ya Rufani kunirudisha madarakani mwaka 2013. Karibu miaka miwili nilikuwa nje ya wigo wa siasa,” alisema Lema katika mahojiano na gazeti hili.
Lema anaeleza ya kuwa, hata hivyo, pamoja na changamoto alizokabiliana nazo anajivunia sana kutekeleza sehemu kubwa ya ahadi zake kama ujenzi wa hospitali ya kisasa ya mama na mtoto, ujenzi na upanuzi wa soko la kisasa la Kilombero, ujenzi wa barabara za lami katikati mji wa Arusha na kununua gari la wagonjwa.
“Lakini pia najivunia sana kujenga taasisi imara ya Chadema na kuwatia ujasiri wananchi wa Arusha ambao sasa wamekuwa mfano na kitovu cha mabadiliko kwa Tanzania nzima,”alisema.
Kwa upande wake Mollel anajiamini kuwa atashinda kwa kishindo uchaguzi huo na kulirudisha Jimbo la Arusha katika himaya ya CCM kwa kuwaelimisha wananchi fursa ya maendeleo waliyopoteza kwa miaka mitano kwa kumchagua Lema.
“Nimekuwa nikisisitiza kuwa Lema hakuwahi kufanya chochote hapa Arusha. Ahadi zake zote hakutekeleza hata moja. Mimi ninaahidi kuwa nikipewa nafasi ya kuwa mbunge nitaibadilisha Arusha na kuipaisha kiuchumi, kisiasa na kijamii,”alijigamba mfanyabiashara huyo.
Arumeru Mashariki na Magharibi
Joshua Nassari (Chadema/Ukawa) ambaye anatetea kiti chake baada ya kuingia Bungeni mwaka 2012 kufuatia uchaguzi wa marudio baada ya kifo aliyekuwa Mbunge wa Jimbo hilo, Jermiah Sumari, anakabaliwa na upinzani kutoka kwa John Pallangyo wa CCM.
Taarifa kutoka katika jimbo hilo zinaeleza kuwa Nassari ana uwezekano mkubwa wa kushinda jimbo hilo, ingawa kwa pengo dogo la kura kutokana na sababu kadhaa ikiwamo ya kushindwa kutekeleza baadhi ya ahadi zake.
Miongoni mwa ahadi hizo ni ile migogoro ya ardhi inayoikabili Wilaya ya Arumeru kwa muda mrefu ambapo sehemu kubwa ya ardhi ya wilaya hiyo inamilikiwa na wawekezaji na watu binafsi.
Juhudi za kumpata Nassari pamoja na mpinzani wake Pallangyo hazikuweza kufanikiwa, hata hivyo, taarifa zaidi zinaeleza kuwa pamoja na changamoto hiyo Nassari anaweza kushinda kutokana kuwepo kwa matatizo sugu ndani ya CCM kutokana na mpasuko na makovu ya kura za maoni ndani ya chama hicho.
“Chaguo la wana CCM wengi wakati wa mchakato wa kura za maoni alikuwa William Sarakikya ambaye tunaamini aliwekewa mizengwe na viongozi wa wilaya na ushindi wa Pallangyo katika kura hizo haukuwa halali hata kidogo,” anadai kada moja wa chama hiyo wilayani humo.


