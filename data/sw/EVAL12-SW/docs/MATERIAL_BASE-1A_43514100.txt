
Chadema: Kuna njama kumvua ubunge Lissu

Katibu Mkuu wa Chama cha Demokrasia na Maendeleo(CHADEMA) Dk
Wilbroad Slaa amesema kuwa CCM inafanya njama za kumuondoa bungeni,
Mbunge wa Singida Mashariki, Tundu Lisu, kwa kukata rufaa ya kesi ya
uchaguzi wa mwaka 2010,ambayo mbunge huyo alishinda, kinyume cha
sheria. 
Akizungumza na waandishi wa habari jana katika
makao makuu ya ofisi za chama hicho Kinondoni, Dk Slaa alisema Katibu
Mkuu wa CCM, Abdulrahaman Kinana anawatumia mawakili binafsi kukata
rufaa dhidi ya Lisu, licha ya walalamikaji wakuu wa kesi hiyo kutofahamu
lolote kuhusu rufaa hiyo.

Dk Slaa alisema baada ya hotuba ya Lissu, ndipo
Kinana alipoanza mchakato wa kuzungumza na Wakili wa Kujitegemea,
Godfrey Wasonga wa kampuni ya uwakili ya Wassonga, Dodoma na kumtaka
afungue rufaa dhidi ya Lissu. Dk Slaa alionyesha nakala ya barua ya
wakili wa Wasonga kwa Kinana iliyohusu madai ya malipo ya awali ya
shauri la rufaa ya kesi ya uchaguzi Jimbo la Singida Mashariki, yenye
kumbukumbu namba: KM/CCM/01/2013.

Hata hivyo, uchunguzi wa Chadema umebaini kuwa
walalamikaji wakuu wa kesi ya Lissu, ambao ni Shabani Itambu Selema na
Paschal Masele hawajui lolote wala hawahusiki na rufaa hiyo.

Dk Slaa alifafanua kuwa Shabani Itambu amekula
kiapo mahakamani Dodoma kwamba yeye na mwenzake ambaye bado ni Katibu
Kata wa CCM, hawakuambiwa chochote juu ya rufaa hiyo.

Pia Dk Slaa alidai kuna njama zinazofanywa na
kigogo wa CCM za kuwahonga kiasi kikubwa cha fedha majaji ili Lissu
ashindwe katika kesi hiyo ya rufaa.

Shabani Itambu, mlalamikaji wa kesi hiyo ya Lissu
aliyekuwepo katika mkutano huo, alikiri kuwa hakuwahi kufungua kesi ya
rufaa dhidi ya Lissu. Itambu anasema alihama CCM na kuhamia Chadema
tangu Januari 7, mwaka huu, baada ya kuona sheria zinapindishwa katika
chama hicho.

Waziri wa Nchi, Ofisi ya Waziri Mkuu, Sera,
Uratibu na Bunge, William Lukuvi alipotakiwa kuzungumzia hilo alijibu
kuwa hataki kujihusisha na masuala ya mahakama. “Sitaki umbea… naogopa
masuala ya mahakama, ingawa sijazisikia tetesi hizo na mimi nipo
hapahapa Dar es Salaam,” alisema Lukuvi.

Naibu Katibu Mkuu Zanzibar, Vuai Ali Vuai alisema Chama Cha Mapinduzi hakiwezi kufanya mchezo mchafu na wa kitoto kama huo.

“Ninajua chama changu, kina nguvu bara na visiwani na hakina hofu ya mtu yeyote tena wa chama chochote kile,” alisema Vuai.

Kiongozi huyu wa CCM, alisema chama chake
kinaamini katika msingi wa demokrasia na haki hivyo hakuna ushahidi wa
madai ya Chadema.


