
Vya bwerere vyapingwa
SERIKALI ya kaunti ya Trans Nzoia imehimizwa iunde sheria ambazo zitawazuia wakazi kuwapa watoto wa kurandaranda mitaani mjini Kitale vitu vya bwerere. 
Mwenyekiti wa shirika la Trans Nzoia Children Services Network, Bw Festus Mukoya alisema utafiti umeonyesha kuwa asilimia kubwa ya watoto hao ni waliohepa makwao kwa matumaini kuwa watapata vya bwerere kutoka kwa wapita njia.
“Tunaiambia serikali ya kaunti kuunda sheria itakayowazuia kuwapa watoto wa mitaani vya bwerere kwani wanachangia ongezeko lao mjini,” Bw Mukoya alisema wakati wa hafla ya kuzindua ripoti ya masuala ya watoto katika kaunti hiyo.
Alihoji kuwa serikali hiyo inafaa kujenga taasisi za kuwahifadhi katika kila wodi na ziwe na raslimali za kutosha kuafikia malengo yao ya kusoma na huduma za afya.
vyapingwa “Mpango huu tu ndiyo utaweza kutoa suluhu la kudumu kwa tatizoa hili la watoto wanaorandaranda katika mji wa Kitale kwani matapeli wengi wanawatumia vijana hawa kwa manufaa yao ya kibinafsi,” alisema Bw Mukoya.
Matapeli wengi wakiwemo wakuu wa mashirika ya kidini wanashtumiwa kwa kutumia vijana hao kama kigezo cha kujipa utajiri kupitia ufadhili kutoka ng’ambo.
Mkurugenzi wa masuala ya watoto katika kauniti hiyo Bi Esther Wasige alitaja ajira ya watoto na unajisi kama baadhi ya changamoto zinazoadhiri masuala ya watoto huku wilaya ya Kwanza ikiadhirika zaidi.
“Visa vya ajira, ndoa za mapema na ubakaji ni pigo kubwa katika elimu ya watoto katika kaunti ya Trans Nzoia haswa wilaya ya Kwanza,” Bi Wasige alisema.
Hakimu mkuu mkaaji wa Kitale Bi Jacinta Owiti aliwalaumu baadhi ya wazazi wa watoto waliodhulumiwa kingono kwa kuzuia haki kutendeka.
Na PHILIP BWAYO


