
Makamu Mwenyekiti Halmashauri jela miaka 3

Imeandikwa na Samson Chacha, Tarime

Imechapishwa: 20 Septemba 2016

MAKAMU Mwenyekiti wa Halmashauri ya Tarime, Batholomeo Machage (45) kupitia Chama cha Demokrasia na Maendeleo (Chadema) amehukumiwa kwenda jela miaka mitatu. 

Amefungwa baada ya kupatikana na hatia ya kumjeruhi kwa kumpiga kwa chupa usoni, kumng’oa meno mawili na kumsababishia maumivu makali mfanyabiashara mmiliki wa Hotel ya NK, Wambura Keraryo wakati wa kufunga kampeni za Uchaguzi Mkuu wa mwaka jana.
Akisoma hukumu hiyo katika kesi ya jinai namba 624/2015, iliyochukua saa nne jana, Hakimu wa Mahakama ya Wilaya ya Tarime, Amon Kahimba alisema ameridhishwa na ushahidi uliotolewa katika mahakama hiyo na upande wa mashitaka bila kuwepo shaka, uliokuwa na mashahidi tisa.
Awali, Mwendesha Mashitaka wa Polisi, Mwanri Mrisho alidai kuwa Oktoba 24, mwaka jana saa 4 asubuhi katika Kitongoji cha Mjini Kati, mshitakiwa akiwa mgombea wa Udiwani Kata ya Matongo Nyamongo kulikuwa na mzozo wa kugombania eneo ya kufanyia mkutano kati ya wafuasi wa CCM na wafuasi wa Chadema, ambako akiwa na wafuasi wake alimshambulia kwa kumpiga chupa usoni Keraryo na kupata majeraha makubwa, aliumia karibu na jicho na kun’goka meno mawili.
Upande wa Mashitaka ukiongozwa na Mrisho, ulileta mashahidi tisa ambao kati yao, sita walimtambua mtuhumiwa kuwa ndiye aliyemjeruhi Keraryo kwani ulikuwa mchana na maeneo ya wazi, ambako baadhi ya mashahidi hao walimsaidia kumkimbiza kupatiwa matibabu katika Kituo cha Afya cha Sungusungu Nyamongo.
Fomu ya daktari ilionesha kuwa majeruhi alikatika meno mawili na kuumia usoni kutokana na kupigwa kwa chupa usoni, hali iliyosababiha kutokwa damu nyingi na kwenda kupatiwa matibabu katika hospitali ya binafsi, ambapo meno mawili yalionekana mahakamani yakiwa yamengoka.
Machage alikana shitaka lake na alileta mashahidi wanne, ambao hati ya mashitaka ilionesha madhara madogo, hali iliyomfanya Hakimu Kahimba kusema ushahidi wa kitaalamu unaonekana katika fomu hiyo ya daktari, lakini jinsi alivyoandika na kuijaza, hailingani na majeraha aliyoyapata mlalamikaji, hivyo mahakama iliupinga na kueleza kuwa mtuhumiwa alifanya kosa kubwa na kuungana na upande wa mashitaka.
Wakili na mshitakiwa huyo, waliomba mahakama kumpunguzia kifungo, wakidai ni mgonjwa na ana hali mbaya bila kutoa vyeti vya hospitali.
Hakimu alimhukumu Machage kwenda jela miaka mitatu ili iwe fundisho kwa viongozi wengine, wanaoweza kutumia nafasi zao kuwadhuru wengine.
Alieleza kuwa mshitakiwa alipaswa kuwa mstari wa mbele kuzuia uhalifu na badala yake amekuwa mstari wa mbele kuwashambulia watu wengine.


