Bolúmbú alobí te, "Makwéla masálémákí ndéngé mɔ̆kɔ́ ya elɛngi míngi. Kási nakolobela yɔ̆ naíno makambo namɔ́nákí na bangámba na nzelá ntángo nazalákí koyá mpɔ̂ ya bolandi ndáko-Nzámbe. Makambo mangó mapésí ngáí mpási míngi káti ya motéma."

Mákalámbá mpé yĕ yĕ te, "Yébísá naíno ngáí atá mwá mokɛ́ makambo níni mazwánákí yɔ̆ na bangámba."

Mamá Bolúmbú yĕ yĕ te, "Ntángo nazalákí koyá, obɛ́lɛ́ nakómí esíká bangámba bazalí kosála káti ya nzelá ya Itága, babandí kobwákela ngáí makambo mazángá ntína. Bafíngí ngáí ndéngé mɔ̆kɔ́ ya nsómo. Kási bato bazalákí koleka babóyísí ngáí nábázóngisela mpé balakísí ngáí nálanda nzelá ya ngáí. Balobí na ngáí nátíka bato bazángá mitó lokóla saladíni."

Mákalámbá amólobélí te, "Nayébí nyɔ́sɔ, óloba níni. Kási nasɛ́ngí na yɔ̆ ótíka makambo mâná mpɔ̂ mazalí makambo mâná ma pámba. Oyébaka te áwa na Kinshásá, sɔ́kí ozalí kokɛndɛ nzelá mɔ̆kɔ́ na mobáli wa yɔ̆, tŏ mobáli ná mwăsí wa yĕ bazalí kotámbola nzelá mɔ̆kɔ́, ótíya matói ma yɔ̆ epái ya maloba maye mabimaka esíká bangámba bakosálaka tɛ̂. Wâná ezalí mpɔ̂ te bato bâná bakolobaka sé mpɔ̂ ya botungisi bato. Kási elɔ́kɔ mɔ̆kɔ́ ya sɔ̂lɔ́ ekozalaka káti ya maloba ma bangó tɛ̂. Longóla makanisi ma yɔ̆ káti ya motéma mpé tálá mánsɔ omɔ́nákí tŏ oyókákí lokóla makambo mazalí tɛ̂."