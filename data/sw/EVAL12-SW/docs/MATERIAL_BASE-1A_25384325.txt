
Serikali yaagiza uchunguzi kuhusu uuzwaji wa ardhi ya umma
BOB ODALO NA BENSON MATHEKA
SERIKALI imeagiza uchunguzi kubaini jinsi ardhi iliyotengwa kwa shughuli za umma katika kampuni ya mashamba ya Malili, Kaunti ya Makueni ilivyouziwa wastawishaji wa kibinafsi.
Mkuu wa Wilaya ya Kilome, Bw Julius Maiyo, alisema jana kwamba kampuni hiyo iliporuhusiwa kugawanya ardhi yake kwa wenyehisa 2007, ilipewa sharti la kutenga ardhi kwa shughuli za umma na ilifanya hivyo.
Lakini Bw Maiyo alisema wasimamizi wa sasa waliuza ardhi iliyotengewa shughuli za umma.
Mnamo Jumapili wiki jana, Mbunge wa Kilome Bi Regina Ndambuki, Bw Maiyo na waumini walilazimika kushiriki ibada chini ya mti walipopata kanisa walilotembelea lilikuwa limebomolewa.
Bi Ndambuki na Bw Maiyo walikuwa wameenda katika kanisa la AIC Memea kwa ibada walipopata likiwa limebomolewa.
Kiongozi wa kanisa hilo, Pasta James Nyamai alisema kanisa hilo lilijengwa katika ardhi iliyotengwa kwa shughuli za umma mnamo 2007.
Kanisa hilo lilianzishwa eneo hilo 2004. Viongozi hao na Mwakilishi wa Wadi wa eneo hilo Bi Caroline Munanie, walilaani ubomoaji huo na wakaahidi kufanya uchunguzi.
Bi Ndambuki alisema jana kwamba kutengwa kwa ardhi kwa matumizi ya miradi ya umma kuliidhinishwa na waliokuwa wakurugenzi wa kampuni hiyo Bw Josiah Munuka (mwenyekiti), Bw Peter Kanyi ( Naibu mwenyekiti) na Bw Joseph Kilonzo (katibu) mnamo 2007 na kushangaa uamuzi huo ulivyobadilishwa kichinichini.
“Nilipozungumza na mwenyekiti wa sasa wa kampuni ya Malili, Bw David Ngilai alijitetea kwa kusema Wizara ya Ardhi ilimpatia idhini ya kuuza ardhi iliyotengwa kwa matumizi ya umma ili kulipa madeni,” akasema mbunge huyo.
Bw Ngilai hakujibu simu yake Taifa Jumapili ilipompigia jana kupata kauli yake.
Bw Maiyo alisema kwamba serikali haitakubali yeyote auze ardhi iliyotengwa kwa shughuli za umma.
Naye ni Munanie alisema kanisa hilo linapasa kujengwa tena na walionyakua ardhi hiyo kushtakiwa.


