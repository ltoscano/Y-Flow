
Mafunzo ya makocha wa ndondi yakamilika
Na CHARLES ONGADI
MAKOCHA 18 wa masumbwi nchini, wamekamilisha mafunzo ya wiki moja katika hoteli ya Big Tree, Mombasa yaliyoongozwa na Bodo Andreas kutoka nchini Ujerumani.
Mafunzo hayo yalilenga kuwafunza makocha hao mbinu mpya ambazo zimebuniwa na Shirikisho la Kimataifa la Ndondi (AIBA) na pia kuwapandisha viwango makocha hao ili kwenda sambamba na sheria hizo mpya. 
“Ni lazima Kenya iende na wakati endapo inataka kupiga hatua zaidi katika ndondi na ni lazima kwa makocha kuelewa sheria na mbinu mpya za kupata ushindi ulingoni,” alisema Bodo ambaye alitumwa na AIBA kutoa mafunzo hayo nchini.
Baada ya mafunzo hayo, makocha hao walifanya mtihani ambapo watakaofuzu wataweza kupandishwa daraja hadi kiwango cha nyota ya kwanza (Star One Coach).
Kulingana na sheria mpya, hakuna kocha anayeruhusiwa kufunza au kuandamana na timu katika mashindano ya kimataifa hadi awe na cheti cha kuhitimu kiwango hicho au zaidi. 
Humu nchini, ni wakufunzi watatu pekee, Albert Matito, Geoge ‘Forman’ Onyango na Patrick Maina waliohitimu kuwa katika kiwango cha Star 3 Coach ambacho ndicho cha juu zaidi kinachotambuliwa na AIBA


