
Museveni kupewa mamlaka zaidi kikatiba
RAIS Yoweri Museveni wa Uganda anatarajiwa kupata mamlaka zaidi baada ya marekebisho 57 kwenye katiba kuidhinishwa na baraza la mawaziri.
Akizungumza jana katika mahojiano, Mkuu wa Sheria Peter Nyombi alisema kielelezo cha marekebisho hayo kimewasilishwa kwa Tume ya Marekebisho ya Sheria Uganda, ambayo itajumuisha mapendekezo kutoka kwa umma.
Baraza la mawaziri limeidhinisha marekebisho hayo ambayo gazeti moja lilifaulu kuona kuwa ni mamlaka zaidi kwa rais, mamlaka zaidi kwa serikali kununua ardhi ya kibinafsi na pia kupendekeza kuwa mbunge atapoteza kiti chake ikiwa atakuwa ametimuliwa kutoka kwa chama chake cha kisiasa.
“Ni baada ya hapo ambapo mswada wa mwisho utaangaliwa na kamati ndogo ya baraza la mawaziri kuhusiana na masuala ya kisheria kabla ya kufikishwa Bungeni,” Bw Nyombi alisema. 
Kielelezo cha stakabadhi hiyo pia kinapendekeza kwamba, “Rais anaweza kuruhusiwa kuangalia upya makadirio ya mapato na matumizi kutoka kwa idara husika, tume na mashirika kabla ya kuwasilishwa Bungeni.” Baraza hilo liliidhinisha mamlaka zaidi kwa rais kudhibiti polisi wa Uganda. Kifungu cha 212 cha Katiba kinapendekeza kuwa: Rais huenda akapatia Kikosi cha Polisi Uganda mwelekeo kuhusiana na masuala ya sera.
Baraza hilo pia limependekeza kuwa rais awe na mamlaka zaiid ya kuwateua kaimu mawaziri kufanya kazi ya uwaziri hadi bunge litakapoidhinisha mawaziri walioteuliwa na rais. Katika marekebisho hayo, rais anaweza kumfuta kazi Mkurugenzi wa Mashtaka ya Umma kwa misingi ya kutoweza k u t e k e l e z a majukumu yake kutokana na hali ya kimwili ama kiakili, kutojiendesha vyema ama kushindwa na kazi.
Kwa sasa, Katiba inamhakikishia mkurugenzi hiyo uhuru wa kutekeleza majukumu yake pamoja na kuwa na hali sawa na kazi kama zile za jaji wa Mahakama Kuu 


