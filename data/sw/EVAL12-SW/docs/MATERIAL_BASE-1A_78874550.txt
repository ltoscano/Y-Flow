
Uchimbaji wa Nickel wasubiri soko kuimarika
Habel Chidawali, Mwananchi hchidawali@mwananchi.co.tz
Dodoma. Kuanguka kwa bei ya madini ya Nickel duniani kumesababisha kuchelewa kuanza kwa uchimbaji katika mgodi wa Nditi wilayani Nachingwea Mkoa wa Lindi.
Naibu Waziri wa Nishati na Madini, Dk Mendard Kalemani alisema hayo bungeni mjini Dodoma jana na kuongeza kuwa baada ya kuimarika kwa soko la madini hayo duniani, uchimbaji utaanza mara moja. Alikuwa akijibu swali la Mbunge wa Nachingwea (CCM), Hassan Masala ambaye alitaka kujua ni kwa nini utafiti wa madini hayo umechukua muda mrefu.
“Je wananchi wa maeneo jirani wanaweza kuruhusiwa kufanya shughuli za uchimbaji ili waweze kunufaika badala ya kuwa walinzi na vibarua.
‘‘Serikali ina mpango gani kuleta watafiti zaidi wilaya za Kiegei, Marambo na Nditi?” alihoji Masala.
Naibu Waziri huyo alikiri kuwa eneo la Nditi limefanyiwa utafiti wa madini kwa zaidi ya miaka minane hasa madini ya Nickel katika eneo na Ntaka Hill.
Alisema kifungu cha 14 cha Sheria ya Madini ya mwaka 2010 kinamzuia mtu yeyote asiye na leseni halali kuchimba madini. 


