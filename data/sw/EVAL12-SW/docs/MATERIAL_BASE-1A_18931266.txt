Ripoti ya CAG yazua mtafaruku CCM Mwanza
Jul 19, 2012

HALI si shwari ndani ya Chama cha Mapinduzi (CCM) Mkoani Mwanza ambako wanachama wanashutumiana kutumia ripoti ya ukaguzi ya Mdhibiti na Mkaguzi Mkuu wa Serikali (CAG) kama mwanya kumalizana kisiasa.

Mvutano ulioibuka baada ya kamati ya siasa ya CCM Wilaya ya Misungwi kumtaka Mwenyekiti wa halmashauri hiyo Bernard Polycarp ajiuzulu kutokana na kutajwa kwenye ripoti ya CAG, umeibua upya migawanyiko ya kisiasa mkoani hapa.

Kikao cha kamati ya siasa ya CCM cha Wilaya ya Misungwi kilichokaa mwanzoni mwa mwezi huu na kupokea taarifa ya ukaguzi wa halmashauri hiyo, kilijadili taarifa hiyo na kuridhika kuwa tuhuma anazohusishwa nazo Mwenyekiti wa Halmashuri hiyo na ripoti ya ubadhirifu wa fedha zinamwondolea sifa ya kuwa kuwa kiongozi. 

Kikao hicho kilimpa siku tatu kuwa amejiuzulu nafasi ya uenyekiti wa Halmashauri hiyo kama hatua ya kujenga nidhamu na uwajibikaji kwa viongozi wa chama hicho walio na nafasi za utumishi wa umma.

Hata hivyo, pamoja kupewa muda huo ambao ulimalizika Julai 11, Mwenyekiti huyo ambaye pia ni Diwani wa Kata ya Igokelo, amekataa kujiuzulu kwa maelezo kuwa uamuzi wa kulipeleka suala hilo katika kamati ya siasa wakati ni suala la kushughulikiwa na vyombo vya dola una mkono wa kisiasa wa baadhi ya vigogo wa chama hicho.

Alisema kuwa ili kukijengea chama heshima ni muhimu kwa chama kuliacha suala hilo lishughulikiwe na vyombo vinavyohusika badala ya kaunza kuingiza siasa, hali ambayo inatia mashaka juu ya nia iliyojificha katika sualahilo.

“Baraza la Madiwani lilishakaa siku nyingi na kujadili suala hili na ikaamuliwa lipelekwe TAKUKURU (Taasisi ya Kuzuia na Kupambana na Rushwa ), haya mengine ya kisiasa ni mchezo mchafu wa baadhi ya watu kutaka kufanikisha malengo yao kisiasa” alieleza Polycarp.
Mwenyekiti huyo ambaye amekuwa katika mvutano wa kisiasa kwa muda mrefu na Mbunge wa Jimbo hilo ambaye pia ni Naibu Waziri wa Nchi Ofisi ya Makamu wa Rais Mazingira, Charles Kitwanga, kutokana na kuwa katika kambi tofauti katika Uchaguzi Mkuu uliopita, anamtuhumu mbunge wake kuwa hakutaka awe Mwenyekiti ndiyo maana ameendelea kumfuatafuata hata baadaya uchaguzi kwisha.

“Ninajua mambo haya yana msukumo kutoka kwa Mbunge, hakutaka niwe Mwenyekiti alikuwa na mtu wake lakini alishindwa. Ukijiuliza kamati ya siasa inaingiaje hapa, kama ni wizi si nipelekwekwe kwenye vyombo vinavyohusika,” alihoji.

Alipotakiwa kuthibitisha kama Mwenyekiti huyu ametii agizo la chama au la, Katibu wa CCM Wilaya ya Misungwi Marko Kahuluda alisema kuwa hajajiuzulu na wao kama chama Wilaya wametimiza wajibu wao na kwa kuwa alikuwa hajajiuzulu mpaka siku ya mwisho aliyopewa kamati ya siasa ilikaa na kujadili na imepeleka suala hilo kwa ngazi ya chama Mkoa ambayo ndiyo itaamua.

Akizungumzia malalamiko ya mbunge huyo kuwa chama kinafanya maamuzi hayo kwa shinikizo la badhi ya vigogo wa chama na serikali, Mwenyekiti wa Chama hicho Mkoa wa Mwanza Clement Mabina alisema kuwa maeelezo ya Mwenyekiti huyo ni ya kutapatapa na kuwa chama hakitabadili msimamo wake kwa kelele hizo.

“Msimamo wa chama uko pale pale, hakiwezi kukubali ubadhirifu, ndiyo kazi yetu kusimamia watumishi wa umma, kuanza kutafuta watu wa kulaumu ni kutapatapa, ripoti ya CAG iko wazi kabisa na imemtaja, anapomlalamikia Mbunge wa Misungwi yeye anahusikaje kwenye ripoti hiyo? Yeye (Mbunge) alimtuma mkaguzi? Awe mkweli asitafute mchawi, ” alisema Mabina.

Mbunge Kitwanga alipoulizwa kuhusiana na shutuma hizo kwa njia ya simu kutoka Dodoma anakohudhuria vikao vya Bunge alichelea kusema lolote na kumshauri mwandishi azungumze na viongozi wa chama Wilaya au Mkoa kwa kuwa yeye hahusiki na maamuzi hayo ya vikao vya chama.

“Mimi nina uwezo gani? Hapana. Naomba nisiseme kitu, hayo waulize viongozi wa chama,” alieleza alipotakiwa kufafanua kuhusu ushawishi wake kwa vikao vya chama kumkuchukulia hatua kiongozi huyo wa Halamashauri.

Wakati hali hiyo ya sintofahamu ikiendelea kati ya Mwenyekiti huyo wa Halmashauri na CCM Mkoa na Wilaya, habari toka wilayani Misungwi zinasema kuwa kumekuwa na taarifa za madiwani zaidi ya 20 wa Halmasahuri hiyo ambao wanamuunga mkono mwenyekiti wao kutishia kujitoa ndani ya chama hicho kama Mwenyekiti wao atalazimishwa kujuzuru uenyekiti.

Hali hiyo ilimfanya Mweyekiti wa chama Mkoa kufanya ziara ya kuonana na madiwani hao ili kuzungumza nao lakini hali haikuwa nzuri katika kikao hicho cha ndani kwa kuwa badala ya mazungumzo kujadili hali hiyo yaliibuka malumbano na kutukanana.


