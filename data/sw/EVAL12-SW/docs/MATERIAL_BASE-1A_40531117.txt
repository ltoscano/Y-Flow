
Vijana wakemea mafisadi wataka urais Jan 31, 2014

HARAKATI za urais ndani ya Chama cha Mapinduzi ( CCM ) zimezidi kuibua joto ndani na sasa Umoja wa Vijana wa chama hicho (UVCCM) umetoa tamko kukemea watuhumiwa wa ufisadi wanaowatuma watu kutoa matamko huku wao wakijificha. 

Tayari uongozi wa juu wa CCM akiwamo Mwenyekiti, Rais Jakaya Kikwete, Makamu Mwenyekiti Philip Mangula na Katibu Mkuu Abdulrahman Kinana, wamekemea matumizi ya fedha na kampeni za urais kabla ya wakati, na sasa UVCCM imetoa kauli ya wazi kukabiliana na makundi ya kifisadi katika harakati hizo.

Katibu wa Hamasa na Chipukizi wa CCM, Paul Makonda amesema jana Jumanne kwamba chama hicho hakiwezi kuacha matumizi makubwa ya fedha yakaendelea.

Bila kutaja majina ya wahusika, Makonda anaonyesha kulenga moja ya kundi la mgombea urais ambalo limekua likitumia fedha nyingi za ufisadi kusaka urais, hali ambayo alisema inapingana na madhumuni ya kuanzishwa kwa CCM.

Alinukuu kauli ya Dk. Eginald P. Mihanjo aliyesema; “Chama cha siasa chochote duniani hubomoka kutokana na migongano iliyokithiri ya muda mrefu. Uzoefu wa vyama vikubwa vilivyoporomoka umeonyesha hivyo! Chama lazima kidhibiti uchu wa madaraka wa baadhi ya viongozi wake na ndani ya serikali yake…”

Na Dk. Bashiru Ally aliyesema; “..Chama cha siasa ni itikadi. Chama cha siasa ni siasa kwa maana halisi ya neno lenyewe siasa –“siasa”. Ni mahali ambapo watu wenye madhumuni mamoja yaliyoainishwa waziwazi hukutana na kuwa kitu kimoja. Chama cha siasa sio mkusanyiko wa “majini dume yenye tamaa”, – majini ambayo yametanguliza mbele tamaa kufa na kupona-tamaa ya kutengeneza pesa au kupata vyeo kwa gharama yoyote!”

Alipongeza msimamo wa Kinana na Katibu wa Itikadi na Uenezi, Nape Nnauye, kuhusu mawazii wanaolalamikiwa na kuwataka wanaobeza waache kufanya hivyo kwani hawana nia njema na CCM na wananchi wa Tanzania.

“Sisi Vijana tunatambua kuwa tuhuma hizo na maneno hayo ya hovyo yametolewa kwa nia ovu yenye kulenga kuwakatisha tamaa Viongozi hao wa Chama. Tunafahamu kuwa upo mkakati wa kiuhaini ulioandaliwa na kuratibiwa na “mtandao” ndani ya Chama ambao umejipanga kuendesha uhaini huo.

“Sisi vijana wa UVCCM tunatambua na kuthamini juhudi za Katibu Mkuu na Sekretarieti yake katika kukijenga na kukiimarisha Chama kwa kuisimamia barabara misingi na shabaha ya kuundwa kwake, katika umri wetu hatukuwahi kuona Chama kikiwa karibu na wananchi kwa kufuatilia, kusikiliza na kushiriki katika utatuzi wa kero, shida na changamoto zao kama ilivyo katika kipindi hiki chini ya Comrade Kinana na timu yake. Juhudi hizi ni za kuungwa mkono na kamwe si za kubezwa na mwanaCCM muadilifu, muaminifu na mwenye mapenzi ya kweli kwa Chama,” anasema.


