
Israel haina uwezo wa kuiangamiza Hamas May 30, 2012

UNAPOWASHA moto kwa makusudi kwenye nyumba ya jirani yako, basi ujue kuna hatari ya moto huo ukasambaa na hata ukaunguza nyumba za majirani zako wengine.
Kibaya zaidi, katika kitendo hiki, ni hatari ya moto huo kusambaa na kuja kuunguza nyumba yako mwenyewe.

Kuna kila dalili, kuwa harakati zinazoendelea za kijeshi za Israel ndani ya Gaza hazipunguzi hofu ya mashambulizi ya kigaidi dhidi ya Israel na mataifa mengine. Israel inaamini kuwa inapigana vita ya kuiangamiza Hamas. Jambo hilo halimuhitaji mtu kupitia chuo cha kijeshi kubaini kuwa haliwezekani.
Hakika Israel inaweza kufanikiwa kupunguza nguvu za kijeshi za Hamas, lakini kamwe Israel haiwezi kuiangamiza Hamas. Na hapa ndipo lilipo kosa kubwa la mkakati wa kijeshi wa Israel. Maana, Hamas haina jeshi la kawaida la kupambana nalo katika vita ya kawaida. Hamas inaendesha ’guerrilla war’ . Vita vya aina hii vinaweza kupiganwa msituni, mitaani na vichochoroni. Huendeshwa na askari wenye silaha lakini wasiovalia mavazi rasmi ya kijeshi. Kwa kutumia vikosi vya kawaida vya kijeshi, Israel haiwezi kupata ushindi wa jumla dhidi ya Hamas.
Na pengine Hamas wanahitaji mashambulizi ya Israel katika Gaza ili kuongeza umaarufu wao. Vita ni vitu vitatu; uwezo wa kijeshi, diplomasia na propaganda.
Huenda Israel wameshinda inapohusu uwezo wa kijeshi, lakini Hamas wanaendelea kupata ushindi katika maeneo ya diplomasia na propaganda. Picha tunazoziona za wanawake, watoto na wazee wanaokufa na kujeruhiwa kutokana na mashambulizi ya Israel Gaza zinazidi kuufanya ulimwengu uamini kuwa Israel inaendesha vita ya kinyama ikiwamo ukiukwaji wa haki za kibinadamu.
Wapalestina ni majirani na ndugu wa Waisrael. Kama taifa, Israel na watu wake hawawezi kuishi kwa amani kwa kuwashambulia majirani zao na kuwasababishia maafa makubwa kwa maisha, mali na miundombinu.

Na Israel haikuanza leo kuwashambulia majirani zake. Mwaka juzi tulishuhudia mabomu ya Israel yakiangushwa katika nchi ya Lebanon na kuua raia wasio na hatia. Na hata wakati ule, Marekani chini ya Rais George Bush ilionyesha waziwazi msimamo wake wa kuiunga mkono Israel katika vita ile. Kwa namna moja au nyingine, Marekani imechangia katika kuiongezea kiburi Israel.

Kimsingi Israel imewasha moto mkali katika eneo hili la Mashariki ya Kati.
Moto huu waweza usiwe rahisi kuzimwa na hivyo ukasambaa hata ndani ya Israel yenyewe. Wakati Iran na Syria zinaonyesha kuviunga mkono vikosi vya Hamas, Israel kwa kuishambulia Gaza imekikaribisha upya kikundi cha kigaidi cha Al Qaida kuingia na kuendeleza harakati ndani na nje ya eneo hili. Jambo hilo halipunguzi kabisa hofu ya ugaidi katika Mashariki ya Kati na dunia nzima kwa ujumla.
Moja ya sababu za utawala wa Bush kuiunga mkono Israel katika harakati zake dhidi ya majirani zake ilikuwa ni uwepo wa ajenda pana ya Marekani katika Mashariki ya Kati. Marekani ilitaka kuitumia Israel kuzidhibiti nchi za Syria na Iran.

Marekani inataka Iran iachane na mipango yake ya kuendeleza mitambo ya nyuklia wakati Iran inakataa kata kata. Iran pia imeonyesha kuunga mkono kwa hali na mali harakati za mapambano ya Wapalestina ikiwamo kukitambua chama cha Hamas na serikali yake. Hamas kwenye macho ya Marekani na Israel ni chama cha kigaidi. Hivyo basi, tafsiri ya haraka, huenda Iran ikatumiwa katika kufadhili ugaidi.

Kwa macho ya Wamarekani, Rais wa Iran, Mahmoud Ahmadinejad ni mtu mwenye jeuri na ujasiri wa kufanya maamuzi mazito yenye kuweza kutishishia maslahi ya Marekani. Ahmadinejad ameonyesha hadharani msimamo wake hasi dhidi ya taifa la Marekani. Rais huyo wa Iran ameonyesha kuwa na msimamo usioyumba katika kila anachokiamini kina maslahi kwa Iran.
Bila shaka, kuna wanaomwona kuwa ni “msema ovyo”, lakini kuna wanaomini kuwa anakisema kile ambacho wengine wameshindwa kukisema. Kujiiingiza kwa Marekani katika Mashariki ya Kati na hususan kwa Marekani kuisaidia nchi kama Israel katika harakati zake za kijeshi dhidi ya majirani zake kunajengeka katika dhana ya rafiki wa adui yako ni adui yako. Marekani inaamini kuwapo kwa nchi zenye kuwahifadhi na kuwafadhili magaidi wenye kutishia maslahi ya Marekani. Katika orodha ya nchi hizi, Iran na Syria zimo juu kabisa.

Na ili tuelewe kwa nini Marekani chini ya Rais Bush iliamua kufumbia macho maovu ya Israel kule Mashariki ya Kati tuna haja ya kuangalia kile kinachoitwa “The Bush Doctrine” kwa maana ya imani au kanuni za Rais Bush.

Itakumbukwa, baada ya shambulizi la kigaidi la Septemba 11 ambapo Osama Bin Laden na Al Qaida walihusika moja kwa moja, Rais Bush alitangaza rasmi sera hii ya Marekani alipolihutubia Baraza la Congress. Alitamka kuwa Marekani haitatofautisha kati ya magaidi na wale wenye kuwahifadhi magaidi. Kauli hii ilifuatiwa na uvamizi wa kijeshi dhidi ya Afghanstan.

Kanuni ama imani hii ya Bush imekuja pia kuongezewa na sera ya “Vita ya kumwahi anayedhaniwa anaweza kuwa adui kabla hajaivamia Marekani” (pre-emptive war against potential aggressors before they are capable of mounting attacks against the United States).

Ni katika mtazamo na sera za namna hii ndipo Marekani kwa namna moja au nyingine ilifikia uamuzi wa kuivamia Iraki mwaka 2003. Katika hili, Israel kwa namna moja au nyingine inaonekana kufuata nyayo na pengine maelekezo ya Marekani. Waliivamia na kuishambulia Lebanon kwa kisingizio cha kujihami. Au hata hapa inaweza kusemwa; kumwahi unayemdhani anaweza kuwa adui kabla hajakuvamia. Na sasa wameivamia Gaza kwa kisingizio cha kumwangamiza adui ’ Hamas’ kabla hajakuangamiza.

Miongoni mwa waliopata kupinga misimamo au sera hizi za kumvamia adui kabla hajakuvamia ni pamoja na Rais wa zamani wa Marekani Abraham Lincoln. Mwaka 1848 Lincoln aliandika barua kwa mshirika wake wa masuala ya sheria kupinga hatua ya Rais wa Marekani wa wakati huo Bw. Polk kutaka kuivamia Mexico kama hatua ya kumwahi unayemdhania kuwa adui kabla hajakuvamia. Lincoln aliandika;

“Kumruhusu Rais kuivamia nchi jirani pale tu anapoona ni muhimu ili kuondosha uvamizi. Na unamruhusu kufanya hivyo kila atakapochagua kusema anaona ni muhimu kwa dhumuni hilo, na unamruhusu kuamrisha vita kama jambo la kujifurahisha…. Kama leo atachagua kusema anafikiri ni muhimu kuivamia Canada kuzuia Waingereza kutuvamia, ni kwa jinsi gani mtamzuia asifanye hivyo?

Unaweza ukamwambia, "sioni uwezekano wa Waingereza kutuvamia,” lakini yeye atakwambia” Nyamaza; mimi naona, kama wewe huoni” (Abraham Lincoln) Naam. Katika Mashariki ya Kati, inaonekana dhahiri , kuwa mkakati wa kutumia nguvu nyingi za kijeshi katika kutafuta majawabu ya matatizo ya kisiasa na kijamiii kamwe hauwezi kufanikiwa, kinyume chake, ni mkakati mbaya wenye kuleta kuongezeka chuki zaidi miongoni mwa watu wa eneo hilo. Ni mkakati wenye kuzua hofu zaidi ya vitendo vya kigaidi. Ni mkakati wenye kuyumbisha dunia kiuchumi kutokana na kupanda kwa bei za mafuta.

Ni wakati sasa kwa Waisrael na Wapalestina kukaa meza moja na kujadili namna ya kuishi kwa amani kama majirani. Vinginevyo, vita kubwa katika Mashariki ya Kati kamwe haitatoa mshindi, wote tutashindwa kwa namna moja au nyingine.


