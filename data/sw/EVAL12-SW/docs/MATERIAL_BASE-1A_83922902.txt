
Serikali kuleta mashine kusafisha karafuu

Imeandikwa na Khatib Suleiman, Zanzibar

Imechapishwa: 24 Septemba 2016

SHIRIKA la Taifa la Biashara litapata mashine za kusafisha karafuu ili kupata ubora wa viwango katika soko la kimataifa.

Mashine hizo zitasaidia kukabiliana na wakulima wajanja wanaouza karafuu wakati zikiwa zimechanganywa na vikonyo.
Waziri wa Biashara, Viwanda na Masoko, Balozi Amina Salum Ali akizungumza na gazeti hili alisema, lengo la kupata mashine hizo ni kulinda ubora wa karafuu wanazonunua kutoka kwa wakulima ambapo baadhi yao wamekuwa wakifanya ujanja kwa kuchanganya na vitu vingine yakiwemo vikonyo kwa ajili ya kupata uzito mkubwa zaidi. 
Alikiri kwamba thamani ya karafuu ya Zanzibar imekuwa ikishuka siku hadi siku katika soko la kimataifa, kutokana na tabia mbaya inayofanywa na baadhi ya wakulima ambao sio waaminifu. 
Waziri Amina alisema, kupatikana kwa mashine hiyo, kutasaidia kudhibiti na kupambana na matukio ya ujanja yanayofanywa na wakulima na hivyo kuyumbisha ubora wa karafuu katika soko la dunia.
Mapema, Waziri Amina alisema jumla ya tani za karafuu 5,764.8 zimenunuliwa na Shirika la Biashara la Taifa (ZSTC) kwa kutumia Sh bilioni 80.7 katika msimu wa manunuzi kuanzia mwaka 2015 hadi 2016. Alisema, kisiwa cha Pemba kinaongoza kwa kuliuzia shirika hilo karafuu, ambapo tani 50, 000 zimeuzwa na wakulima wake.


