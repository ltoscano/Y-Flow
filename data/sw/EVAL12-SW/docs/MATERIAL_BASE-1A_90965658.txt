
ODM ina wenyewe lakini Babu RAO si mmoja wao
KINAYA Douglas Mutua
ODM ina wenyewe! Naam, Wakenya mkae mkijua hivyo. Hata Magerer Lang'at amejua hivyo juzi. Ukileta nyokonyoko O unatimuliwa kwa mtindo wa `piga jeki'.
Utotoni tukiuita hivyo mtindo wa polisi kumwinua mtu kwa kushika suruali yake kiunoni upande wa nyuma na kumwendesha mbio, vidole pekee vikiruhusiwa kukanyaga chini.
Juzi sikuamini macho yangu nilipoona Bw Lang'at akiinuliwa hivyo. Hiyo, hata ikiwa hujui maana kamili ya neno aibu, ni aibu ya mwaka! Naam, kwa Magerer na ODM.
Haikosi watoto wa Magerer wanauliza imekuwaje simba marara wanayemtambua kwa kukomesha kila mtu nyumbani amechukuliwa juujuu kama mwizi wa kuku, huku akionekana kushtuka ajabu ya kushtuka, na hakuanguka na mtu! Naamini moyo ulimpiga sana Wiper kwa maana hajazoea mambo kama hayo. Kanu haikumuonjesha, Baba Jimmy naye hakumfunza katu.
Aibu ya ODM imeenea kutoka Kisiwani Lamu hadi Lodwar; Namanga hadi Mandera. Lakini eneo la Rift Valley anakotoka Lang'at iliyotanda ni chuki.
Hata watu wachache mashinani waliodhani ndoa kati yao na kiwana wa Mlima Kenya ikivunjika wanaweza kurejea kwa mume wa zamani wakaanza kujikuna vichwa.
Nizijuavyo siasa za Rift Valley, mtu wao akiguswa, hata ikiwa haungi mkono sera maarufu huko, anayempiga hugeukwa na kupigwa kitutu - kisiasa lakini.
Ikiwa ulidhani wakazi wa Rift Valley watamwambia "tulikwambia ODM ina wenyewe ukashupaa shingo, basi yakupate hayo", hujui chochote kuhusu siasa! Sasa si siri tena, Wakenya wamejionea kwa macho yao kiongozi wa siasa za kitaifa, aliyekuwa waziri katika Serikali ya Baba Jimmy, akinyanyaswa na kuhangaishwa mchana peupe na wahuni wa ODM! Naam, tena mbele ya Agwambo mwenyewe. Na wamejua mambo ambayo yangewatendekea Babu RAO angechaguliwa rais.
Mwenyewe ni dhaifu, hajiwezi mbele ya wafuasi wake. Jemedari anaposhindwa kudhibiti majeshi yake ama hustaafishwa au akapinduliwa kwa maana tangu hapo boriti ina mwandamizi.
Usijiulize kwa nini; hata wewe mwenyewe ulijionea akisihi mlinzi wake akaokoe Lang'at - huku akimkodolea macho mlinzi na kumwambia hiyo ni amri si ombi la hisani - lakini mlinzi hakutingika wala kupiga hatua hata inchi moja.
Kabisa usimwamini Babu RAO na msisitizo wake kwamba waliomshambulia afisa huyo mtendaji wa ODM wanapaswa kuchukuliwa hatua na polisi. Hiyo ni porojo tu kusahaulisha Wakenya kwamba chama chake ni cha fujo! Angekuwa na nia safi, angewachukulia hatua za kinidhamu kuambatana na Katiba ya ODM, si kuambia polisi kupitia vyombo vya habari wakamate waliohusika.
Huo nao, ikiwa huna habari, ni mtego mwingine wa kuingiza utawala wa sasa lawamani. Babu RAO ninavyomjua, anataka wawakilishi wa wadi waliomshambulia Lang'at wakamatwe na kuzuiliwa kisha afike huko akisema ni wafungwa wa kisiasa, wanapaswa kuachiliwa.
Pamoja na ODM yake wanatafuta njia yoyote ya kujizindua kisiasa ili wapate msisimko na mwamko kabla ya Uchaguzi Mkuu wa 2017.
Hata hizo kelele unazosikia zikihimiza kuwe na kura ya maamuzi kuhusu Katiba ni mbinu ya kutafuta jinsi ya kujizindua. Subiri tu ujionee vituko siku zijazo 


