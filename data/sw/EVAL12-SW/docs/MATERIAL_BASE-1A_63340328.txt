
Ya Dowans, TANESCO na bangi za Taifa Stars Jun 02, 2012

KARIBU kila Mtanzania anajua kwamba uvutaji bangi ni uvunjaji wa sheria za nchi. Ndiyo maana wapo vijana wengi tu walio magerezani leo kutokana na kukutwa na misokoto ya bangi ama wakiiuza au wakivuta. 
Tunaweza kuingia katika ubishani kuhusu madhara ya bangi kwa wanadamu. Wapo wanaoamini kwamba ukivuta mvuto mmoja tu wa bangi basi hautoki kichwani kwa miaka saba. Wapo wanaoamini kuwa ukivuta bangi bila kula ndo inakudhuru.
Wanatoa mfano wa ndugu zetu wa rastafarai ambao huivuta na kubakia waungwana kuliko watu wengi tu wasiovuta.
Lakini pia wapo wanaoanza na viapo kabla ya kuivuta. “Bangi nibangue, leo nimtwange mbaya wangu.” Na kwamba kweli wakisha kuivuta bangi ile inawapa si ujasiri tu bali pia hata nguvu za kupambana na kitu chochote hata kama ni simba.
Ni hivi karibuni tu kumejitokeza suala la baadhi ya wachezaji wa Taifa Stars kuhusishwa na uvutaji bangi kabla ya kucheza mechi. Ninaona mantiki kubwa kuunganisha suala wachezaji wa Taifa Stars kuvuta bangi ili kupata ushindi na mzozo uliozuka hivi karibuni kuhusu ununuzi wa mitambo ya Dowans.
Naamini tayari watu wengi wamelijadili suala hili kwa namna na mitazamo tofauti. Ni wazi kwamba Wa tanzania wengi hupenda mpira wa miguu. Na hasa linapokuja suala la Taifa Stars kucheza na timu za nje upenzi na ushabiki wa Wa tanzania huwa dhahiri.
Utawaona siku hiyo wamevaa nguo zenye rangi za bendera ya Taifa na wengine wakipeperusha bendera katika magari yao. Itokee basi kwamba bahati mbaya siku hiyo Taifa Stars ikafungwa, kuna uwezekano mkubwa wengi wa mashabiki wale ambao asubuhi walikuwa na bashasha kuu kushangilia timu yetu, ghafla wakavua nguo zenye rangi za bendera ya Tanzania huku wakiitukana Taifa Stars.
Lakini itokee tu siku hiyo Taifa Stars ishinde. Walau mara moja unasikia watu wameacha kuzungumzia Arsenal na Man U na wanarejea nyumbani kujadili Timu ya Taifa. 
Utawasikia wakisema: “Maximo kiboko.” Wengine huenda mbali na kusema: “Acha mchezo bwana, mambo ya JK hayo. Rais anapenda michezo ndiyo maana Tanzania inafanya vizuri sasa. Tunapaa tu katika soka.” Lakini wiki hiyo hiyo Taifa Stars wakienda kucheza mechi nyingine na timu nyingine halafu wakafungwa unawasikia watu wale wale wakisema: “Kwanza huyu Maximo si nasikia walimuokota tu huko Brazil akichezesha timu za cha ndimu beach? Ni kwa nini sasa hakuwapanga kina fulani? Yaani anawaacha wachezaji wakali anaweka wale wachovu unatarajia tusifungwe?” Kwa hiyo siku nzima Wa tanzania watanyong’onyea, watakosa raha, wataacha kujadili soka la nyumbani watavuka hadi Uingereza bila viza na kuanza kushangilia Arsenal na Man U.
Sasa imefichuka siri. Kumbe inawezekana kama kungefanyika utafiti wa kisayansi kabisa na wataalamu wa mambo ya soka kama kina Sylersaid Mziray tungebaini kwamba kinachoisaidia zaidi Taifa Stars kufanya vizuri si tu mazoezi, au kocha au morali kutoka kwa Rais wa nchi na Wa tanzania kwa ujumla – ni pamoja na bangi.
Na hapa ndipo linapokuja swali la msingi. Kwa vile Taifa Stars wamekuwa wakifanya vizuri tokea awamu ya nne iingie madarakani; kwa kuwa kila wakifanya vizuri wanakuwa wamewaletea Wa tanzania heshima, uzalendo na furaha isiyo kifani japo kwa siku moja; na kwa vile wakati mwingine ushindi wao hupatikana kutokana na mchango muhimu usiotajwa hadharani wa majani yale; ni kwa nini wachezaji wa Taifa Stars wasiruhusiwe kuvuta bangi kwa sababu wanafanya kwa maslahi ya Taifa ikizingatiwa kwamba wakishinda wao kumi na mmoja tu uwanjani wanaleta furaha kwa Wa tanzania milioni zaidi ya 30?
Hilo linazungumzika. Kama tumefika mahala, kama taifa, tunaanza kufikiria kwamba tunaweza kupindisha sheria zetu za nchi kwa ajili tu ya kununua mitambo ya Dowans eti ili ilete furaha kwa Wa tanzania milioni nne wanaofikiwa na umeme, kwa nini tusiruhusu baadhi ya wachezaji Taifa Stars wakatumia bangi na tukashinda mechi? Natutatafuta wataalamu kabisa wawashauri kwamba ili vipimo visionyeshe kuwa fulani kavuta bangi basi anywe maziwa kwa wingi kabla ya vipimo kuchukuliwa.
Hivi kweli leo watu wenye akili timamu tunakaa kujadili kwamba kununuliwa au kutonunuliwa mitambo ya Dowans kutasababisha nchi ikae gizani! Ni giza lipi hilo tunalolijadili?
Wa tanzania asilimia 90 wanaishi bila umeme. Mchoraji Masoud Kipanya ametoa mfululizo wa katuni zake akionyesha dhahiri kwamba hizi porojo zetu za kisiasa kuhusu tatizo la umeme haziwahusu kabisa wananchi wa vijijini ambao kwao kinachokatiza ni nguzo zenye nyaya za moto.
Na pengine swali kubwa la kujiuliza tunapojadili tatizo la umeme leo ni kama kweli tunafikiri na kutenda kama watu wanaoishi nuruni. Ukitathmini matukio mengi katika nchi yetu, hasa ambayo yamejidhihirisha katika awamu ya nne baada ya uwazi kuongezeka unagundua sisi tumekuwa tukiishi katika kiza totoro. 
Ni giza la kufikiri lililotufikisha mahala tunaambiwa na mtendaji mkuu wa shirika la TANESCO kwamba sasa tujiandae kukiona cha mtema kuni kwa vile wapo watu wamepinga wazo la shirika hilo kununua mitambo ya Dowans.
Kuanzia miaka ya 1990 tulikutana na matatizo ya umeme. Yakatokea madudu ya IPTL tukayakubali. Lakini kwa vile siku zote tumekuwa tukiishi gizani, au la basi maamuzi yetu yanatokana na bangi, tukaendelea kuwekeza katika mahitaji ya ajabu sana na kwa kutumia fedha mara dufu ya gharama halisi.
Tazama ndege ya Rais. Tazama ununuzi wa Rada. Tazama Import Support. Tazama EPA. Tazama Richmond. Tazama maamuzi yetu ya kununua mashangingi mapya kila mwaka kwa gharama kubwa halafu linganisha na umuhimu wa umeme.
Ni watu wanaoishi katika giza la kufikiri ndio wanaoweza kurudia rudia makosa kama sisi. Hili giza analotutishia nalo Dk. Idris Rashid wa TANESCO si tatizo kubwa sana kama lile giza la fikra ambalo siku zote tunaishi humo bila kung’amua. Umeme wa Dk. Rashid ukikatika, kama alivyokwishaanza kuukata kata, tunaweza kuwasha jenereta za Mchina, tukapata nuru tunayoihitaji, sisi Wa tanzania milioni nne.
Lile giza la fikra tunaloishi nalo kila siku likitusababishia kurudia rudia makosa yale yale tena ya kijinga kama waliyoyafanya mababu wa babu zetu ni tatizo kubwa mno ambalo ni lazima litafutiwe suluhu.
Na kwa baadhi yetu inabidi sasa umeme ukatike kabisa kwa muda mrefu ili tuwape biashara ndugu zetu wa China wenye jenereta halafu tuone humu humu gizani tutakuwa tunafanya nini kuondokana na tatizo la umeme nchini. Kwa sababu inawezekanaje kila mwaka – kwa miaka mingi mfululizo – eti kuwe kunakuwa na dharura ya umeme?
Je, tunanufaika vya kutosha tunapowadhihirishia wakoloni tuliowafukuza, ili tujitawale, kwamba hatuwezi kuwa na mipango ya kiakili ya kushughulikia tatizo la umeme kwa miaka yote hiyo? Je, huko si kuthibitisha, kama alivyowahi kusema Albert Einstein, kwamba “Huwezi kutatua matatizo yanayokupata leo kwa kutumia kiwango cha fikra kilichoyatengeneza (au kuyazoea)”. Je tutafute NetGroup Solutions wengine watutafutie ufumbuzi wa tatizo sugu la umeme?


