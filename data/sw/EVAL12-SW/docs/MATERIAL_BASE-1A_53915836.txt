
Misingi mitano ya kujihakikishia kipato
Kati ya kitu ambacho kinatafutwa sana na wengi katika hii dunia ni fedha. Juhudi za kutafuta fedha hadi kuipata zimekuwa ni kubwa sana kila kukicha. Kutokana na matokeo ya juhudi hizo, hiyo yote imekuwa ikitudhihirishia kwamba kumbe fedha ni sehemu ya maisha yetu tena ya kila siku.
Lakini pamoja na juhudi kubwa za kuitafuta fedha hiyo bado lipo kundi kubwa la watu ambao wamejikuta wakiikosa. Harakati zote za kuamka asubuhi na mapema na hata kuchelewa kulala kwa sababu ya fedha zimekuwa ni kama kazi bure kwa sababu hawaipati. Watu hawa wamekuwa wakipishana na fedha karibu kila siku, utafikiri wao wana laana hadi washindwe kuipata. Hebu jaribu kuangalia kwenye eneo unaloishi jinsi pilika za kutafuta fedha zilivyo nyingi. Lakini cha kushangaza pamoja na juhudi na pilika hizo bado ni wachache wanaoipata fedha na kuwahakikishia kipato cha kudumu. Wengi wamekuwa wakitafuta sana fedha na kuishia maumivu na mateso ya kutokuipata. Sina shaka hali hii unaijua vizuri ya wengi kuendelea kukosa fedha ingawa wanaitafuta sana.
Kutokana na mazingira haya wapo ambao huanza kuamini wamelogwa. Na wengine pia huanza kuamini wana mikosi au laana. Je, kitu cha kujiuliza hizo ndizo huwa sababu halisi za wao kukosa fedha?
Ukifuatilia kimsingi, hizo sio sababu halisi za wao kukosa fedha, bali sababu hizo hutumika kama kisingizio. Watu hao kitu wasichokijua mara nyingi hushindwa kuwa na kipato cha kudumu kwa sababu ya kukosa misingi ya kuwaongoza. Ndio. Naona unashangaa, inawezekana hata wewe ukawa kwenye wimbi la kutokuwa na kipato cha kudumu kwa sababu ya kukosa misingi ya kukuwezesha kuwa na kipato hicho.
Kama unafikiria natania, kwa nini huna kipato cha uhakika na kudumu mpaka sasa? Nafikiri sasa, utakubaliana nami kwa kile ninachosema. Je, unajua misingi hiyo ni ipi unayotakiwa kuwa nayo ili kujihakikishia kipato cha kudumu?
Bajeti: Hatua ya kwanza itakayokuhakikishia uwe na kupata cha kudumu ni kujijengea utaratibu wa kuwa na bajeti yako. Bajeti hiyo itakuongoza kujua fedha yako inatoka wapi na fedha yako inaenda wapi. 
Lakini si hivyo tu, unapokuwa na bajeti inakusaidia pia kujua ni lini na wapi uweze kuwekeza fedha yako. Hivyo, ni njia mojawapo muhimu sana ya kukuhakikishia kipato cha kudumu kwenye biashara na maisha yako kwa ujumla.
Kuwekeza: Njia nyingine bora ya kukupa kipato cha kudumu ni kuifanya fedha yako ikuzalishie. Hakuna namna nyingine ya kuweza kuifanya fedha yako ikuzalishie zaidi ya kuwekeza. Kama una kitega uchumi kimoja, ongeza na kingine cha pili, cha tatu na kuendelea. Watu wenye mafanikio wana vipato vya kudumu kwa sababu wamewekeza katika maeneo mengi. Hali kadhalika, nawe unatakiwa kufanya hivyo ili kuwa na kipato cha kudumu. Kuweka akiba:
Kati ya kitu cha msingi katika safari ya kuelekea kwenye mafanikio makubwa ni kujiwekea akiba. Kwa kiasi chochote cha fedha unachokipata, jifunze kuweka akiba.
Kulipa madeni mapema: Ni vyema ukajua mapema ili kujiweka salama katika safari yako ya mafanikio, jifunze kulipa madeni mapema. Unapokuwa unalipa madeni mapema inakusaidia sana kutokukuvurugia mambo yako mengi. Kama una mkopo benki au sehemu nyingine, lipa mapema ili uanze kuwa huru.
Kuwa mjasiriamali mpambanaji: Hautaweza kuwa huru kifedha na kujijengea kipato cha kudumu kama leo hii hutaweza kuamua kuwa mjasiriamali mpambanaji. Amua kuwa mjasiriamali mpambanaji unayetaka kutengeneza matokeo na sio wa kulalamika kila siku. Usishangae ukawa mtu wa kufukuza fedha siku zote za maisha yako bila mafanikio. Zingatia hili sana na chukua hatua.


