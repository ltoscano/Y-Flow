Na nkándá nyɔ́nsɔ ezalákí na yĕ mpɔ̂ te bato bayíndo bayéí mosálá tɛ̂, Bosquet atíkí nzelá ya mokandá, amólobélí te, "Bínó bato ya Kongó bokanísí tokokí kozala na bínó elɔngɔ@ Lokóla bonyama etóndí na bínó, tokofándisa bínó sé bôngó. Tokokí kotíkela bínó atá nzelá ya mokɛ́ tɛ̂, mpɔ̂ ya botámbwisi mbóka ya bínó. Tokofánda naíno lisúsu mibú ntúkú ítáno na bonyɔ́kɔli bínó. Tokomɔ́na na nkása ya zulunále bokoluka te bínó ná bísó tózala ndéngé mɔ̆kɔ́. Oyébí mibú bóní tosálákí mpɔ̂ te tókóma lokóla tozalí lɛlɔ́@ Omɔ́ní áwa bofándí naíno na kimundɛ́lɛ́ tɛ̂ bomɔ́ní lokóla mobúnga mwa bínó mozalí komɔ́nana ntángo nyɔ́nsɔ na míso ya bato na mosálá bokosála@ Na bôngó yɔ̆ Mákalámbá okanísí níni na maloba ngáí nalobí@"

Mákalámbá azalákí moto ya nkándá kándá tɛ̂. Yĕ mpé azalákí na ndéngé ya yĕ. Yambo ya bozóngiseli moto maloba, átála naíno sɔ́kí maloba ma yĕ makozala bóní bóní epái ya mokonzi wa yĕ.

Lokóla mpé ayébí te Bosquet azalákí mokonzi wa súka mabé, sɔ́kí andimí te moto óyo álongwa o mosálá, •okolongwa sé• kolongwa, abángí na komózóngisela mabé. Na wâná amózóngísélí na matáta sɔ́kɔ́ mokɛ́ tɛ̂. Amótálí sé botáli na elongi nyɔ́nsɔ ya mwâ koseka, mpé andimí mánsɔ elobí Bosquet.

Bosquet atángí lisúsu mokandá môná na bolámu mpé na malɛ́mbɛ. Atíí mpé linzáka lya yĕ mpé amópésí mpɔ̂ te átíya na káti ya pɔlɔ́pɔ mpɔ̂ bátínda mwangó lokóla alobákí o Mpótó. Ntángo Mákalámbá azalí kobɔngisa mikandá mínsɔ mpɔ̂ átíya myangó o ntéi ya pɔlɔ́pɔ, Bosquet abálúkí lisúsu epái ya baníngá ba yĕ, abálobélí te, "Bínó boyébí naíno bato ya Kongó tɛ̂. Bangó bazali sé lokóla băna bakɛ́. Makambo mánsɔ mabɔngí sé óbandaka yɔ̆ mundɛ́lɛ́, bangó báyáka nsima. Sɔ́kí osálí mwâ elɔ́kɔ mpé mobúnga mozalí mwâ mukɛ́, lobélá yĕ yangó. Yɔ̆ Aloz, sɔ̂lɔ́, ozalí mokɛ́ na mbúla ya kobótama ya moto moyíndo óyo Mákalámbá. Kási yébá na bolámu te lokóla Mákalámbá azalí moto ya Kongó, yĕ azalí sé lokóla mwăna. Yɔ̆ mpé mondɛ́lɛ́ atá ozalí mokɛ́ ndéngé níní, yɔ̂ sé mbutamúntu ya yĕ. Libosó ya moto moyíndo, okokí koyéba te likambo ya ntembe ezalí tɛ̂.

Mikandá mikangémí mpé mitíyámí tɛ́mbɛlɛ ya mikandá mpɔ̂ ya bobwáki o pósita. Mákalámbá apésí mánsɔ na Bosquet, ôná azalí mokonzi monɛ́nɛ, mpé amókátélí salúti. Nsima akamátí mokóto mwa yĕ mwa mbúla mpé na ekɔti ya yĕ. Abimí na biló. Akamátí nkínga ya yĕ. Abandí kokɛndɛ.

Mbúla esílí ezéngánákí na ngonga ya zómi na íbalé. Mói mobimí penzá, kási mwâ matangá makɛ́makɛ́ ma mbúla mazalí naíno sé kokwáká. Sɔ́kí moto alingí kotámbolá ntángo wâná, akotíya naíno sé mokóto mwa mbúla, na ntína te sɔ́kí abimí sé na bilambá ya yĕ akopɔla. Sɔ́kí azalí moto ôná azalí kokɛndɛ mwâ mosíká, akopɔla mpenzá kopɔla. Kási sɔ́kí azalí moto óyo azalí kokɛndɛ mwâ mosíká tɛ̂, akopɔla mpenzá ya sɔ̂lɔ́ tɛ̂.