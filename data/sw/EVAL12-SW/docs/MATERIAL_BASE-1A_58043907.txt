Umma umesikia majibu ya viongozi wetu
Mar 11, 2015

KATIKA mambo ambayo yamezua mijadala mikali katika vyombo mbalimbali vya habari, vyombo vya usafiri, sokoni na kwenye vijiwe na maskani, ni majibu ambayo baadhi ya wanasiasa na watendaji wa serikali wameyatoa kwenye Baraza la Maadili wakati wakihojiwa kwa tuhuma za ufisadi.
Si siri tena kwamba baadhi ya majibu yalikuwa yanachefusha. Katika nchi nyingine ambako wananchi hawawezi kustahamili dharau na kejeli, baadhi ya kauli zingeweza kuleta matatizo.
Kauli hizo hazina tofauti sana na zile zilizowahi kutolewa na aliyekuwa malkia wa Ufaransa, ambaye anadaiwa kumwambia mfalme awape wananchi keki baada ya kuwaona wakiteseka kwa kukosa chakula.
Malkia yule hakujua kwamba wananchi wale walikuwa wanashinda njaa, na keki kwao ilikuwa anasa. Kwa vile familia ya kifalme haikuwa na shida, Malkia hakujua taabu ambazo wananchi wake walikuwa nazo.
Majibu ambayo baadhi ya wateule na wanasiasa wa Chama Cha Mapinduzi (CCM) wameyatoa kwenye Baraza yanawiana na yale ya Malkia yule wa Ufaransa.
Wakati Profesa Anna Tibaijuka alipodai kwamba shilingi milioni 10 kwake ni fedha ya kununulia mboga, hakujali kwamba zaidi ya asilimia 80 ya Wa tanzania wana kipato kinachopungua shilingi 2000 kwa siku. 
Alisahau kwamba kwa Kima Cha Chini cha Mshahara hapa nchini, fedha hizo zingeweza kutosha kulipa mshahara wa takribani wafanyakazi 40 wa serikali. Kwamba fedha hizo za mboga, zinalipia watu waliofanya kazi kwa siku 30 !
Kwa upande wa Mnikulu wa Ikulu, Shabani Gurumo, shilingi milioni 80 alizodai kuwa ni kidogo na yeye anazo nyingi zaidi ya hizo, hakujua kwamba fedha hizo ni mshahara wa wafanyakazi 320 wa Kima Cha Chini!
Kauli hizi zimekuja wakati tayari Wa tanzania wamewahi kuambiwa kuwa shilingi bilioni moja ni “Vijisenti” na walipohoji kuhusu Rais wao kununuliwa ndege ya kifahari kwa gharama kubwa wakajibiwa kuwa serikali iko tayari kuwaona wakila majani ili mradi kiongozi wao apate usafiri huo.
Tunafahamu kwamba Rais Jakaya Kikwete sasa amefikia hatua ambayo Waingereza wanaiita Lame Duck (yaani asiye na meno). Pengine wana CCM na wafanyakazi wa serikali wameanza kuona kwamba wanaweza wakafanya chochote na yeye asiwafanye kitu kwa sababu muda wake unakwisha.
Hata hivyo, tulidhani kwamba walau watu hawa watakuwa na hofu kwa wananchi wao. Watakuwa na hofu kwa wapiga kura wao na waajiri wao wakuu kwenye mwaka huu wa uchaguzi.
Tunadhani kwamba watawala na wenye mamlaka sasa wamekumbwa na kiburi. Tabia hii ya kujigamba na kukashifu Wa tanzania masikini itakuja kuwa na mwisho mbaya.
Ukitaka kujua, fuatilia kilichomkuta Malkia yule wa Ufaransa, Marie Antoinette.
Jambo moja la msingi ambalo Andrew Chenge, Gurumo na Profesa Anna Tibaijuka wanapaswa kulifahamu ni kwamba wananchi wamesikia kauli zao. Maneno yao hayatafutika kwenye historia kwa muda mrefu ujao.
Muungwana huweka akiba ya maneno.


