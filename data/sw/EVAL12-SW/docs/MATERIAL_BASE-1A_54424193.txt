Rais sehemu ya Bunge, nalo liwe sehemu ya Rais!
May 23, 2013

KIKAO cha Bunge la bajeti ya Serikali ya Jamhuri ya Muungano wa Tanzania, kinaendelea mjini Dodoma.
Wiki iliyopita, Rais Jakaya Kikwete alifika Dodoma, si kuhutubia Bunge, bali kukutana na wabunge wa CCM. Kikatiba rais ni sehemu ya Bunge, lakini kwa ziara hizi za mara kwa mara za rais kukutana na wabunge wa chama chake, itabidi tutafute namna ya kusema kuwa Bunge ni sehemu ya rais.
Nina maana kuwa rais anafikia hatua ya kuona ni sehemu ya wajibu wake kikatiba kuzungumza na wabunge wa chama chake kwa gharama za walipa kodi wote. Siku tukipata rais asiyetoka chama chochote, tutatafuta namna ya kuishi na Bunge lisilokuwa sehemu ya rais.
Huu si utani wala mzaha, rais wa Wa tanzania wote kupoteza muda mwingi kushughulikia matatizo ya chama chake tu, inatia mushkeli demokrasia ndani ya Bunge letu.
Hata hivyo, kitu kimoja ni wazi, kuwa mwenendo wa wabunge wa CCM na serikali yake katika kikao cha Bunge kinachoendelea unaacha maswali mengi kuliko majibu.
Wa tanzania tumeshuhudia CCM kikianza mazoezi ya kuwa chama cha upinzani ndani ya Bunge pale inapolazimika kupinga, kukejeli, kutukana na hata kuungana na vyama vingine vidogo ili kupambana na CHADEMA.
Wabunge wa CCM wanaacha wajibu wao wa msingi na kuanza kuitetea serikali. Yule asiyefanya hivyo anashtakiwa kwa rais kuwa si mzalendo na rais anapoteza muda wake kusikiliza mashtaka yale.
Kimsingi, CHADEMA wanaonekana ni chama tawala huku wakikabiliana na mizengwe na mashambulizi ya wapinzani wao CCM, ambao nao kwa kuhisi wanazidiwa mbinu, wanaungana na vyama vingine ili kukamilisha upinzani wao kwa CHADEMA.
Wakati mwingi, hata Spika na wenyeviti wa Bunge wanalazimika kukiuka maadili ya kutenda haki katika uamuzi na kuwasaidia CCM ili waonekane ni wapinzani wazuri. Nayasema haya kwa kuzingatia itikio la CCM na Spika, dhidi ya hoja za CHADEMA katika mijadala mbalimbali inayoendelea bungeni. 
Katika mijadala yote, CCM kinaonekana mpinzani na CHADEMA kama mtawala. Kwetu ambao CCM ndiye baba na ndiye mama, mwenendo ule unatuachia simanzi kubwa kwa sababu hata katika masuala ya wazi kwa maslahi ya taifa, CCM inayapinga na kutuacha tumeduwaa.
Nihitimishe utangulizi huu kwa kujenga hoja kuwa, unahitajika mwarobaini ili kuiokoa CCM na anguko lililo mlangoni mwake. Mwarobaini huu ni sharti uwe na mtu wa kuuongoza pamoja na njia (methodology) ya kuiokoa CCM kuepuka anguko kubwa. Kushtakiana kwa rais si suluhisho, kumtumia spika kuzima hoja za CHADEMA si suluhisho na imebainika pia kuwa kutumia polisi si suluhisho.
Mimi ni mwanaCCM niliyekata tamaa na chama changu. Si mimi peke yangu, bali tupo wengi tukiongozwa na Mwenyekiti wetu Jakaya Kikwete ambaye naye amegeuka mlalamishi juu ya hali mbaya ya chama chetu.
Amelalamikia makundi ndani ya chama, amelalamikia rushwa katika chaguzi za chama, amelalamikia matumizi mabaya ya fedha za chama, amelalamikia uzembe na ukosefu wa ubunifu katika kuendesha chama, amelalamikia kuchanganya biashara na siasa, lakini sijamwona akichukua hatua zozote. 
Kila wakati ameahidi kuwa vikao vijavyo yatafanyika uamuzi mkubwa wa kubadili mambo ndani ya chama chetu, lakini vikao vinapita na hatuoni lolote likitokea. Hata sasa ninapoandika makala hii, vikao vya chama vimekaa Dodoma lakini hakuna dalili kuwa kuna jipya la maana kutoka huko.
Makundi ndani ya chama yanazidi kuimarika na ajenda ya urais wa 2015 tayari imeanza kukigawa chama. Baadhi ya makundi yamefikia hatua ya kuandaa hoja kwenye chama ili kumvua uongozi mwenyekiti mwenyewe.
Kundi jingine linaandaa hoja ya kupendekeza orodha ya watu fulani wanaotakiwa kufukuzwa kutoka kwenye chama, na kama hawafukuzwi, kundi hilo litaondoka kwenye chama. Hizi ni dalili za chama kinachoelekea mwisho wa uhai wake.
Kuna hoja inazunguka ndani ya chama chetu lakini hakuna anayeitetea kwa uwazi na umakini unaotakiwa. Nayo ni juu ya haja ya kutenganisha tena kofia ili chama kiwe mbali na serikali na kuwa huru kufanya kazi yake ya siasa.
Kuna haja ya kurudi huko tulikotoka ili kukinusuru chama chetu. Baba wa Taifa alifanya hivi mara nyingi alipobaini udhaifu ndani ya chama. Kuna wakati alilazimika kuachia ngazi ya serikali na kutumia muda mrefu kuzungukia nchi nzima ili kuimarisha chama.


