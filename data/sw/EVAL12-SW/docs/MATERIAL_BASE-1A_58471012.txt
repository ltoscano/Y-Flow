
Mke wa landlodi akoma kusumbua wapangaji plotini
MKE wa landilodi wa hapa alijipata pabaya wapangaji walipotisha kumwadhibu wakidai alizoea kuwatusi kila wakati.
Kwa mujibu wa mdokezi, mama alikuwa akizua vurugu alipotembea plotini akidai wapangaji walikuwa wachafu huku akiwarushia maneno yasiyo ya heshima mbele ya watoto.
Inasemekana kuwa walipomtaka awaheshimu aliwapuuza na kutisha kuwatimua kutoka ploti yake.
“ Hapo ndipo alipochokoza nyuki. Wapangaji walimwambia kwamba hawangevumilia tabia yake ya kuwadunisha hata kama alikuwa landilodi wao. Walimzingira na kumkabili wakiwa wakali wakitaka kumpiga,” akasema mdokezi. 
Hata hivyo, alinusurika maafisa wa polisi waliokuwa kwenye doria walipofika na kumuondoa kutoka ploti hiyo. Inasemekana kuwa tangu siku hiyo alikoma kutembelea ploti hiyo.
Na COLLINS ONGALO


