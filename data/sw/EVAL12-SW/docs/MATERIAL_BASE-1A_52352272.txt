
Tumaini kwa wakulima Bidco kutangaza yahitaji mazao maradufu
Na JAMES KARIUKI HUENDA kilio cha wakulima kuhusu ukosefu wa soko la mazao kikaisha baada ya kampuni ya Bidco Africa kusema inahitaji Soya na Alizeti maradufu.
Kinara wake Bw Vimal Shah alisema kuwa Bidco inahitaji zaidi ya tani 30 milioni kila mwaka ili kutengeneza mafuta safi na bora kiafya yatakayouzwa humu nchini na ng'ambo.
Bw Shah alisema hayo alitia saini mkataba na Mshirikishi mkuu wa Shalem Investments Bi Ruth Kinoti ambaye ameunganisha wakulima 9,000 kutoka eneo la Meru ambao sasa wanajihusisha na upanzi wa soya na Alizeti. 
Bw Shah alisema kuwa kwa sasa kiwanda chao kinapokea tani milioni 15 kutoka kwa wakulima 12,500 walioko Afrika Mashariki na akasema wana uwezo wa kupokea mazao zaidi.
Alisema haya yatalipwa mara moja baada ya mazao kupokelewa katika kiwanda chao.
Alihimiza wakulima kuungana na kufanya kampeni ya kupanda Soya na Alizeti.
Alisema soko la mazao hayo mawili duniani ni kubwa mno, kwa kuwa mafuta yake ni salama kwa afya ikilinganishwa na mafuta mengine.
"Mafuta ya Alizeti na Soya ni salama kwa afya na yanakubaliwa kote ulimwenguni. Ninawahimiza mzingatie kilimo hiki," akasema.
Bi Kinoti aliongeza kuwa mradi huo wa kushirikisha wakulima wote wa Meru utasambazwa kote eneo hilo ili kufanikisha mradi wa kuletea wakulima fedha kutokana na shughuli za kila siku.
Bw Shah alisema kuwa kwa sasa uuzaji wa mafuta hayo umeimarika sana kwani Wakenya wanajali sana afya zao kwa kutumia mafuta safi.
Maeneo mengi ya Kenya yana hali ya hewa na mchanga wenye rotuba ambao unaweza kuchangia sana katika upanzi wa Soya na Alizeti.


