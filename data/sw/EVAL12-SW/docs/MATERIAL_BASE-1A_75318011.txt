

NA VICTOR BARIETY, GEITA
TUMEKUWA tukiamini kuwa Wa tanzania tuko salama na hakuna mauaji yoyote yanayotokea dhidi ya raia.
Hiyo inaweza kuwa kweli, lakini kuna matukio mengi ya kusikitisha, mfano mauaji ya wanawake vikongwe, walemavu wa ngozi (albino), watu kuliwa na mamba katika harakati za kujikimu kimaisha kama uvuvi, kuchota maji kando ya ziwa kwa matumizi ya nyumbani na kuwinda. Hata hivyo, Serikali imeshindwa kuonyesha jitihada zozote kuokoa maisha ya watu hao.
Katika makala hii, tutazungumzia juu ya matukio ya wavuvi kuliwa na mamba katika visiwa vilivyoko ndani ya Ziwa Victoria kwenye mikoa ya Geita, Mwanza na Kagera.
Katika Kijiji cha Isaba, kisiwa cha Maisome, Sengerema mkoani Mwanza kuna changamoto nyingi zinazowakabili wavuvi.
Mpaka sasa watu takribani 40 wamepoteza maisha kwa kuliwa na mamba wakati wakivua samaki kutokana na vifaa duni vya uvuvi, lakini pia mazingira hatarishi yaliyopo kando ya ziwa. 
Pia kuzamishwa na askari wa hifadhi ya Rubondo baada ya kukamatwa wakivua katika maeneo ya hifadhi hasa Rubondo ambapo zaidi ya wavuvi 30 wanadaiwa kuuliwa na askari hao.
Mbali na hayo, zaidi ya watu 10 wameachwa bila ya viungo vyao kutokana na mikasa hiyo.
Magesa Moshi, ni mlemavu wa macho (haoni), anaelezea changamoto anazozipata katika kazi yake ya uvuvi wa kutumia mtumbwi wa kasia ndani ya Ziwa Victoria eneo la Mwalo wa Ndolage, uliopo katika kijiji cha Kasang’hwa kata ya Butundwe wilayani Geita.
“Sina msaada kutoka kwa mtu yeyote yule, ndia maana nimeamua kuwa mvuvi japo sioni kabisa,” anasema Moshi.
Anasema alizaliwa miaka 35 iliyopita katika Kijiji cha Kabugozo kata ya Nyachiluluma wilayani Geita.
Akiwa mtoto wa kwanza katika familia ya Mzee Moshi Igaile na kwamba ameanza kazi hiyo akiwa na miaka 28 baada ya baba yake kufariki na hivyo kukosa mwelekeo wa maisha.
“Nilizaliwa nikiwa mzima… nimejikuta sioni nikiwa na miaka 13 baada ya kuugua ugonjwa wa surua,” anasema na kuongeza:
“Wakati naanza kuugua huu ugonjwa wa surua, wazazi wangu walikuwapo na badala ya kunipeleka hospitalini wao walitumia dawa za mitishamba nikajikuta ninalemaa na ninaamini iwapo wangeniwahisha hospitali ningepona.” Anasema.
Anasema kuwa wadogo zake wane pia wanamtegemea yeye hivyo wakati mwingine hufikia hatua hata ya kutamani kufa.
“Nilitamani sana nitangulie kufa, maana wakati baba anafariki mdogo wangu mmoja wa kiume ndio alikuwa ameo.
“Sikuwahi kufikiria kama siku moja nitakuwa na maisha magumu kama niliyonayo sasa kwa kuwa tulikuwa tuinamtegemea baba kwa kila kitu,” anasema.
Anasema baba yake alikuwa mvuvi na mkulima hodari, kifo chake kilikuwa ni pigo kubwa kwani alifia ziwani.
Akizungumzia matukio ya mamba kula watu na namna anavyojikinga, Moshi anasema hutegemea kuongozwa na na watu anaoongozana nao kwa kuwa hali ni mbaya, kila kukicha mamba wanakula watu.
Anasema amekuwa akikumbana na matukio mbalimbali ya kutisha, lakini bado hajakata tamaa ya kuendelea kutafuta fedha.
Moshi anataja matukio aliyowahi kukumbana nayo kuwa ni Aprili 2013 siku ya Jumapili, akiwa yeye na mdogo wake na mtoto wa mjomba wake, walinusurika kugongwa na feri Kastamu ya Nungwe.
“Tulikuwa na mtumbwi tunatega, ilikuwa majira ya alfajiri na tulikuwa watatu, kama si feri kutuona na kusimama ningekufa siku hiyo na wenzangu maana ingetukanyaga na kutuzamisha majini,” anasema.
Anataja tukio la pili kwamba lilitokea wakati wakivua milago miwili kwenye lutende.
“Nilikuwa na Hindia Isemwile (sasa ni marehemu), pamoja na mdogo wangu Magesa Moshi. “Ilikuwa siku ya Ijumaa saa 8 usiku mwaka 2003, tukiendelea kutega, mara mamba akatokea na kulenga kukamata mkono wangu bahati mbaya au nzuri ikakamata kasia… ikabidi mwenzangu amshambulie kwa kutumia msiki handa ambao hutumika kuchoma majini ili kuwapeleka samaki ulipo mtego na kunasa,” anasema Moshi.
Anasema katika umri wake huo hajawahi kuwaona mamba wanavyofanana kabla na baada ya kupofuka na anafahamu tabia za wanyama hao kupitia simulizi za wavuvi wenzake, hivyo anaomba Mungu isitokee hata siku moja akajikuta yupo kinywani mwa mamba.


