
Bil 2.6/- kugharamia mradi wa lishe

Imeandikwa na Abby Nkungu, Manyoni

Imechapishwa: 28 Oktoba 2016

SHIRIKA lisilokuwa la Serikali la World Vision Tanzania kwa kushirikiana na World Vision Canada linatarajia kutumia zaidi ya Sh bilioni 2.6 kugharamia mradi mpya wa Afya na Lishe ya Mama na Mtoto (ENRICH) kwa kipindi cha miaka minne kuanzia sasa. 

Mratibu wa Mradi huo, Mwivano Malimbwi alisema mjini hapa kuwa mradi huo utatekelezwa katika mikoa ya Shinyanga na Singida kuanzia mwaka huu 2016 hadi Septemba 2020 na kwamba unafadhiliwa na Idara ya Uhusiano wa Kimataifa ya nchini Canada.
Akitambulisha mradi huo kwenye kikao cha Baraza la Madiwani wa Halmashauri ya Manyoni, Malimbwi alisema katika mkoa wa Singida mradi huo utatekelezwa wilayani Manyoni na Ikungi. 
Alisema kuwa mradi huo unalenga kufikia jumla ya watu 794,610, wakiwemo wanawake 381,698 na wanaume 200,689 na kundi lingine litakalonufaika ni wavulana 165,206 na wasichana 158,728.
Alitaja baadhi ya shughuli zitakazofanyika katika kupunguza vifo vya mama na mtoto kuwa ni pamoja na ushawishi, utetezi na usimamizi wa maboresho ya sera ya afya, chakula na lishe, ushawishi wa masuala ya kilimo, jinsia na maendeleo. 
Malimbwi alisema kuwa shughuli zote hizo zitafanyika kuanzia ngazi ya msingi hadi ngazi ya taifa huku akisisitiza kuwa mradi utajielekeza katika kuwajengea uwezo wananchi kudai haki zao kwa mbinu na mifumo isiyo ya kiharakati.
Alisema kuwa lengo ni kuhakikisha kuwa wananchi wanaondokana na dhana potofu ya kuendelea kudai kutimiziwa mahitaji yao tu na serikali pasipo wao kutimiza wajibu wao.
“Kwa kufanya hivyo, tunataraji wataweza kutambua kuwa wao ni sehemu ya serikali na watoa maamuzi katika kutafuta ufumbuzi wa changamoto mbalimbali zinazowakabili,” alisema Malimbwi.
Aidha aliwaomba madiwani hao kuupokea na kuutambua mradi huo kwa kushirikiana kwa karibu na World Vision Tanzania katika kuboresha ustawi wa mama na mtoto kwenye maeneo yao kwa kuwa wao ni wasimamizi wa shughuli za miradi.


