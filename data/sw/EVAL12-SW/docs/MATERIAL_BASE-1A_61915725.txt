Simba nyodo kibao

Imeandikwa na Grace Mkojera

Imechapishwa: 27 Oktoba 2016

KOCHA Msaidizi wa Simba, Jackson Mayanja amesema hakuna wa kuitetemesha timu hiyo kwa sasa na kwamba wamejipanga kusonga mbele na kutimiza malengo yao ya kuchukua ubingwa wa Ligi Kuu Tanzania bara msimu huu.

Akizungumza na gazeti hili jana, Mayanja alisema kikosi chao cha msimu huu hakina mzaha na wala hawatajali maneno ya kuwakatisha tamaa kutoka kwa maadui zao bali wanaangalia namna ya kuhakikisha wanachukua pointi kwa kila mchezo.
Simba ipo Shinyanga ikijipanga kucheza na timu ya Mwadui na Stand United, mechi ambazo zinatabiriwa kuwa ngumu kwa upande wake.
Mayanja alisema anatambua namna ambavyo mechi nyingi za mikoani zinavyokuwa ngumu kutokana na ubovu wa viwanja lakini hilo halitawapa shida kwani wamejipanga kukabiliana na changamoto hizo. 
“Tuko imara, tunashukuru Mungu tumefika salama Mwanza kwa ajili ya mchezo wetu ujao. Lengo letu ni kuchukua pointi tatu kwa mchezo wowote, hakuna timu ambayo itatutisha kwasababu tuko vizuri,”alisema.
Simba inatarajiwa kucheza dhidi ya Mwadui FC keshokutwa ikiwa ni mchezo wake wa 12 wa ligi.
Timu hiyo inajivunia kutopoteza mchezo hata mmoja baada ya kucheza michezo 11 kushinda tisa na kupata sare mbili. Mayanja alisema timu yake ina nafasi kubwa ya kuchukua ubingwa kutokana na moto waliokuja nao.
Alisema wanajivunia pi kuwa na kikosi bora kuliko kile msimu uliopita, akiamini kama wataendelea kuonyesha jitihada katika michezo ijayo basi njia itakuwa nyeupe kwao kuchukua ubingwa. Timu hiyo imeonyesha kiu ya kusaka ubingwa baada ya kushiriki ligi karibu misimu minne bila kuchukua taji lolote.


