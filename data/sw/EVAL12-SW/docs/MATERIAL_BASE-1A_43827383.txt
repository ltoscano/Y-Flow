
Philips sasa yatia mtego
Na LUCY KILALO
KAMPUNI ya Philips imezindua kampeni ya kupambana na bidhaa ghushi humu nchini na katika ukanda mzima Afrika Mashariki.
Hata hivyo, kampuni hiyo haikuweza kutaja kamili hasara inayopata kutokana na bidhaa zake kughushiwa huku ikisema tu kwamba ni kiasi kikubwa cha pesa.
Meneja mkuu wa kampuni hiyo Afrika Mashariki, Bw Roelof Assies alisema suala la bidhaa ghushi linatatiza sana hivyo kampuni hiyo imeamua kuzindua kampeni ambayo inanuia kuwasaidia wateja wake kubainisha kati ya bidhaa halisi na zile zilizoghushiwa, kwa usaidizi wa serikali na mashirika mengine husika.
“Ukweli ni kwamba mara nyingi ni vigumu kutambua bidhaa ghushi.
Hata hivyo, kampuni hii inalenga kuelimisha umma pamoja na kuweka mikakati mbalimbali kama vile vibandiko ambavyo vitasaidia kutambua bidhaa zake halisi,” Bw Assies alisema jana katika mkutano na wanahabari jijini Nairobi. 
Kampuni hiyo, alisema mbali na kuwa wateja wanaweza kutuma ujumbe wa kuhakikishia uhalisi wa bidhaa wanayonunua kwa mtandao, sasa wataweza kufanya hivyo kwa kutuma ujumbe mfupi wakitumia simu zao za mkono kwa nambari 20222.
Bw Assies alieleza kuwa kuwepo kwa bidhaa ghushi kunachangiwa na vidhibiti hafifu hasa kwa nchi, ambavyo Na LUCY KILALO hufanya rahisi bidhaa hizo kusambazwa, hali ambayo mbali na kuathiri mapato ya kampuni, inapotezea pia serikali husika ushuru.
Pia alisema barani Afrika, imebainika kuwa bidhaa ghushi zinahatarisha chumi za ndani na pia bidhaa ambazo zimewekezwa kwa kiasi kikubwa kujenga jina na kuvutia wateja, huku kwa jumla kote ulimwenguni, bidhaa zinazoghushiwa zikigharimu uchumi wa kimataifa zaidi ya Sh21 bilioni.
“Suala la bidhaa ghushi lina athari za kiafya na usalama kwa wateja. Wanunuzi hutafuta bei nafuu bila kuangalia athari zinazohusika kununua bidhaa ghushi,” alisema.
Akizungumza katika hafla hiyo, afisa wa kampuni hiyo, Bi Mary Kuria alisema kuwa bidhaa ghushi zina hatari, hasa kwa kuwa zile halisi za Philips, muundo wake umezingatia mazingira ya humu nchini kama tatizo la umeme kupotea.
Pia alisema majuzi walifanya msako maeneo ya Eldoret ambapo walikuwa wamedokezewa kuhusu bidhaa hizo ghushi. Naye mkuu wa masuala ya wateja, Bw George Mudhune alieleza kuwa baadhi ya mambo ya kuangalia kwa mfano pasi wanayotengeza, ni urefu wa waya wake, jinsi inavyodhibiti moto inapowekwa kwenye stima, na pia bidhaa za kampuni huwa na waranti la miaka miwili. 


