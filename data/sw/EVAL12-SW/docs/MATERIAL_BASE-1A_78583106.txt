
Hivi hata mgomo wa kukataa hongo umekataliwa?
Aug 02, 2012

Kwa Waziri wa Mikiki na Makeke, Uzitoni Street, Bongo.
Mpenzi Frank, Nimechoka mpenzi wangu. Yaani hizi habari zinazotoka kila siku zinachefua hadi najiuliza nitakanyaga wapi nisikanyage kinyesi! Juzi niliota naleta chakula mezani kwa ajili ya bosi na wenzake kumbe wakati nakaribia meza nikiwa nimebeba mapochopocho kochokocho sakafu ikafunguka nikajikuta nimetumbukia chooni na kuelea … Nadhani nilipiga yowe kali sana maana Binti Bosi alikuja mbio kuniuliza kulikoni. Nilishindwa kumwambia maana mmh! Bosi au Mama Bosi wakisikia ndoto hizo nitakatiwa tiketi ya bajaji hadi kijijini bila kurudi.
Hata hivyo, nilifanikiwa kuamka mapema na kumwandalia bosi supu yake ingawa, uongo mbaya, wakati namletea pale mezani nilikuwa nanyata kama vile sakafu litafunguka tena. Hata Bosi alishangaa.
‘We Hidaya vipi? Mbona unatembea kama vile umekanyaga makaa ya moto?
‘Jana nilichomwa na mwiba huko bustanini baba. Bado mguu unauma.’
‘Nyie wasichana sijui mkoje. Kila siku nawaambia mvae viatu hamtaki kusikia.
Shauri zenu.’ Lo, mpenzi, niliporudi jikoni ilibidi nishushe pumzi kwa nguvu. Lakini unajua kwa nini niliota vile? Jana jioni bosi alirudi spidi kali. Akafunga mlango kisha akaenda ofisini kwake. Kwa kuwa si kawaida yake kujifungia hivyo nilishindwa kujizuia. Nikanyatanyata hadi karibu na mlango. Kumbe bosi alikuwa amepaniki mambo ya umeme yaliyochanganyikana na mambo ya mapenzi.
Yaani, MB angesikia …
‘Bwana eee, nakuambia nenda pale kwa mamsapu mdogo ukafunge luku yake sawasawa. Ndiyo … ndiyo … najua ulichakachua vizuri sana … ndiyo … na mabanda yake ya kuku … ndiyo bwana huelewi? Bahari imechafuka. Funga luku vizuri kwenye saluni yake pia. Kila kitu. Huoni yanayotokea kule mjengoni? Wakisikia vya kwangu nitajiweka wapi? Ofisini hakutakalika na nyumbani hakutakalika pia au kutatalakiwa kotekote. Sawa. Na usimwambie mtu. Nenda tu mara moja mambo yaeleweke. Na nitengenezee bili feki na risiti ili ionekane nimelipa. We Bwana una akili au huna? Wakinusa tu na kuanza kunifuatafuata nawaonyesha hizi risiti mara moja. Usiwe na wasiwasi, unanijua mimi, kazi mbele shukrani nyuma.
‘ Kumbe bosi alikuwa anamaliza mazungumzo akijiandaa kutoka. Mlango ukafunguka ghafla ikabidi niiname na kujifanya napolish sakafu harakaharaka. Bosi alishtuka kidogo.
‘We Hidaya unafanya nini hapa?’
‘Napolish baba. Unajua ulipoingia viatu vyako vilikuwa na matope sana.’ Bosi aliangalia viatu vyake. Yaani bahati yangu kweli kulikuwa na matopetope.
‘Basi vizuri sana. Napenda kuona ukifanya usafi namna hiyo. Laiti watu wote wangejali usafi nchi hii ingesafishika.’ Akaondoka na mimi, pamoja na kumshukuru Mungu kuponea chupuchupu, nikajikuta najiuliza uchafu wa namna gani. Mtu anaweza kuvaa suti safi, tai safi, viatu vya Kiwi, anaweza kuoga mara tano kwa siku lakini mambo yanayozungumzwa kwenye magazeti ni uchafu mtupu, uozo tangu mwanzo hadi mwisho. Ya nini kuwa na barabara safi au magari masafi kama madereva wote ni wachafu. Aheri konda wa daladala na sare yake iliyosambaratika.
Sasa na waheshimiwa wanashindana kwa uchafu pia, huku kila mmoja anajidai msafi na mwenzie mchafu. Nakumbuka huko nyuma fyatu wako aliwaita wale wa Mjengoni waposholiwa lakini naona sasa wanapaswa kuitwa wahongoliwa. Najua si wote na sasa naanza kujiuliza kama wengine wanajaribu kuwapaka wengine matope ili kinyesi chao kisionekane. Unamkumbuka yule mwenzetu wa darasa la saba alivyochomwa moto eti ni mwizi, kumbe vibaka wakamsingizia yeye ili wasitambulike wao. Kila nikikumbuka machozi bado yananilenga. Alivyokuwa mkimya na mpole, wakamsakizia hivi hivi. Na baada ya kuchomwa moto, nani alijali? 
Kwa hiyo upande wa hawa wahongoliwa wanavyoumbuana katika kutumbuana tumwamini nani na kumtuhumu nani? Ndipo hapo nashindwa kuwaelewa waandishi wa magazeti.
Hawawezi kufuatilia na kuchunguza ukweli hadi mwisho? Kisha watupe ukweli wa mambo tuweze kuamua vizuri. Oh najua hii ni kazi ya polisi au TAKUKUFURU lakini wamefanya kazi gani ya kutuaminisha kwamba wao si sehemu ya uchafu. BB alinichekesha sana, eti amekuwa anasoma kitabu kinachoitwa Wema Hawajazaliwa.
Sasa halmashauri ikaweka mapipa ya takataka ili kudhibiti uchafu lakini baada ya kuweka wakasahau kuondoa uchafu wote kwenye mapipa hayo hadi yakajaa, yakajaa, yakajaa na watu bado walikuwa wanatupa uchafu pale hadi kutengeneza bahari ya uchafu kuzunguka mapipa yale. Hivyo mapipa yaliyotakiwa kuleta usafi yalikuwa machafu kuliko hata maeneo ambayo yalitakiwa kusafishwa na yakasababisha uchafu zaidi. Ndiyo mambo yetu au siyo!
Lakini leo akaja jamaa mwingine ambaye kwa kweli nilishindwa kumwelewa. Ni rafiki yake bosi tangu enzi za shule. Kwa hiyo walikuwa wanacheka pamoja jinsi walivyojitahidi kusambaza elimu ya watu wazima vijijini huku wakiwa wanafunzi.
Na bosi alikuwa anatumia nafasi hii kujaribu kujisafisha eti yeye ni mtu wa maadili nambari moja. Msimamo wa shule haujabadilika.
Hata kama wengine ni wachafu, yeye ameogeshwa na dettol kabisa. Nikakumbuka simu yake ya jana, na mambo mengine mengi sana nikawa najichekelea mwenyewe tu. Ndipo jamaa akatingisha kichwa na kusema: “Lakini unajua siyo suala la maadili. Sitegemei maadili kutoka kwenu.’ Hata bosi alishtuka. ‘Una maana gani, uongozi bora ni ule wenye maadili.’
‘Ni sawa lakini maadili haya yatapatikana iwapo tabaka la uongozi liko tayari kufa kitabaka.’ Bosi akaanza kukasirika. ‘Ohoo. Yale yale ya wapinzani. Kumwaga damu ….’
‘Hujanielewa mheshimiwa. Nikisema kufa kitabaka namaanisha kuacha kuwa na mawazo ya tabaka lenu. Kila mahali tabaka tawala linatafuta kujineemesha, kujitajirisha, kwa kunyanyasa tabaka jingine. Ndiyo maana nasema si suala la maadili tena, hakuna maadili mbele ya mtazamo wa kitabaka. Watu watalaaniwa, watakemewa lakini ni sawa na kutukana ukuta tu.’
‘Usiniletee upuuzi wenu wa kisomi hapa. Tanzania haina tabaka.’ Mgeni akacheka hadi ndevu zake zilikuwa zinameremeta.
‘Siyo upuuzi wa kisomi. Eti Tanzania haina tabaka. Baba wa taifa alijitahidi kuzuia tabaka lakini halizuiliki. Na nyinyi sasa ni tabaka linalojiimarisha.
Ni tabaka la walaji na nakuambia mdomo hauna moyo. Meno hayana maadili. Ni madili tu. ‘ 
‘Ni mtu mmojammoja tu ambaye anapaswa kuchukuliwa hatua.’
‘Hapana, ni tabaka. Na mnazidi kujijenga kwa kutumia kila nafasi. Upande wa elimu mnatengeneza shule zenu huku mnatuachia za ukata. Zamani shule zilikuwa na mtindo wa tusome sote, lakini sasa ni msome nyinyi tusote sisi.’
‘Lo rafiki yangu, naona umeambukizwa na kasumba za zamani kweli kweli.’
‘Kasumba gani mzee. Najua kwamba katika kuongea na wewe napoteza muda maana umeziba masikio na pamba la tabaka yako. Lakini kupora viwanja, kupora tenda, kupora benki kuu, hayo yote ni dalili za tabaka kujijenga tu. Na mtaendelea kula hadi mwondolewe na tabaka lingine la waliwa maana mdomo ukifunguka macho na masikio yanazibika.’ Bosi aligeuka mweusi zaidi lakini akajifanya kuchekacheka hadi mwenzie aliacha kusema na kuondoka. Lakini waweza kunielezea kidogo mpenzi maana naona mimi ni tabaka tofauti kabisa na BB hivyo nachelea hata kumuuliza. Kumbe ulaji ni hulka ya tabaka hili, mengine yote ni unafiki tu. Makubwa!
Akupendaye kwa maadili bila dili Hidaya


