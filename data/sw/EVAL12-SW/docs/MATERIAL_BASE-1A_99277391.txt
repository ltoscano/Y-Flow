
Hatua zaidi zafaa kumaliza ukabila
Na VALENTINE OBARA

WIKI iliyopita, mwanafunzi wa chuo kikuu aligonga vichwa vya habari alipopewa hukumu ya kifungo cha miaka miwili gerezani kwa kueneza ukabila kupitia mtandao wa Facebook.
Mwanafunzi huyo si wa kwanza kukabiliwa na mashtaka aina hiyo, ingawa ndiye wa kwanza kuhukumiwa kwani kuna wananchi wengine na pia viongozi wa kisiasa ambao wana kesi zinazoendelea mahakamani kuhusu madai ya uchochezi wa kikabila.
Ingawa inadaiwa hukumu aina hiyo inaweza kusaidia kupunguza mienendo hiyo ambayo inahatarisha amani nchini, inapaswa sote tufahamu kuna jukumu kubwa zaidi linalohitaji kutekelezwa ikiwa tunataka kufanikiwa kukabiliana na ukabila uliokithiri nchini.
Mienendo ambapo kila tukio huhusishwa na siasa za kikabila ni ishara tosha kuwa bado safari ya kutatua tatizo hilo nchini ni ndefu.
Wakati wowote mtu mashuhuri anapofariki, au hata kukiwa na mkasa unaoathiri mojawapo ya makabila makubwa nchini, hakutakosa kuwepo kwa mtazamo wa kikabila miongoni mwa baadhi yetu. 
Haya huonekana pia wakati wowote ambapo mtu huteuliwa kujaza nafasi kubwa katika afisi za utumishi wa umma.
Kuwepo kwa sheria zinazowezesha kushtakiwa na kufungwa kwa wanaoeneza chuki ni mojawapo tu ya mbinu ambazo zinastahili kutekelezwa.
Tumekuwa na Tume ya Kitaifa ya Uwiano na Utangamano (NCIC) kwa zaidi ya miaka mitano sasa, lakini mchango wake haujaonekana kufanikiwa pakubwa. Tume hiyo inapaswa kuwa katika mstari wa mbele kuleta umoja baina ya Wakenya ili waweke kando tofauti zao za kikabila na kisiasa.
Kuwepo kwa kesi chache mahakamani kuhusiana na uchochezi wa kikabila ni ishara kuwa kuna jambo au mambo ambayo bado yanahitajika kufanywa kukabiliana na hali hii.
Ukweli ni kwamba kesi zilizopo mahakamani ni kama tone la maji baharini kwani uchochezi unaoshuhudiwa katika mitandao ya kijamii na hata mitaani ni wa kiwango kikubwa zaidi.
Isitoshe, kuwepo kwa adhabu dhidi ya wachochezi kunaweza tu kuzuia watu kueneza mawazo yao ya kikabila hadharani lakini hakutasaidia kutatua tatizo hilo katika mizizi yake.
Ripoti nyingi za utafiti zimetolewa na mashirika mbalimbali yaliyochunguza sababu za kuwepo kwa mizozo ya kikabila miaka iliyopita ambayo wakati mwingine ilisababisha umwagikaji wa damu. Ni ripoti hizo ambazo zinaweza kutumiwa kukabiliana na kiini cha kuwepo kwa chuki za kikabila nchini.
Kutokuwepo kwa ugavi sawa wa rasilimali za kitaifa na ukosefu wa usawa wa kikabila katika ajira za utumishi wa umma ni miongoni mwa sababu ambazo huwa zimetajwa sana kusababisha uhasama kati ya jamii mbalimbali.
Badala ya kutilia mkazo jinsi ya kuadhibu vikali wanaoeneza chuki, itakuwa busara zaidi kujaribu kuelewa kwa nini wanafanya hivyo.
Hivi si kusema kuwa wanaoeneza chuki hawafai kuadhibiwa, bali ni kumaanisha kuwa tatizo lililopo ni kubwa zaidi na linahitaji kukabiliwa kwa mbinu tofauti mbali na adhabu za kisheria.
Taasisi zote husika zinafaa kushirikiana kwa karibu na wananchi ili kuelewa kwa kina kinachowapelekea kuchukia wenzao wa kabila tofauti.
Kila mmoja wetu pia awe tayari kujitolea kushiriki kwenye juhudi za kukabiliana na ukabila bila kujali wadhifa alio nao. 


