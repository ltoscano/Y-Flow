Siku nne za mtifuano wa Escrow
Dec 04, 2014

ZILIKUWA ni siku nne za mivutano bungeni iliyovuta hisia za wananchi wengi, wanaume na wanawake, vijana hadi wazee Mijini hadi Vijijini.
Kutegemea na mambo yalivyoendelea bungeni, mijadala ilihamia mitaani na Escrow kuwa mada kuu kwenye baa, majumbani, maeneo ya kazi na zaidi katika mitandao ya kijamii. Jambo moja lililokuwa wazi ni kuwa jamii ya Wa tanzania ilihamasika na kushiriki kikamilifu katika jambo hili lililogusa maslahi ya taifa.
Wananchi walikuwa na haki ya kuhamasika na kujali. Katika kipindi ambacho taifa linahitaji kila senti kuimarisha huduma za msingi za elimu, maji, afya na miundo mbinu, habari kwamba kodi ya thamani ya mabilioni ya shilingi ilipotea kutokana na uhujumu uchumi na ufisadi kwa vyovyote ingewachukiza wengi.
Ukiachia mbali upotevu wa kodi, kulikuwa pia na vitendo vya kughushi kwa kupunguza thamani halisi ya mikataba ili kupunguza kiwango cha kodi. Kadhalika, kuna swali la msingi la uhalali wa gharama za uwekezaji ambazo TANESCO imekuwa ikiilipa IPTL ambapo kama fedha zisingechomolewa na huenda ukokotoaji mpya ungefanyika, gharama hizo kwa TANESCO zingeweza kupungua. Hatua za wafadhili kusimamisha misaada nazo ni miongoni mwa gharama tulizoingia kama taifa kutokana na ufisadi huu.
Kashfa kadhaa za ufisadi zimewahi kutokea katika awamu hii ya nne ya utawala wa nchi yetu. Katika kashfa zilizopita, waliohusika walikubali kujiuzulu, tena baadhi yao kwa makosa ya kushindwa kusimamia walio chini yao, ambao kimsingi ndio waliovurunda.
Kwa mfano, katika kashfa ya Richmond aliyekuwa Waziri Mkuu, Edward Lowassa alijiuzulu pamoja na mawaziri wengine wawili, wakati katika Operesheni Tokomeza Ujangili, mawaziri wanne waliachia ngazi wakiwemo Waziri wa Maliasili na Utalii, Khamisi Kagasheki, Waziri wa Mambo ya Ndani ya Nchi, Dk Emmanuel Nchimbi, Waziri wa Ulinzi na Jeshi la Kujenga Taifa, Shamsi Vuai Nahodha na Waziri wa Maendeleo ya Mifugo na Uvuvi, Dk. David Mathayo David.
Safari hii, hali imekuwa tofauti sana. Wahusika, hususani viongozi wa siasa waling’ang’ania hata baada ya mwito kutolewa wa wao kujiuzulu kutoka kila kona. Waling’angania hata pale kila dalili zilipoonesha kuwa chama chao CCM kingepoteza umaarufu, kupungua kwa imani ya wananchi kwa serikali, na huenda hata tetesi kwamba JK mwenyewe alihusika kuruhusu kuchotwa kwa fedha hizo zingepata nguvu. Inahitaji ubinafsi wa hali ya juu kukubali jahazi zima lizame kuliko kukosa unahodha.
Lakini, labda Bunge lingekuwa na kauli moja ya kuwataka waliotajwa katika kashfa hii kuachia ngazi, kazi ingekuwa rahisi. Cha ajabu katika siku ya pili ya mjadala uelekeo ulianza kujionyesha wa baadhi ya wabunge wa CCM kutaka kuwalinda watuhumiwa kwa hoja dhaifu kabisa.
Tupo tulioanza kuamini kuwa CCM wameweka msimamo wa kutetea ‘wenzao’ kwa gharama yoyote lakini kama ilivyothibitika baadaye inaonekana aidha hakukuwa na msimamo kama huo au kama ulikuwapo haukukubalika na wote.
Katika hili nikubaliane tu na rafiki yangu mmoja aliyeandika katika mtandao wa kijamii akisema : “Inanisikitisha kugundua CCM ina wabunge wajinga kiasi hiki…CCM kuanzia sasa inabidi wajipange kutafuta watu ‘cream’ wa kujenga hoja kujiokoa na aibu kuliko kumpa kila mjinga nafasi”.
Hata hivyo baada ya dhiki faraja. Wabunge wachache wa CCM waliojiandaa kutetea watuhumiwa wa ufisadi sio tu walishindwa lakini matukio yaliyofuatia yalizaa matumaini ya mustakabli mpya wa kuimarika kwa demokrasia, uwazi, uwajibikaji na ushindani katika siasa za Tanzania.
Baada ya mvutano wa maazimio ya bunge kamati iliyoundwa iliyoshirikisha wajumbe wa serikali, chama tawala na kambi ya upinzani ilikaa na kufanya mashauriano na kufikia maridhiano. Maazimio hayo yalipita bila kupingwa. Lilikuwa ni jambo la kutia moyo sana.
Sifa za pekee zimuendee Spika wa Bunge la Jamhuri ya Muungano wa Tanzania, Anne Makinda. Alionyesha ukomavu wa hali ya juu katika kutafuta maeelewano, maridhiano na mwafaka wa kitaifa. Aliwatafadhalisha wapinzani wasisusie bali waendeleee kujadiliana hadi mwafaka upatikane.
Hata hivyo, wakati fulani Spika Makinda alionyesha wasiwasi wa kupitiliza kwamba maamuzi ya bunge yangemuweka yeye katika mgongano mwingine na serikali, katika kipindi ambacho tayari ameingia katika mvutano na mahakama. “nitakuwa mgeni wa nani”? makinda alisikika akilalamika.
Woga wa Makinda ulikuwa ni udhaifu kwani kama bunge linatekeleza wajibu wake wa kuishauri na kuisimamia serikali, kwa mujibu wa sheria likizingatia mipaka yake, hakukuwa na sababu ya kuhofia.
Vyovyote iwavyo, uongozi wake thabiti na hekima iliyopelekea kuundwa kwa kamati iliyokuja na maazimio yaliyoafikiwa na pande zote,kulisawazisha udhaifu wake uliotangulia.
‘Spirit’ ya umoja na maridhiano haikuishia katika kamati ile iliyoundwa kushauriana juu ya maazimio pekee bali pia msimamo mmoja dhidi ya ufisadi ulileta mahasimu ndani ya CHADEMA pamoja. Zitto Kabwe na Freeman Mbowe pamoja na wajumbe wengine wa UKAWA waliweza kukaa meza na kuweka mkakati na msimamo wa kuiwajibisha serikali.


