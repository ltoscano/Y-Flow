Polisi aliyepokea rushwa Zanzibar kuchukuliwa hatua

October 4, 2016

JESHI la Polisi Zanzibar wameanza kuchukua hatua za kinidhamu dhidi ya askari wake, Namba F.3016 Sajenti Talib Hamad Kassim, akidaiwa kupokea rushwa kwa raia wa kigeni na taarifa zake kusambazwa kwenye mitandao ya kijamii. 
Tukio hilo limetokea katika Kituo cha Polisi Mkokotoni ambapo askari huyo alijitambulisha kwa jina la Ally kwa wageni hao na kudai anafanya kazi kwenye Kituo cha Polisi Mahonda.
Akizungumza na waandishi wa habari, Kamishna wa Polisi Zanzibar, Hamdan Omar Makame, alisema kitendo kilichofanywa na askari huyo ni kosa la jinai, kulifedhehesha jeshi hilo, kulitia doa kutokana na dhamana waliyokabidhiwa na Serikali.
Alisema jeshi hilo linalaani kitendo kilichofanywa na askari wake, hatua za kinidhamu zimeanza kuchukuliwa na kumpongeza raia wa kigeni kwa kutoa taarifa za tukio hilo.
“Naomba jamii ifahamu kuwa, kitendo kilichofanywa na askari huyo hakibebi taaswira nzima ya jeshi letu ndiyo maana hatua sahihi za kinidhamu zimeanza kuchukuliwa ili kuondoa dhana hiyo.
“Kuna uwezekano mkubwa vitendo hivi hawafanyiwi wageni peke yao bali hata Wa tanzania lakini hawajatoa taarifa kwenye vituo, hali hii inachangia ongezeko la vitendo hivi,” alisema.
Aliongeza kuwa, kitendo cha wananchi kutotoa taarifa juu ya vitendo viovu vinavyofanywa na askari vinafuga uozo kwa kuficha makosa ambayo baadaye yanasababisha kuligharimu Taifa.
Kamanda Makame aliwataka wananchi wanaotendewa vitendo kinyume na sheria, kuomba rushwa watoe taarifa katika vituo vilivyo karibu nao au kwa viongozi wa jeshi hilo.
Aliziomba kampuni za mawasiliano ya simu za mkononi kufufua mfumo wa upigaji simu kwa kutumia namba za dharura ili waweze kuwarahisishia wananchi kutoa taarifa haraka pale wanapopata matatizo ya uhalifu au kufanyiwa vitendo vilivyo kinyume na maadili vinavyofanywa na askari au watumishi wengine.


