Barua ya wazi kwa Jamal Malinzi
Oct 31, 2013

KWANZA napenda kuchukua nafasi hii kukupa hongera wewe binafsi pamoja na timu yote mpya iliyoingia madarakani katika Uchaguzi Mkuu wa Shirikisho la Mpira wa Miguu Tanzania (TFF) uliofanyika Jumapili iliyopita Dar es Salaam.

Hata hivyo, barua hii inakuhusu wewe binafsi maana miaka minne ijayo, watu wengi watauhukumu uongozi huu mpya kupitia kwako maana wewe ndiye kiongozi wa juu zaidi.

Ushindi wako, pamoja na mambo mengine, umeonyesha imani ambayo wajumbe wa Mkutano Mkuu wa TFF wanayo kwako ya kwamba utaweza kuchochea ukuaji wa mchezo wa soka hapa nchini.

Matatizo ya mchezo wa soka hapa nchini yako mengi. Kwanza, unachukua uongozi katika nchi ambayo imesahau kushiriki katika mashindano makubwa.

Wa tanzania sasa wamekuwa watu wa kuchagua timu za kushangilia wakati wa mashindano makubwa. Miaka takribani 20 iliyopita, Rais wa Awamu ya Pili, Ali Hassan Mwinyi, alifikia hatua ya kutamka kwamba Tanzania ni sawa na kichwa cha mwendawazimu kwenye soka ambapo kila kinyozi hujifunzia kunyoa.

Hadi sasa, taifa hili limebaki kuwa kichwa cha mwendawazimu kisoka. Nchi ndogo kama Cape Verde, Rwanda, Niger na nyinginezo zimechipukia na kufanikiwa kucheza katika mashindano makubwa huku sisi tukiwa usingizini tangu mwaka 1980 tuliposhiriki mashindano makubwa ya Kombe la Afrika kwa mara ya kwanza na ya mwisho.

Taifa hili ambalo liliwahi kutoa nyota kama vile Abdallah Kibadeni, Sunday Manara, Omar Mahadhi, Nicodemus Njohole, Zamoyoni Mogella na wengineo haiwezekani leo likawa halina wachezaji.

Wachezaji wapo lakini tatizo limekuwa namna ya kubaini vipaji mapema, kuvitunza, kuviendeleza na kuvipa fursa ya kuchanua.

Ndiyo maana, napendekeza kwamba kazi yako ya kwanza iwe kuimarisha eneo la utaalamu katika soka. Kuhakikisha Tanzania inakuwa na wataalamu wa kutosha kwenye mpira kuanzia makocha, wataalamu wa saikolojia, watunza takwimu, marefa na kada nyingine.

Lakini la msingi kuliko yote ni makocha. Bila ya kuwa na makocha wa kutosha, nchi hii haitaenda kokote kisoka. Miaka kumi iliyopita, Ujerumani ilitolewa mapema katika mashindano ya Kombe la Ulaya na ilichofanya kimeifanya sasa kuwa taifa tishio kisoka.

La kwanza lilikuwa ni kuongeza idadi ya makocha kwa maana ya kufunza makocha wengi zaidi. Makocha hao walisambazwa Ujerumani nzima na walikuwa wakiwafundisha watoto kuanzia umri wa miaka 11 na kuendelea.

Bila ya kuwa na makocha, huwezi kuendeleza vipaji vya watoto. Kwa sasa, Tanzania ina idadi ndogo sana ya makocha. Na wengi wa makocha wa kizalendo waliopo, hawana sifa za ukocha ambazo kimataifa zinakubalika.

Wengi wanafundisha kwa mazoea tu waliyokuwa nayo wakati wao wakifundishwa na makocha wao. Lakini soka imebadilika mno na ndiyo maana kule Ulaya hivi sasa kuna mikutano ya makocha maarufu kila mwaka ambapo hujadiliana kuhusu masuala ya kimpira.

Ushahidi wa hili ni ukweli kwamba kwa karibu miaka saba au nane sasa, timu nyingi za Tanzania zimekuwa zikionyesha matatizo ya kuchoka mapema. Hii inaweza kuwa sababu ya kufanya mazoezi kupita kiasi kabla ya mechi au kufanya mazoezi kidogo.

Pia, baadhi ya wachezaji wamekuwa wakifanya makosa yaleyale miaka nenda miaka rudi pasipo kuonekana wakirekebishwa. Hii maana yake ni kwamba hakuna watu wanaowapa maelekezo mahususi ya kuwaboresha.

Pia, siku hizi hatuna wachezaji wanaofahamika kwa kupiga vizuri mipira ya adhabu na wala hatuna wapiga vichwa mahiri kama ilivyokuwa zamani. Haya mambo, zaidi ya vipaji binafsi, huwa yanafundishwa na kitaalamu.

Kamati ya Ufundi ya TFF ni muhimu ielekezwe kutengeneza dira ya namna gani timu zetu za taifa zitakuwa zinacheza mpira. Kuanzia ile ya chini ya miaka 17 hadi ya wakubwa.

Hii itasaidia kwa vile mchezaji aliyetoka katika timu za vijana, akiingia kwenye timu ya wakubwa atakuwa hapati shida maana mfumo ni uleule. Hatuhitaji kuiga mfumo wa Hispania, Ujerumani, Brazil au Uingereza bali utengenezwe mfumo ambao utaendana na wachezaji waliopo Tanzania.

Nimesikia kwamba una mpango wa kufanya mabadiliko katika Idara ya Ufundi ya TFF kwa kuongeza idadi ya wataalamu na nadhani hilo ni wazo zuri. Wataalamu hao watakuwa wanabaini vipaji mapema na watahakikisha hakuna kipaji kinachopotea.

Ni muhimu pia kwa TFF kuweka mkazo wa kulazimisha timu zote za Ligi Kuu ziwe na timu za vijana (hata moja tu, kwa kuanzia) na liwepo eneo ambalo timu hiyo inafanya mazoezi.

Tatizo lingine kubwa kwenye soka ya Tanzania ni viwanja vibovu vinavyotumika. Ni lazima kuwe na viwango ambavyo vitatumika kuamua kama ligi inaweza kuchezwa kwenye uwanja husika au la.


