
Bunge la Uingereza na ukweli mchungu kwetu Aug 31, 2012

KWA mara nyingine tena, kama taifa tumeambiwa ukweli mchungu na wabunge wa Uingereza kupitia Kamati ya Maendeleo ya Kimataifa ya Bunge la Uingereza.
Kwa kumbukumbu tu, Bunge la Uingereza ndilo lililopinga, kupitia kwa baadhi ya wabunge wake, ununuzi wa rada ya kijeshi kutoka Kampuni ya BAE-Systems ya Uingereza.
Hata hivyo, licha ya wao kupinga, Bunge letu lilikuwa usingizini na viongozi wetu wakuu wakitetea ununuzi huo na hatimaye rada ikanunuliwa kwa bei kubwa kiasi kwamba kiwango cha ‘rushwa’ kilichopangwa kutumika kilibainika kuzidi na kikarejeshwa nchini miezi michache iliyopita.
Safari hii, wabunge wa Bunge hilo hilo wamewataka mawaziri wa nchi yao kuhakikisha nchi zinazopokea misaada, Tanzania ikiwamo, kuhakikisha misaada yao ya fedha kutoka kwa walipa kodi wa Uingereza inatumika kusaidia ukusanyaji kodi mzuri katika nchi hizo.
Wamefikiri na kuamua kutusaidia sisi na nchi nyingine ombaomba, kuziwezesha mamlaka za ukusanyaji kodi katika nchi zetu zifanye kazi yake ipasavyo.
Ni kama vile hatuoni fursa za ziada za kukusanya kodi zilizopo nchini mwetu, kiasi kwamba wawakilishi wa nchi nyingine ambako wanakusanya kodi na kutugawia sehemu ya kodi hiyo wanatushangaa.
Kwa lugha nyingine, tumekuwa tukivujisha mapato ya kodi kiasi cha kuwafanya wawakilishi wa walipa kodi wa nchi nyingine watumie sehemu ya muda wao kufikiri kwa niaba yetu na kisha kutuelekeza jambo la kufanya.
Mwenyekiti wa kamati hiyo ya Bunge la Uingereza, Sir Malcolm Bruce, anasema iwapo nchi masikini zinahitaji kuondokana na hali hiyo, basi, ukusanyaji kodi katika viwango vinavyostahili ni muhimu na kwa hiyo watatusaidia kuwekeza katika mamlaka za ukusanyaji kodi.
Kwa bahati mbaya tu ni kwamba, wabunge hao hawajafanya utafiti kujua ni kwa kiwango gani uzembe katika ukusanyaji kodi, na hususan kwa wawekezaji wakubwa ulivyokita mizizi.
Wabunge hao wamesema ukweli mchungu kwetu. Tumekuwa taifa la kutotumia kwa kiwango cha juu fursa za wazi tulizonazo. Tumefungua uchumi bila kujiweka sawa katika ukusanyaji wa mapato yanayotokana na ufunguzi huo wa uchumi.
Tumekuwa tukisamehe Kodi ya Ongezeko la Thamani (VAT) hata kwa bidhaa zinazoagizwa kutoka nje ili zitumiwe na kampuni za uchimbaji madini nchini.
Ingawa uamuzi wa kufuta msamaha huu umefanyika, lakini haishangazi siku moja kuelezwa uamuzi huo ni msukumo wa wafadhili.


