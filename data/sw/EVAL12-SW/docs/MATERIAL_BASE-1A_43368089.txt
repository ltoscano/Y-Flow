Enyi Wabunge wateule, Dodoma yenu iko nchi gani?
Feb 28, 2014

KWENYE moja ya magazeti ya kila siku ya Kiingereza nchini imeripotiwa, kuwa gharama za maisha Dodoma, kwa mujibu wa utafiti wa gazeti hilo, shilingi laki mbili kwa mbunge zinatosha mpaka kumlipa dereva na kiasi kingine unaweza kuweka akiba.

Na hakika, huhitaji utafiti kuelewa ukweli huu. Binafsi nimefika Dodoma zaidi ya mara 10. Sijawahi kutumia zaidi ya elfu 50 kulala kwenye nyumba ya wageni ya hadhi kabisa, na asubuhi unaikuta mezani chai na sahani ya mayai ya kukaangwa, achilia mbali matunda.

Sasa Dodoma waliko wabunge wetu hawa ni Dodoma ya nchi gani?

Kwa mtazamo wangu, hiyo laki mbili kwa siku ingepunguzwa na iwe laki na nusu tu. inatosha kabisa. Na kwa nini wanaunda kamati kujadili posho? Niliandika wiki iliyopita kuwa Profesa Baregu alichelewa kutueleza juu ya vituko alivyovitarajia, kwamba tutaviona vioja.

Na je, hivi hawa wajumbe wa Baraza la Katiba huko walikotoka si wana kazi zao. Ina maana na mishahara yao imesimamishwa kwa siku 70? Kama wanaendelea kupokea mishahara yao kwa kweli waione kazi yao hii ya Dodoma ni kama kujitolea kwa nchi yao. 

Ni heshima kubwa waliyopewa. Laki moja na nusu ingetosha kabisa na hata wangejitolea pia baadhi ya siku wafanye kazi bila posho. Wafanye hivyo ili kuonyesha kwa dhati uzalendo wao kwa nchi waliyozaliwa. Ee Mola wetu, na uwajaze mioyo ya uzalendo wajumbe wetu wa Baraza la Katiba.
Kwa haya yanayotokea, mimi silioni tatizo katika Azimio La Arusha, linahitaji marekebisho madogo tu. Na kwa vile Azimio la Arusha ni msingi muhimu kwa tunaoamini kwenye itikadi ya Ujamaa na Kujitegemea, kuondoka kwake ndiyo matokeo ya vioja tunavyoshuhudia sasa katika jamii. Kwamba watu wazima wanaunda kamati kupigania posho ya kuchangia kujenga Katiba ya nchi.
Nilidhani kuteuliwa tu kwenye Bunge hili ingelikuwa ni heshima kubwa, kwamba aliyeteuliwa angelikuwa tayari kwenda Dodoma hata kwa nauli yake, na posho ya laki moja na nusu angeipokea kwa shukrani.
Na umefika wakati, tuangalie uwezekano wa wabunge mishahara yao ichangiwe na wapiga kura wao majimboni walikotoka. Na wasipotekeleza majukumu yao, wapiga kura wenyewe waamue, ama kuendelea kuwalipa mishahara au wawambie wabunge wao watafute vibarua vingine.

Na tukifanya hivyo, kazi ya ubunge haitakuwa kimbilio la wenye kutaka kujitajirisha, bali, itakuwa ni kazi ya wenye mioyo ya dhati na ya kizalendo ya kuwatumikia wananchi.

Kwa kweli, kwa wabunge wetu kuendelea kupoteza muda kujadili posho na kanuni ambazo hazijakaa sawa mpaka sasa ni kuzidi kupoteza muda kwa kazi ambayo wananchi tulitarajia waende wakaifanye kule Dodoma ya kujadili na kupitisha rasimu ya pili ya Katiba yenye kutokana na mawazo ya wananchi.
Sijui kama kuna wabunge wengi wateule wenye kujua, kuwa hata kama watakaa Dodoma kwa siku 90, bado, kwa hesabu za kisayansi, hiyo ina maana ya dakika 54,000. Ukizigawa hizo kwa wajumbe 600 tu unapata wastani wa dakika moja na nusu kwa siku ya kuongea kwa kila mjumbe. Ni kwa siku 90 na kwa kuchukulia kuwa watafanya kazi saa kumi kwa siku kuanzia Jumatatu mpaka Jumapili.
Hivyo, mimi kwa hesabu zangu hizo, nauona ukweli kuwa hata hizo siku 90 hazitawatosha wajumbe wa Baraza la Katiba, endapo, sura ya hali itakavyokuwa bungeni itakuwa kama inavyoonekana sasa. Hali ya mivutano na hasa kama Bunge hilo litaamua kufanya kazi ya kubadili vifungu vya rasimu hiyo na hata kuweka vipya.
Maana, kutahitajika mjadala mrefu. Na mjadala huo utatoka hata nje ya Bunge, kwa maana, wananchi nao watakuwa wakijadili kupitia vyombo vya habari na kuathiri upepo wa majadiliano ndani ya Bunge. Hivyo basi, kutakuwa na hali ya kuahirishwa vikao mara kwa mara na siku pia kuongezeka.
Tutayaepusha haya, ambayo kimsingi ni aibu kwa taifa, kama tutatanguliza hekima na busara na zaidi kwa kutanguliza maslahi ya umma, na si ya binafsi, makundi au vyama vya siasa.


