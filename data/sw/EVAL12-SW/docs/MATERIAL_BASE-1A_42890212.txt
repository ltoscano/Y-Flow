
Sasa tujadili maudhui
Jun 06, 2013

UZINDUZI wa rasimu ya mabadiliko ya Katiba ya Tanzania uliofanyika Jumatatu wiki hii, jijini Dar es Salaam ni tukio la kihistoria nchini. Kwa mara ya kwanza Wa tanzania wameshirikishwa kwa kiwango cha juu, katika utengenezaji wa katiba yao.

Uzinduzi huo unahitimisha mikinzano ya hoja, misimamo na taharuki zilizokuwapo katika mchakato wa kutafuta maoni. Kimsingi, mwelekeo wa namna Katiba itakavyokuwa umekwishafahamika tayari.

Zimebaki hatua kubwa tatu. Mosi, majadiliano kupitia Mabaraza ya Katiba yaliyoundwa kwa kuzingatia miongozi iliyotolewa na Tume ya Mabadiliko ya Katiba. Pili, majadiliano katika Bunge la Katiba na tatu kura ya maoni kwa wananchi kuhusu mapendekezo hayo. 

Sisi katika Raia Mwema tunashukuru kwamba, amani imetamalaki hadi kufikia hatua hii ya kupatikana rasimu. Katika nchi nyingine, hatua hii imefikiwa kwa muda mrefu zaidi na kwingine hata damu kumwagika.

Wa tanzania wameonyesha kiwango cha hali ya juu cha uvumilivu kwa sababu wakati mwingine hoja za watu wengine hukera, kuudhi na kutia hasira. Hata hivyo, hatua hii sasa imekwisha na tuangalie mbele.

Ndiyo maana tunatoa wito kwa wananchi sasa kuelekeza nguvu zao katika Mabaraza ya Katiba. Humo wachambue rasimu hiyo kifungu kwa kifungu kwa maslahi ya taifa na si kung’ang’ania tu maslahi ya kundi lao dogo iwe chama cha siasa au taasisi nyingine yoyote.

Haitakuwa vema kwa watu binafsi, asasi za kiraia na vyama vya siasa kuanzisha malumbano kuhusu mambo ambayo hayamo kwenye rasimu katika mwelekeo wa kupandikiza chuki au vurugu. Hoja zipewe nafasi kwa maslahi ya nchi.

Hii ni fursa ambayo kila mwenye mapenzi mema na taifa lake anatakiwa kuitumia vizuri. Twende kwenye mabaraza na tujadili yale ambayo yamo kwenye rasimu tayari kama kipaumbele chetu kitaifa. Tusipoteze muda na rasilimali kubishana kuhusu mambo ambayo hayana faida kwa taifa letu sasa na baadaye.


