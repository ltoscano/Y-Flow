
Pasipo kujitambua pana kujidharau Jun 02, 2012

NIMEJADILI umuhimu wa kutengeneza na kuunda vitu, (fabrication) kwa sababu bila kutengeneza vitu uchumi wetu hauwezi kukua.
Ni “busara ya kawaida” siku hizi kusema kwamba hata tungetengeneza vitu hatuwezi kushindana na nchi zinazotengeneza vitu kama hivyo kwa gharama ndogo zaidi na tija kubwa zaidi.
Mfano unatolewa wa China, ambayo imekuwa ikitengeneza vitu vya aina nyingi na kuviuza katika nchi za nje. Baadhi ya vitu hivyo, kwa kweli, ni vitu vidogo vidogo mno vya matumizi ya kila siku ambavyo nchi nyingi zinaweza kujitengenezea, lakini ukweli ni kwamba Wachina wamekuwa wajanja na wameweza kuifanya dunia kuwa soko lao, na dunia imekuja kushituka hali ikiwa imebadilika na wakati mwingine ikiwa inatisha. 
Fikiria tu kwamba vitu kama majembe na mapanga, vifaa ambavyo ni muhimu kwa ajili ya kilimo chetu tunaviagiza kutoka China wakati tukiwa na kumbukumbu kwamba tulikuwa tunavitengeneza sisi wenyewe katika kipindi ambacho hata watu wasiokuwa na umri mkubwa wanakikumbuka. Sasa vinatoka China na tunavinunua kwa fedha za kigeni.
Wachina sasa wanatuuzia nguo, viatu, vyombo vya nyumbani, vipodozi vya thamani ndogo, misumari, vioo, vipini, hereni, vishaufu, manati, tiara/vishada, madodoki, leso, dawa za meno, mafagio… na hivyo ni nje ya bidhaa za elektroniki kama simu, redio, televisheni na mashine kubwa.
Sasa, hata huko Palestina wanalalamika kwamba Wachina wamewaingilia kwa kutengeneza qafiyyah, (kile kinachojulikana kama kilemba cha Yasser Arafat) na kuziuza Gaza na Ukanda wa Magharibi kwa bei nafuu kuliko hizo zinazotengenezwa na Wapalestina wenyewe.
Si mara ya kwanza tunashuhudia nchi iliyokuwa nyuma kiviwanda ikijitutumua na kujaribu kuteka uchumi wa dunia. Baada ya Vita Kuu Pili, Japan ilijiinua kutoka katika majivu ya maangamizi ya mabomu ya atomiki na kuanza kutengeneza bidhaa nyingi na kuziuza duniani.
Mwanzoni bidhaa hizi zilidharauliwa kwa kuwa hafifu, na katika misemo ya watu wengi, hata hapa katika nchi zetu za Afrika, ‘Made in Japan’ (au madeni Japani) ilikuwa ni njia nyingine ya kusema ‘ubora hafifu.’ Lakini hatimaye Japan ilijikokota kutoka katika hali hiyo ya unyonge na ikaweza kutengeneza vitu vikubwa vyenye thamani, ambavyo leo hii vinatambulika duniani kote kwa ubora wake.
China imejifunza kutoka Japan, na nchi nyingine za Asia (Korea, Malaysia, Singapore, na sasa India) zimefanya hivyo pia. Ni msukumo wa nchi hizi katika kutengeneza bidhaa na kuzisambaza duniani kote ndio unatufanya baadhi yetu tuseme kwamba hatuwezi tena kutengeneza vitu kwa sababu hatuwezi kushindana na nchi hizo.
Ni kweli kuna baadhi ya mambo yanayoweza kutukwaza katika ushindani na nchi hizo kama tungetaka kweli kushindana nazo. Mojawapo ni nguvu ya tamaduni za nchi hizi, ambazo zinatofautiana kwa kiasi kikubwa na utamaduni wetu, na tamaduni za nchi za Kiafrika ambazo, kwa kiwango kikubwa, zinafanana.
Nchi nyingi za Asia zilizopiga hatua kubwa za kiuchumi zimejengeka katika misingi ya kiutamaduni inayothamini kujitambua, kujiheshimu na kujiamini. Ni misingi inayowafanya Wachina, Wakorea, na wengineo kujikubali katika uwepo wao, na kukataa kujidharau au kujidharaulisha.
Wanatambua kwamba wao ni binadamu kama binadamu wengine (wakati mwingine, labda zaidi ya wengine) na kwamba hakuna kinachowezekana na binadamu ambacho wao hawakiwezi.
Hili ni tatizo kwetu Waafrika kwa ujumla. Tumedharauliwa tukadharaulika, kisha tukajidharau (sijui ni lipi lililoanza: inawezekana tulianza kujidharau, tukadharaulika, tukadharauliwa). Kupitia mikondo mingi ya kihistoria tumekubali kuporwa utu wetu, tukafanywa vivuli vya wageni kiasi kwamba hatujijui tena sisi ni nani.
Utumwa, ukoloni, unyanyasaji wa kila aina, uporaji wa mali zetu na ukandamizaji wa tamaduni zetu na upindishaji wa akili na mantiki zetu, hivi vimetufanya tusijiamini na tusiamini kwamba tunaweza lo lote bila kuelekezwa na wageni.
Huu ni ukweli unaoumiza, lakini haiyumkiniki kuunyamazia. Tunaabudu watu ‘weupe’ na vitu vyao na mambo yao, hata kama vitu hivyo na mambo hayo vimebaki na yamebaki ni kitendawili kwetu. Tumeshindwa hata kuona pale ambapo wanayotuelekeza tufanye si wanayofanya wao wanapokutana na hali zinazofanana (kidogo tu) na hali yetu.
Leo hii hatuna sababu ya kuandikia mate kwani wino umetapakaa kila mahali.
Tunachohitaji ni kuangalia jinsi wakubwa huko Magharibi wanavyoshindana kutaifisha na kuyapiga ‘jeki’ mashirika yao yanayofilisika kwa sababu wanajua kufa kwa mashirika hayo ni kufa kwa sehemu muhimu ya maisha ya watu wao.
Sisi, wanafunzi na watoto wazuri wa Ubepari, tunaambiwa, “Uza’ na tunauza.
Hivi ni nani alisema kwamba wajinga ndio waliwao?
Tumesabili uwezo wetu wa kufikiri kwa hao watu ‘weupe’ na sisi tumebaki ni watu wa kupokea amri kama zamani, enzi za utumwa na ukoloni.

Hii ni tofauti kabisa na wenzetu wa Asia ambao wanajitambua, wanajiheshimu na wanajiamini. Walikataa mapema kukubali ‘mantiki’ inayosema kwa sababu Wazungu wametangulia katika uzalishaji wa ki-viwanda “sisi hatuwezi tena,” mantiki tunayoitumia kuhalalisha kuendelea kwetu kuwa watega ndege mbele ya mataifa ya Asia.
Kwa hiyo nasema, miongoni mwa mambo ya kwanza kabisa na ya kimsingi tunayotakiwa kuyashughulikia ni kujenga uwezo wetu wa kujiamini na kujiona kama binadamu sawa na binadamu wengine, na kuamini kwa lo lote analoweza binadamu mwingine na sisi tunaweza.
Hebu tukumbushane jinsi nchi za Asia zilivyopambana na kuporomoka kwa uchumi wake katika miaka ya 1997-98, na wataalamu wa Shirika la Fedha Duniani (IMF) na Benki ya Dunia wakamiminika Seoul, Kuala Lumpur, Bangkok na kwingineko wakiwa na mafurushi ya ‘mwarobaini’ wa kutibu matatizo hayo.
Takriban wote, Waasia walikataa dawa za wakubwa hawa wa dunia, na kwa kurejea nguvu zao za kiutamaduni, wakajadiliana hadi walipopata suluhisho la matatizo yao bila kulazimika kufuata washauri ambao hata hivyo walikuwa wameshindwa kutabiri anguko hilo la uchumi kabla halijatokea.
Sisi tunafanyaje? Leo tukiletewa kitoto cha Kizungu kimebeba lap-top na makaratasi yaliyojaa ma-chati yaliyotengenezwa nchini Mali, kikatuambia
‘Nendeni kushoto’ tutakwenda kushoto. Mambo yakishindikana kitakuja kitoto kingine na ma-chati mengine kutoka Nepal kitatuambia ‘Geukeni kulia’ tutageuka kulia. Bora vitoto hivyo viwatie kizunguzungu watawala wetu kwa lugha za kisasa za kiubabaishaji, hatuoni kwamba vitoto hivyo vingetakiwa virudi shule vikasome sawa sawa.
Tunayumbishwa kimsingi kwa sababu tumekuwa kama vyombo vilivyo tupu, tayari kujazwa na ye yote anayetaka, hasa pale maslahi yake yanapokutana katika matrix moja inayochanganya kutokuwa na misingi imara ya kiutamaduni, kutokujali maslahi ya watu wetu na uroho wa kupata mali haraka haraka.
Haya matatu yanaendana. Kukosa misingi thabiti ya kiutamaduni kunatufanya tusijijue tunahusika vipi na watu tunaodai tunawatumikia, na hivyo kutufanya tuchanganye maslahi yetu binafsi na maslahi ya jamii zetu. Jamii inakuwa ni sisi, na kilicho bora kwetu ndicho kilicho bora kwa jamii.
Kumbuka tulikwisha kung’olewa kutoka jamii zetu na kuingizwa katika utumishi wa watu wengine na sisi binafsi. Waasia wana mwelekeo tofauti, mwelekeo wa kujali jamii zao na kujiona wasaliti wakishindwa kuzitumikia.
Hili limezisaidia nchi zao, na haishingazi kwamba zinaweza kujipatia maendeleo na kuhimili kila kishindo cha uchumi wa dunia unapoyumba.
Ninachosema ni kwamba tunaelea angani bila kujua kama tunataka kuwa ndege au mnyama: katika tamaduni na jadi zetu (kama bado tunakumbuka) hatumo, na wala katika u-zungu hatuko.
Tunachotakiwa kufanya, kama tunaweza, ni kurudisha miguu yetu isimame juu ya ardhi ngumu, tujijue.
Sisemi tuwaige Wachina, ambao tangu zama wanaiita nchi yao Himaya ya Kati (Middle Empire), lakini angalau tujijue sisi ni nani, tujifunze upya kujiheshimu (kwa sababu kulikuwa na wakati tulijiheshimu) na tuheshimike tena (kwa sababu kuna wakati tuliheshimika).


