Kila la kheri Rais Obama
May 30, 2012

DUNIA imeshuhudia wananchi wa Marekani wakiandika historia baada ya Rais wa kwanza mwenye asili ya Kiafrika, Barack Obama, kuchukua hatamu za uongozi wa taifa hilo lenye nguvu duniani.
Mengi yamesemwa kuhusu Rais huyo wa 44 wa Marekani, tangu alipohinda uchaguzi wa taifa kubwa duniani, Novemba, mwaka jana, na kila pembe ya dunia ina matarajio na matumaini yake kutoka kwa Rais huyo.
Kutokana na asili yake ya Afrika, wapo wenye matarajio makubwa kutoka kwa Rais Obama, kuanzia nyanja za kiuchumi, kisiasa na hata kijamii. Sisi tunadhani Afrika inapaswa kutazama changamoto zinazomkabili Rais huyo kwa mapana na marefu.
Kwa mtazamo wetu sisi, Rais Barack Obama anakabiliwa na changamoto nyingi zaidi katika utawala wake, ili kuhakikisha dunia panakuwa ni mahali salama zaidi. Katika kukabiliana na changamoto hiyo, Rais Obama na utawala wake wanapaswa kuachana na vita, kwa kuanzia na Iraki na Afghanistan.
Kuachana na vita kama hizo kutaisaidia Marekani yenyewe kuimarisha uchumi wake na uhusiano wake na nchi nyingine duniani na pia kuifanya dunia kuwa makazi salama.
Tunafahamu kuwa tayari Rais Obama ameahidi kulifunga gereza la Guantamano Bay, na kwa matumaini kama hayo tunadhani ataweza kukabiliana na changamoto ya kuachana na vita duniani, ikiwa ni pamoja na kusimamia juhudi za kuleta amani baina ya Waisraeli na Wapalestina.
Lakini pia kuifanya dunia kuwa mahali salama ni kwa utawala wa Rais Obama kuangalia upya msimamo wa Marekani kuhusu masuala ya mabadiliko ya hali ya hewa duniani. Ikumbukwe kuwa Marekani ilikataa kusaini makubaliano ya Kyoto, Japan, yaliyotaka kuwapo na udhibiti wa uchafuzi wa mazingira, hasa miongoni wa nchi zenye viwanda vingi na vikubwa, kama Marekani.

Afrika itafaidika zaidi endapo dunia itakuwa ni mahali salama zaidi kuliko kitu kingine chochote. Kwa vyovyote vile ni muhimu kwa Afrika kuendelea kuongeza juhudi zake yenyewe katika kupambana na matatizo yake, kama ilivyokuwa ikifanya siku zilizopita kabla ya Obama kuibuka.
Ifahamike kuwa kama dunia patakuwa ni mahali salama itakuwa ni rahisi kwa nchi mbali mbali kupiga hatua kimaendeleo, ikiwamo Afrika yenyewe, kwa kuwa rasilimali zitaelekezwa kwenye maendeleo badala ya migogoro na vita, mambo ambayo yana gharama kubwa.
Tunachukua fursa hii kumtakia heri Rais Barack Obama kwa kuingia Ikulu ya Marekani akiwa Rais wa 44. Changamoto zilizo mbele yake ni nyingi, lakini sisi tunadhani mwisho wa safari ataibuka na ushindi. Kila la kheri.


