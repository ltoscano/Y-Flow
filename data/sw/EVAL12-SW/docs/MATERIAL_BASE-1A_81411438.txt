
Alitamani kuwa mwanamuziki ila nyota ya jaha iling'aa kwingine
HAKUNA anayeweza kupinga kipaji chake kama produsa huku kazi yake ikionekana katika video za baadhi ya wanamuziki maarufu nchini.
Kuanzia kwa vibao kama vile Asusu, Tam Tam, Tembea Nami na Tenda Wema, Mungu Baba miongoni mwa vingine, ni dhahiri kuwa Benard Bulimwa al-maarufu Teddy B ni mojawapo ya maprodusa wanaoheshimika nchini.
Na orodha ya wasanii mashuhuri ambao amewafanyia kazi imekuwa ikiongezeka kila siku, huku wasanii Dk Kwenye Beat, Willy Paul, Janet, Ringtone na Daddy Owen wakiwa miongoni mwa wanamuziki ambao wamewahi kupangia huduma zake foleni.
Ari yake imechangiwa na maprodusa kama vile Musyoka wa Decimal Records ambaye alimvutia tokea mwanzo na Steve Ominde wa studio ya Light Media ambaye alikuwa mojawapo ya watu waliomfunza mengi katika nyanja hii.
Anafichua kuwa mwanzoni alitamani kuwa muimbaji lakini kipawa na penzi lake la kurekodi muziki vikamwelekeza upande huu. "Nilifurahishwa na kazi ya kurekodi muziki kwani ilinipa fursa ya kubuni muziki safi. Ni kutokana na hili nikaamua kujiunga na chuo kusomea masuala ya kurekodi muziki," aeleza.
Kwenye mazungumzo anatudokezea safari yake kama mojawapo ya maprodusa stadi nchini, vile vile uvumi wa mwaka jana ambao nusura uchafue jina lake.
Mwaka jana kulikuwa na tetesi kuwa ulimpa msanii Willy Paul wimbo wake Bahati. Nini kilijiri hasa?
TB: Bila shaka madai hayo yalinistaajabisha kwani usiri wa wateja umekuwa jambo muhimu kwangu. Naamini kuwa wawili hao walikuwa na tofauti za kando awali. Lakini wakati mwingine baadhi ya wasanii hutumia tofauti zao na wenzao kuwahusisha maprodusa. Ni jambo ambalo nimeona likiwafanyikia maprodusa wengine.
Nini kinachokuweka kileleni katika nyanja hii hapa nchini? TB: Katika sekta hii ambayo watu wanajiunga nayo kwa kasi kupitia mtandaoni, mimi huhakikisha kuwa niko upeoni kila mara kwa kuhakikisha nawafahamu washikadau wakuu katika sekta ya burudani. Pia mimi huhakikisha kuwa nafanya kazi na wasanii wenye vipaji, bali na kuhakikisha kuwa kazi yangu inajiuza yenyewe na hivyo kuwavutia wateja wengi.
Je, umebobea katika aina fulani ya muziki? TB: Kwanza kabisa kila produsa anahitaji kujua amebobea katika muziki upi. Kwa hivyo kuna mdundo fulani ambao nimeegemea lakini nimejitahidi na kufanya vyema katika midundo tofauti kwa sababu nina wateja wa aina mbalimbali ambao bila shaka wana penzi tofauti kwa muziki.
Wateja wako wengi ni wasanii wa injili, je, hii inamanisha kuwa wasanii wa nyimbo za kilimwengu hawana nafasi studioni mwako?
MM: Kama produsa mimi hufanya kazi na wanamuziki wa aina yoyote lakini napenda sana kufanya kazi na wasanii wa muziki wa injili ambao kusema kweli wao hufanya kazi yangu kuwa rahisi. Kwa mfano unaweza kupata msanii wa kilimwengu anataka kutumia kileo fulani wakati wa kurekodi muziki, suala ambalo sijawahi kushuhudia miongoni mwa wasanii wa injili.
Kama produsa unaonaje muziki wa Kenya nchini? TB: Muziki wa Kenya umebadilika pakubwa ikilinganishwa na miaka kadha iliyopita nilipojitosa kwenye muziki. Hii leo vyuo vingi vimejitokeza kutoa mafunzo ya muziki na kuwapa wengi fursa ya kujihusisha na muziki.
Changamoto zipi unazokumbana nazo? TB: Ratiba ni mojawapo ya matatizo yanayonikumba kwani katika taaluma hii hauwezi kuwekea kazi yako muda fulani. Kuna baadhi ya wasanii wanaofurahia kufanya kazi wakati wa usiku kumaanisha kuwa kama produsa lazima uwe hapo.
Iwapo si kurekodi muziki, ungekuwa unafanya nini kwa sasa? TB: Bado ningekuwa katika taaluma hii ila tu pengine ningekuwa narekodi vipindi vya redio au televisheni.


