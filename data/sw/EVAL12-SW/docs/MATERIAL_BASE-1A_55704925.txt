
Ataka picha ya Magufuli,azuia vitabu vya gesti shuleni

Imeandikwa na Anna Makange, Mkinga

Imechapishwa: 15 Septemba 2016

OFISA Elimu Sekondari katika Halmashauri ya Wilaya ya Mkinga mkoani Tanga, Jumaa Kombo ametoa siku saba kwa wakuu wa shule kuhakikisha wameweka picha ya Rais John Magufuli ndani ya ofisi hizo. 

Pia amewaamuru kuacha tabia ya kutumia vitabu vya kusajili wageni, kama vinavyotumiwa kwenye nyumba za kulala wageni, badala yake watafute vilivyo maalumu kwa ajili ya matumizi ya ofisi za serikali ambavyo juu vimechorwa Nembo ya Taifa.
Ametoa agizo hilo alipozungumza na waandishi wa habari ili kuwaeleza hatua mbalimbali zinazoendelea kuchukuliwa na Idara ya Elimu Sekondari Mkinga katika kuboresha ofisi za wakuu wa shule pamoja na mazingira ya shule.
Kombo alisema, shule za sekondari na maeneo mengine katika ngazi ya kijiji yamekuwa yakitumika kupokea wageni wa aina mbalimbali, hivyo kukosekana kwa vifaa hivyo, kunapunguza hadhi ya ofisi hizo za serikali.
“Ki msingi, Mkuu wa Shule ya Sekondari pamoja na kushughulikia masuala ya utawala wa shule yake pia analazimika kuwahudumia wananchi wakiwamo wazazi na walezi wenye wanafunzi katika shule husika hasa katika zama hizi za mfumo wa kutoa elimu bila malipo…. naona ni vyema sasa ofisi hizi zikaboreshwa,” amesema.


