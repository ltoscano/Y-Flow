
Yanga yakimbilia Zanzibar

Imeandikwa na Rahel Pallangyo

Imechapishwa: 05 Oktoba 2016

UONGOZI wa Yanga umeandika barua kwa serikali ya Zanzibar kuomba kutumia Uwanja wa Amaan kwa ajili ya mechi zake za Ligi Kuu Bara na mashindano mengine.

Akizungumza na wandishi wa habari Dar es Salaam jana, Kaimu Katibu Mkuu wa Yanga, Baraka Deusdedit alisema wamechukua uamuzi huo baada ya Serikali kutangaza kuzifungia Yanga na Simba kutumia Uwanja wa Taifa.
Serikali ilifikia hatua hiyo baada ya mashabiki wa timu hizo kuharibu miundombinu ya uwanja huo, ikiwa ni pamoja na kuvunja mageti na kung’oa viti katika mechi kati yao mwishoni mwa wiki iliyopita ambapo zilitoka sare ya bao 1-1.
“Tumemwandikia Waziri wa habari, Utamaduni, Utalii na Michezo wa serikali ya Mapinduzi Zanzibar kuomba kutumia Uwanja wa Amaan katika mashindano mbalimbali ikiwemo Ligi Kuu Tanzania Bara,” alisema Deusdedit.
Uamuzi wa Yanga kama utakubaliwa timu zitalazimika kusafiri kwenda Zanzibar kuifuata kwa mechi za ligi na zile za kimataifa. Hata hivyo, kanuni za ligi zinaibana Yanga kucheza Zanzibar kwani timu zinatakiwa kuchagua uwanja wa mkoa zinapotoka au mkoa jirani ndani ya Tanzania bara.
Kwa mujibu wa kanuni ya 6 (1-6) za Ligi Kuu bara inaeleza namna ambavyo timu itakavyochagua uwanja wake wa nyumbani na kuitaarifu TFF na bodi ya ligi katika kipindi cha uthibitisho wa ushiriki wa ligi na hatua nyingine ambazo TFF inaweza kuamua kutokana na kuwa na mamlaka ya mwisho.
Kifungu cha pili cha kanuni hiyo kinasema: “Katika mazingira maalumu, timu inaweza kucheza mchezo wake nyumbani katika uwanja mwingine endapo kuna sababu nzito na za msingi, utambulisho wa uwanja katika mazingira haya pia unawajibika kufanywa katika kipindi cha uthibitisho wa kushiriki ligi au kwa maombi maalumu kwa TLB angalau siku saba kabla ya tarehe ya mchezo husika”.
Kifungu cha nne cha kanuni hiyo kinasema: “Endapo timu yoyote haina uwanja wa nyumbani unaofaa kwa kucheza Ligi Kuu inaweza kuchagua uwanja mwingine katika mji au mkoa jirani na mkoa wa timu husika ndani ya Tanzania Bara, ilimradi uwanja uwe na sifa zinazokubalika na uthibitishwe au kuidhinishwa na TFF baada ya uteuzi wa uwanja timu haitaruhusiwa kubadilisha uwanja huo kinyume na sababu za kikanuni”.
Lakini kifungu cha sita kinasema TFF ina mamlaka ya mwisho kuhamisha mchezo katika uwanja mwingine au kubadilisha kituo cha mchezo kwa sababu inazoona zinafaa kwa mchezo na wakati husika. Katika hatua nyingine, Simba inatarajia kutangaza uwanja itakaotumia leo.


