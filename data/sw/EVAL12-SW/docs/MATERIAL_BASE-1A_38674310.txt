
‘Mabilioni ya wawekezaji marufuku Uchaguzi Mkuu’ Jun 01, 2012

KAMPUNI za nje zenye mitaji mikubwa nchini zitaguswa kwenye mjadala wa Muswada wa Sheria Mpya ya Uchaguzi 2009 na hususan uwezekano wa kampuni hizo kuchangia kwa siri gharama za kampeni za chama au wagombea fulani kwenye Uchaguzi Mkuu, unaotarajiwa kushirikisha wadau wa vyama vya siasa na wananchi kwa ujumla, wiki ijayo jijini Dar es Salaam, Raia Mwema, imethibitisha.
Katika Uchaguzi Mkuu wa mwaka 2005, kampuni za uwekezaji za nje zilizopo nchini zikiwamo baadhi zinazoendesha shughuli za uchimbaji dhahabu na madini mengine nchini zilidaiwa kuchangia kampeni za Chama Cha Mapinduzi (CCM), ingawa pia kampuni hizo zilikanusha taarifa hizo.
Madai ya kampuni hizo kuchangia kampeni za CCM yaliwahi kutolewa na aliyekuwa Mgombea urais wa CHADEMA, Freeman Mbowe, kwa wakati huo, ambaye katika moja ya mikutano yake ya kampeni alidai kuwa kampuni ya TanzaniteOne, iliyokuwa ikichimba tanzanite, Mererani Arusha, ilichangia mamilioni ya fedha katika kampeni za Rais Jakaya Kikwete, na baadaye CCM kukanusha taarifa hizo.
Hali ya mjadala wa aina hiyo umeanza kuibuka upya katika mapendekezo mapya yanayowasilishwa na Serikali kupitia muswada huo mpya. Katika mapendekezo hayo mambo mbalimbali yamejitokeza, lengo likiwa ni kudhibiti mchakato wa uteuzi wa wagombea urais, ubunge na udiwani katika vyama vya siasa na kudhibiti matumizi ya fedha na misaada kwa vyama na wagombea.
Serikali kupitia mapendekezo yake kwenye muswada huo inataka kuwekwa masharti yanayoshinikiza utoaji taarifa kuhusu michango au misaada inayotolewa na kupokewa na vyama vya siasa na kuvitaka vyama hivyo kutoa risiti za matumizi ya fedha wakati wa kampeni, kuwasilisha hesabu za matumizi na kuweka kumbukumbu za nyaraka husika.
Mbali na fedha, vitu vingine ambavyo muswada unapendekeza kupigwa marufuku ni vifaa mbalimbali vinavyoingia katika kundi la gharama za uchaguzi vinavyotoka nje ya nchi. Vifaa hivyo ambavyo vinaweza kutolewa kama msaada kwa vyama ni pamoja na magari, ndege, bendera, vipeperushi, matangazo ya redio na televisheni, chakula na maji kwa ajili ya wagombea.

Kutokana na mwenendo huo, Chama Cha Demokrasia na Maendeleo (CHADEMA) kupitia Mwanasheria wake, Tundu Lissu, pamoja na Mkurugenzi wa Vijana katika chama hicho, John Mnyika, kimeanza harakati za wazi kukosoa muswada huo kabla ya siku rasmi ya mjadala ambayo ni Januari 18, mwaka huu, jijini Dar es Salaam, ambapo wananchi watakaruhusiwa kutoa maoni, mbele ya Kamati ya Bunge ya Katiba, Sheria na Utawala.
Kuhusu udhibiti wa matumizi ya fedha, CHADEMA inapendekeza kuwapo kwa tafsiri sahihi na ya wazi kuhusu “gharama za uchaguzi.” Wasiwasi wa chama hicho umejikita katika hoja kuwa muswada huo unalenga kunyonga au kuua vyama vya siasa ambavyo vinapokea ruzuku kidogo na baadhi havina kabisa ruzuku, ikilinganishwa na CCM, hali inayotajwa kukinufaisha zaidi CCM.
Kwa mujibu wa CHADEMA, endapo muswada huo hautafanyiwa mabadiliko utaumiza vyama vichanga vya siasa visivyokuwa na mapato ya kutosha na hasa ruzuku, ikizingatiwa kuwa vyama hivyo vimewekewa ukomo na masharti ya kupokea misaada ya fedha au vifaa kutoka kwa wafadhili nje ya nchi.
CHADEMA inapendeza kufutwa kwa sehemu ya mapendekezo ya muswada huo yanayozuia wagombea kutumia fedha zao wakati wa kampeni na wagombea kupokea misaada kutoka kwa watu nje ya vyama vyao vya siasa.
Pia chama hicho kinataka marufuku iliyopendekezwa katika muswada dhidi ya vyama visivyo vya serikali (NGOs), vyama vya kiraia au na taasisi nyingine na hata raia mmoja mmoja kuchangia gharama za kampeni, iondolewe.
Uhuru wa makundi ya kiraia kuamua kumuunga mkono mgombea au chama cha siasa fulani unaotanguliza maslahi ya kitaifa pia umezuiwa katika mapendekezo ya sheria mpya, jambo ambalo pia CHADEMA inapinga.
Kwa upande wao, CHADEMA wanapendekeza muswada kupiga marufuku watumishi wa umma kusaidia kampeni za chama cha siasa au wagombea wa chama fulani, kampuni za kigeni zilizowekeza nchini kuruhusiwa kuchangia gharama za kampeni kwa wagombea au vyama vya siasa.
Pia inapendekeza kuwapo kwa kifungu rasmi cha sheria kinachotamka vyombo vya habari vya serikali kutoa haki sawa kwa vyama vyote vya siasa wakati wa kampeni. 
Muswada unaelekeza kwamba iwapo kutakuwa na haja ya kupokea msaada kutoka ama kwa mtu binafsi au taasisi za ndani ya nchi, ni lazima fedha hizo ziingizwe kwenye akaunti maalumu iliyofunguliwa kwa ajili ya uchaguzi.
Katika mapendekezo yao, CHADEMA wanahimiza mazingira ya kisiasa kuwezesha kisheria kupitia muswada huo, vyama vya siasa kujijenga na kujitofautisha kifalsafa, kiitikadi na kisera.
Katika hilo, John Mnyika anaeleza; “Ni vyema vyama vya siasa vijikite katika kueneza falsafa, itikadi na sera zao ili kuhakikisha kwamba chaguzi zijazo zinajikita katika ajenda au masuala badala ya haiba za wagombea pekee.’’ Anapendekeza zaidi kwamba ili kuweka uwanja sawa wa ushindani wenye uwiano wa kirasilimali; wabunge wanaomaliza muda wao wasiendelee kulipwa mishahara na posho zao baada ya Bunge kuvunjwa.
Katika uchaguzi uliopita wabunge waliomaliza muda wao waliendelea kulipwa mishahara na posho baada ya Bunge kuvunjwa na kupata nguvu ya ziada ya kifedha wakati wa kampeni.
“Kuwekwe pia utaratibu wa mali za wananchi zilizohodhiwa na CCM baada ya mfumo wa vyama vingi kurejeshwa kwa serikali. CCM kinapaswa kwa nia njema ya kisiasa ya kurejesha uwanja sawa wa ushindani hususani wakati wa uchaguzi, irejeshe mali zote za wananchi ambazo zilitokana na jasho la Wa tanzania wote bila kujali itikadi ambao baada ya mfumo wa vyama vingi kuanza wakagawanyika katika vyama mbalimbali.
“Kama CCM haitatekeleza wajibu huu kwa nia njema basi kuna haja ya nguvu ya umma na kisheria kudai mali hizi za Wa tanzania ziweze kurejeshwa katika miliki yenye kuwanufaisha Wa tanzania wote,” anaeleza Mnyika katika maoni yake ya ziada kuhusu hali ya kisiasa nchini.
Anasema nafasi za wakuu mikoa, wakuu wa wilaya na makatibu tarafa zinawapa fursa viongozi hao kukandamiza upinzani na demokrasia kwa ujumla kwa kiasi kikubwa.


