
Ni pigo kubwa maishani mwao marufuku ya miraa ikitekelezwa
Na CHARLES WANYORO
JENNIFER Kathure akichuma zao la miraa kwenye shamba lake lililoko eneo la Laare, Igembe Kaskazini.
HALI ya sintofahamu na wasiwasi imetanda katika eneo linalokuza miraa kwa wingi la Nyambene, kaunti ya Meru, huku marufuku ya kusafirisha miraa Uingereza iliyopangwa kuanza Jumanne ikitarajiwa.
Viongozi na wakulima waliofadhaika, wanatumaini kuwa serikali itashauriana na wahusika kuweza kuahirisha marufuku hiyo na kuokoa zao hilo linaloleta pato la takriban Sh2 bilioni kwa mwaka, na pia tegemeo la wafanyakazi zaidi ya 500,000 wa wilaya tano za Tigania na Igembe.
Zao hilo ndilo linalokuzwa kwa wingi kama kitega uchumi katika eneo hilo na kufuatiwa na majani chai yanayokuzwa katika maeneo ya Tigania Mashariki na Igembe Kusini.
Kwa jumla, maisha ya eneo hilo kuanzia uchumi, tamaduni na siasa yanahusisha zao hilo la miraa.
Wanasiasa wanaotaka nafasi yoyote ya uchaguzi hung'ang'ania kuonekana wakitafuna miraa, huku mwanamume anayetaka kuposa msichana, lazima awapokeze wazazi wake zao hilo kutoka kwa mti maalum unaofahamika kama `ncoolo'. 
"Ikiwa haujatafuna miraa, hautatambuliwa.
Unapoipata, unajua kuwa mtu anakuthamini," alisema Bi Jennifer Kathure, mwenyekiti wa Maendeleo Ya Wanawake kaunti ndogo ya Igembe Kaskazini.
Bi Kathure, anayetoka eneo hilo la miraa, alisema kuwa wanawake ambao hawajaajiriwa na wale wasiokuwa na pato mbadala huwa wanategemea pato kutoka kwa zao hilo kuwekeza kupata mahitaji ya kimsingi na chakula na hata kuchangia kwa vyama vyao vya kina mama.
NGUVU ZA KIUME Bi Kathure pia analitetea zao hilo dhidi ya madai kwamba linapunguza ashiki na nguvu za kiume kwa wanaume.
"Nimekuwa nikiona watu wengi wakitafuna miraa hadi uzeeni na wana watoto wengi. Eneo hili ni moja wapo ya yale yenye idadi kubwa ya watu katika kaunti," alisema Bi Kathure ambaye yeye pia amekuza miraa kwa ekari tatu za shamba lake.
Katika soko la Laare na Mutuati, ambapo zaidi ya asilimia 60 ya miraa husafirishwa Uingereza, wakulima wamejawa na wasiwasi kwa sababu wengi wao hawana njia mbadala ya kupata pato.
Bw John Kamunde anaeleza kuwa anafikia kukata miti yake 30,000 ya miraa aliyopanda kwa ekari zake sita.
Hata hivyo, hata akiikata, itamchukua angalau miaka mitano kabla ya kupanda kitu kingine kwa sababu miti mingi ni mikubwa na ilipandwa katika miaka ya 1930.
Alieleza kuwa, hilo ndilo zao ambalo amelitegemea kuelimisha na kulisha familia yake, na kwamba yeye ni mmoja wa wanaume tajiri katika eneo hilo kutokana na miraa.
Bw Kamunde, anakuza aina ya miraa inayofahamika kama Giza na Kangeta ambayo huiuza Uingereza.
Pia anasema kwamba, magari ya 60 aina ya `pick up', huondoka maeneo ya Laare, Kiengu, Murinene, Maili Tatu, Kangeta na Mutuati, ambavyo ni vituo vikuu vya kununua miraa katika eneo hilo kusafirisha kwa soko la Uingereza kila siku.
Kulingana naye, wanakazi wanahisi kuwa suala hilo limehusishwa na siasa na wanailaumu serikali kwa kujitenga badala ya kusuluhisha tatizo hili.
"Tulipata pigo la kwanza Uholanzi ilipopiga marufuku zao hilo. Uingereza ambayo imekuwa soko kuu karibuni itafuata mkondo huo.
Tutateseka sana. Hatua hiyo itaathiri karibu asilimia 90 ya biashara katika eneo kwa sababu zinategemea miraa kushamiri. Hata wanawake wanaouza magamba na majani ya ndizi, wenye vioski vya chai na chakula pia wataathiriwa," alisema.
"Tunamlaumu Rais Uhuru Kenyatta, kwa sababu hazungumzii miraa ilhali aliahidi kufungua soko zaidi. Watu wanaulizia kwa sababu rais aliahidi kufungua soko za miraa, atatueleza nini 2017? Wakati Waziri wa Ugatuzi Ann Waiguru alitaka kutimuliwa, aliwaita wabunge kwa Ikulu ya Rais lakini amenyamaa kimya kuhusiana na miraa, ilhali miraa ndio kitega uchumi kwetu kama vile kahawa na majani chai," aliongeza.
Mbunge wa Igembe Kaskazini Joseph M'Eruaki (TNA), anasema kuwa eneo hilo linahisi Rais amelisahau wakati linapomhitaji.
Pia anasema kuwa, hatua ya serikali ya kutoorodhesha miraa kama zao la kilimo huenda limepatia nchi za Ulaya sababu ya kutolea marufuku zao hilo.
Mbunge huyo ni mwanakamati wa kamati iliyoenda Uingereza kusihi Bunge la Uingereza kubadilisha msimamo huo.
"Kile Uingereza imefanya, ni kinyume cha haki za binadamu kwa sababu zao hilo ni tegemeo kwa watu karibu milioni moja. Zao hilo linahusisha uchumi wa kijamii na pia tamaduni za watu wetu. Marufuku hiyo inastahili kuahirishwa kusaidia watu kutafuta njia mbadala za kujikimu kimaisha," alisema Bw M'Eruaki.
Mbunge huyo alisema, viongozi waliochaguliwa na wazee wa eneo hilo, watakutana kushauriana na Muungano wa Ulaya.
Pia alikosoa hatua ya kiongozi wa Cord Raila Odinga kumwandikia barua Waziri Mkuu wa Uingereza David Cameron, kama isiyokuwa ya dhati.
"Anachofanya ni kutoa machozi ya uongo.
Alikuwa waziri mkuu marufuku zilizopoanza na hakuwahi kuingilia kati," alisema.
Hata hivyo, harakati za kuokoa zao hilo zilianza zamani kabla ya uhuru.
Aliyekuwa waziri msaidizi katika utawala wa Hayati Mzee Jomo Kenyatta Joseph Muturia, anaeleza kuwa, LegCo ambayo ilikuwa na wazungu wengi, iliharamisha ukuzaji na utafunaji wa miraa 1948 lakini baraza la wazee la Njuri Ncheke lilifaulu kupinga hatua hiyo Pia aliongoza ujumbe Somalia kumsihi Rais Siad Barre baada ya uuzaji wa miraa na utafunaji kupigwa marufuku nchini humo mnamo 1969.
"Tulikaa huko siku 21 tukizungumza na Rais kabla ya kuitikia kuruhusu kuuzwa na hata kutafuna miraa," alisimulia Bw Muturia.
Kenya pia ilipiga marufuku utafunaji miraa 1977 lakini Rais Jomo Kenyatta alibatilisha haraka uamuzi wake.
"Wakulima wameathiriwa kwa njia kubwa.
Kukuza mimea mingine, lazima ung'oe miraa.
Itachukua zaidi ya miaka mitano. Marufuku hiyo itaathiri kila sekta ya uchumi katika kaunti na pia nchi kwa jumla kwa sababu zao hilo huleta pesa za kigeni," alisema Bw Muturia.
Naibu Gavana wa Meru Raphael Muriungi alisema athari zake tayari zimeanza kuonekana katika kaunti na sehemu nyingine zisizokuza miraa kwa kaunti.
Bw Muriungi alisema kuwa serikali ya kaunti ina wasiwasi kwamba viwango vya ubora wa maisha vitashuka na wanafunzi huenda wakawacha shule marufuku hiyo ikipita.
"Marufuku hiyo itakuwa pigo kuu kwa sababu Uingereza ndio soko kuu. Tunahisi Rais aingilie kati ili tuweze kupata muda zaidi.
Hakukuwa na thibitisho kwamba miraa ni dawa ya kulevya, marufuku hiyo ilipotangazwa. Tunaomba Uingereza, kama mshirika wetu wa biashara, kuwacha miraa ipate soko kulingana na mahitaji yake," aliongeza.
Bw Muriungi, anapendekeza sheria za jinsi ya kupakia miraa na kuuza ili kuwazuia watu ambao hawajafika utu uzima kuitafuna.
Naye mbunge wa Imenti Kaskazini Rahim Dawood, anasema kuwa wakazi wake ambao wengi ni wakulima na wafanyabiashara watateseka kwa sababu wanategemea soko la Nyambene.
"Ikiwa hakuna pesa, watu hawatakuwa na uwezi wa kununua. Watoto wetu hawataenda shule. Kila suala la uchumi litakwama. Pia itaathiri usalama wa eneo kwa sababu watu zaidi watakuwa hawana kitu cha kufanya," alisema Bw Dawood.
Katibu Mkuu wa Njuri Ncheke Phares Rutere amemhimiza Rais Kenyatta kuagiza Nacada kufanya uchunguzi ikiwa miraa ina kemikali zozote hatari.


