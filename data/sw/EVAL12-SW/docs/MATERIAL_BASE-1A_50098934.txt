
Bunge latekeketezwa na raia wanaompinga Rais
Na AFP
OUAGADOUGOU WAANDAMANAJI wenye hamaki nchini Burkina Faso jana waliteketeza majengo ya bunge licha ya kuwepo na ulinzi mkali huku shinikizo za kumtaka Rais Blaise Compaore asiwanie awamu nyingine ya urais zikipamba moto.
Mamia ya maelfu ya waandamanaji waliwashinda nguvu maafisa wa usalama na kuingia katika majengo ya bunge huku wakiteketeza magari na afisi nyingine za serikali katika mji mkuu Ouagadougou.
Mtu mmoja aliuawa katika ghasia hizo ambazo zilichacha muda mfupi kabla ya wabunge kushiriki kura ya kufanyia katiba mabadiliko.
Machafuko hayo yaliendelea licha ya serikali kutangaza kusimamishwa kwa kura ya mswada huo kufuatia hofu kuwa wabunge wangeendelea na shughuli hiyo baadaye.
Moshi mkubwa ulionekana huku majengo ya bunge yakiendelea kuteketea ikiwemo ofisi ya Spika.
Waandamanaji hao pia walivamia afisi za shirika la utangazaji la kitaifa na kusababisha uharibifu mkubwa.
Haya yanajiri huku Muungano wa Ulaya(EU) ukionya kuwa huenda mabadiliko ya kikatiba yanayopangwa yakavuruga demokrasia, amani na kuyumbisha udhabiti wa taifa hilo.
Ujumbe wa muungano huo ulisema kuwa pande zote husika zinapaswa kudumisha amani.
Siku moja baada ya kufanyika kwa mkutano mkubwa wa kupinga hatua ya Rais Compaore, Jumatano maelfu ya wafuasi wa upinzani waliandamana katika mitaa ya mji mkuu kupinga mabadiliko ya kikatiba yanayopangwa na serikali. 
Benki, maduka na masoko yalifungwa wakati waandamanaji hao walipokabiliana na maafisa wa polisi wakipinga kubadilishwa kwa katiba ya nchi hiyo ambayo itaotoa nafasi kwa Rais Compaoure kugombea tena nafasi ya urais wa nchi kwa kipindi kingine cha miaka mitano.
Viongozi wa upinzani wamewataka wafuasi wao kujitokeza na kufunga afisi za bunge iwapo wabunge wataanza kujadili mswada wa kumpa nafasi Compaore, anayehudumu kwa mwaka wake wa 27, kuwania urais kwa kipindi kingine.
“Tushaamua kuwa Alhamisi tutafanya maandamano makubwa ya kwenda kufunga bunge,” alisema Emile Pargui Pare, afisa wa chama cha Movement of People for Progress (MPP).
“Oktoba 30 itakuwa siku ya mapinduzi nchin Burkina Faso kama vile ilivyoshuhudiwa katika mataifa ya Kiarabu,” alisema Bw Pare akirejelea mapinduzi yaliyowang’oa viongozi kadhaa Uarabuni miaka michache iliyopita.
Maafisa wa usalama walitumia vitoa machozi dhidi ya wanadamanaji hao ambao walikuwa wamebeba mabango na mawe wakielekea kwenye majengo ya bunge.
Kulingana na waziri wa zamani Ablasse Ouedraogo, ambaye sasa ni mwanachama wa upinzani, watu watano walijeruhiwa katika maandamano hayo.
Aidha msemaji wa serikali Alain Edouard Traore alitoa taarifa akishutumu maandamano hayo na kuyataka kama tabia ya ‘kupinga demokrasia’ Rais Compaore aliingia madarakani baada ya kuipindua serikali yaRais Thomas Sankara mnamo 1987 ambapo alichaguliwa katika njia ya kidemokrasia kwa kipindi cha miaka miwili hadi 2005.
Katika mahojiano ya awali na kituo rasmi cha serikali kuhusu suala hilo, Rais Compaore alinukuliwa akisema kuwa maamuzi yote atakayofanya atazingatia maslahi ya nchi hiyo, ahadi ambayo anaonekana kukaidi.


