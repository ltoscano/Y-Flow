
Ndondi za ridhaa ziko wodini, kwa nini?
Jun 02, 2012

SIYO siri kwamba mchezo wa ndondi za ridhaa nchini hauko katika hali nzuri na kinachosikitisha zaidi ni kwamba mchezo huo si tu kwamba umedorora bali uko katika chumba cha wagonjwa mahututi (ICU).
Hivi utaielezeaje hali ambayo kocha wa taifa na mabondia wawili akiwamo mmoja aliyekuwa amefuzu kucheza Olimpiki iliyopita iliyofanyika China kukamatwa na kuozea jela? Utaielezaje pia hali ya aliyekuwa kiongozi wa mchezo huo nchini kukamatwa na kuswekwa rumande?
Hiyo ndiyo hali halisi iliyotokea baada ya kocha wa timu ya taifa, Nassoro Michael na mabondia, Petro Mtagwa na Emilian Patrick aliyekuwa amefuzu kucheza Olimpiki kukamatwa Mauritius na kukabiliwa na tuhuma za kukutwa na dawa za kulevya.
Tuhuma hizo hizo za kuhusika na madawa ya kulevya ndizo zilizomuweka lupango mjini Dar es Salaam aliyekuwa mwenyekiti wa Shirikisho la Ndondi za Ridhaa Tanzania (BFT), Shaaban Mwintanga akidaiwa kula njama kusafirisha dawa hizo ambazo akina Nassoro wanadaiwa kukutwa nazo.
Hatima za kesi zao bado haijulikani mpaka sasa. Lakini matukio hayo mawili yalitosha kulifanya Shirikisho la Kimataifa la Ndondi za Ridhaa (AIBA) kuutaka uongozi uliopo nchini wa mchezo huo ujiuzulu na kufuta uanachama wake hadi hatua za kulisafisha zichukuliwse kwa kupata viongozi wapya.
Aliyekuwa makamu mwenyekiti wa BFT, Chris Mutta alifanya kitu cha kiungwana kukubaliana na AIBA na kuachia ngazi mara moja ingawa baadhi ya viongozi wenzake kwenye uongozi walikataa kuchukua uamuzi huo na kujaribu kumpinga.
Lakini ni kweli, samaki mmoja akioza huharibu nyingine zote, sakata la dawa liliharibu sifa zao kama viongozi na hata heshima ya nchi ilipotea.
Sasa Baraza la Michezo la Taifa (BMT) limeitisha uchaguzi mpya wa BFT na kupanga ufanyike Jumamosi ya wiki hii. Lakini uchaguzi huo umeingiwa na dosari za kiufundi kwa hoja ambazo zina mantiki.
Koba Kimanga aliyekuwa mjumbe katika uongozi uliopita uliolazimishwa kujiuzulu anapingwa baada ya kujitokeza tena kuwania uongozi. Sababu iko wazi: Ni miongoni mwa wale wale waliochafuka ambao wanatakiwa wakae pembeni.
Pingamizi jingine ni la kupinga uchaguzi huo kushirikisha mikoa minne tu ya Tanzania na klabu za ndondi 20 za mkoa wa Dar es Salaam.
Uchaguzi Mkuu uliomweka madarakani Mintanga na wenzake pia ulishirikisha mikoa michache ya Tanzania Bara na klabu lukuki za ndondi za Dar es Salaam. BMT ilibariki utaratibu huo kwa maelezo kwamba inaunusuru mchezo huo kutokana na ukweli kwamba vyama vya mchezo huo mikoani ni ‘mfu.’ Kosa la kukiuka katiba ya BFT lilifumbiwa macho na uchaguzi ukafanyika. Lakini kosa ni la kwanza tu, likirudiwa ni uzembe, huo ndiyo ukweli wenyewe.
Hakuna maelezo mengine kinachotaka kufanyika sasa ni uzembe. Lakini hebu tujiulize, uzembe huu wa sasa unatokana na nini? Jibu ni rahisi, unatokana na uamuzi wa kuwaweka madarakani watu ambao hawakuwa makini na mchezo wenyewe.
Uongozi wa Mintanga pamoja na mambo mengine ya kuendeleza ndondi, ulitakiwa uhakikishe kwamba unaimarisha ndondi mikoani kwa kuwa na vyama vinavyochacharika.
Lakini inaelekea jambo hilo halikufanyika, viongozi walikuwa ‘bize’ na masuala mengine lakini si hilo la kuendeleza ndondi mikoani. Suala la kupata mabondia Rukwa, Kigoma au Arusha inaonyesha halikuwa kipaumbele kwao, lilikuwa haliwahusu au hawakuliona kuwa na umuhimu wowote.
Hali ya mchezo huo haikuwa hivyo katika miaka ya 1970 na 1980. Mchezo wa ngumu ulikuwa kwenye matawi ya juu kutokana na kuwa chama imara cha taifa (TABA) na vyama vyenye nguvu katika mikoa yote ya Tanzania.
Ni kutokana na sababu hiyo ndiyo maana taifa lilibahatika kupata mabondia wakali kutoka mikoani na Dar es Salaam. Hiyo ilifanya medali ya kwanza Tanzania kupata kutoka katika michezo mikubwa ya kimataifa kuletwa na bondia Titus Simba ambaye sasa ni marehamu.
Simba aliibukia Dar es Salaam katika mashindano ya ubingwa wa taifa akitokea mkoa wa Iringa. Bondia huyo aliyekuwa pia na nguvu za asili, baada ya kunyakua ubingwa wa taifa, Jeshi la Wananchi wa Tanzania (JWTZ) likamchukua na kumfanya askari.
Alinolewa vilivyo kwa ajili ya Michezo ya Jumuiya ya Madola iliyofanyika Edinburgh, Scotland mwaka 1970. Huko akapasua njia hadi kufika fainali ambako akatolewa kwa taabu na Mwingereza mwenye asili ya Afrika, John Conteh.
Hivyo basi, Simba alirudi nchini na medali ya fedha ikiwa ya kwanza kabisa kuletwa na mwanamichezo kwenye michezo hiyo mikubwa ya kimataifa.
Baada ya kutwaa medali ya dhahabu, Conteh alijiunga na ndondi za kulipwa.
Aliukumbuka wakati mgumu alioupata kutoka kwa Simba katika mchezo wake wa fainali wa Jumuiya ya Madola.
Hivyo akamwandikia barua Simba akimwomba aende Uingereza kuwa mtu wake wa kumpatia mazoezi makali. Aliamini ungangari wa Simba ungefanya agangamale hivyo mambo kumnyookea katika ulimwengu wa ndondi za kulipwa.

Hiyo ilikuwa ni nafasi murua kwa Simba kuingia rasmi kwenye ndondi za kulipwa Ulaya. Kwani angefanya bidii angeweza baadaye kuachana na Conteh na kusimama mwenyewe.
Lakini ombi la Conteh kwa Simba liligonga mwamba kwani Simba alikataliwa na mwajiri wake JWTZ kwenda Uingereza kwa sababu wakati huo, Mtanzania alikuwa haruhusiwi kupigania fedha bali heshima tu kwa nchi yake.
Tukiachana na Simba, bondia mwingine kuliletea sifa taifa kupitia ndondi za ridhaa alikuwa Habib Kinyogoli. Kinyogoli hakuwa nguvu za asili kama za Simba.
Alikuwa na staili ya kuvutia ya kuranda ulingoni na kutupa makonde ya ‘kitabuni’ ndiyo maana ni kocha mzuri hadi leo. Asilimia kubwa ya mabondia wanaowika nchini katika ndondi za ridhaa na za kulipwa wamepitia mikononi mwake.
Kinyogoli alishinda medali ya fedha katika Michezo ya Nchi Huru za Afrika iliyofanyika Lagos, Nigeria mwaka 1973 ambayo Filbert Bayi alishinda medali ya dhahabu katika mbio za mita 1,500.
Baada ya mafanikio hayo ya miaka ya 1970 iliyojumuisha pia mabondia kama Mbaraka Mkanga wa Tanga, Saidi Tambwe, Bakari Kitivu na Flevitus Bitegeko wa Dar es salaam, miaka ya 1980 ilikuja na mabondia lukuki waliowika katika ndondi za Afrika Mashariki na hata nje ya eneo hilo.
Mabondia hao kutoka Dar es Salaam na mikoani waliowika ni wengi na miongoni mwao walikuwamo, Aloyce Nuti kutoka Kagera, Emmanuel Mlundwa (Tabora), Ahmed Tesha na Willy Issangura, Benjamin Mwangata (Dar es Salaam), Lucas Msomba (Mbeya) na Herman Mabula (Kigoma), Isaack Mabushi, Juma Bugingo na Remmy Ngabo pia wa Dar es Salaam.
Kwa kweli katika miaka ya 1980 unaweza kusema kwamba ndiyo ilikuwa kilele cha ndondi za ridhaa nchini. Kila mkoa ulikuwa unaleta mabondia wazuri na hiyo ilikuwa inafanya mashindano ya taifa kuwa magumu kweli kweli na wanaoshinda kuleta upinzani mkali kwenye michuano ya kimataifa.
Kwa mfano, Mlundwa baada ya kuwa bondia wa taifa alikuwa anasumbuana sana na mpinzani wake wa Kenya, Stephen Muchoki katika uzito wa light fly kiasi kwamba wanapokutana ilikuwa ni pambano kama la mahasimu wawili wa ndondi za kulipwa.
Sasa ndondi za ridhaa nchini zilijikwaa wapi? Kuna sababu nyingi. Kwa mfano uamuzi wa mashirika ya umma na taasisi za serikali kujitoa katika michezo baada ya kuikumbatia kwa hali na mali, kuliathiri mno mchezo wa ndondi.
Pia sababu nyingine kubwa ilikuwa ni kudorora kwa uongozi. Taratibu, uongozi wa TABA ulianza kulegalega na ukapoteza malewano na vyama vingi vya mikoani.
Kwa miaka mingi uchaguzi wa TABA haukufanyika na pale uongozi wa TABA ulipolazimika kufanya, ulifanya hivyo kwa mtindo wa kukubali yaishe, uchaguzi wenyewe ulikuwa wa udanganyifu mtupu.
Udanganyifu uliokuwa unafanyika ni ule wa asilimia 80 ya ‘wajumbe wa mikoa’ kutoka Dar es Salaam na kupachikwa mikoa ya kuiwakilisha ambayo pengine hawajawahi hata kutia mguu.
Hivyo walikuwa wanafanya Mkutano Mkuu wa uchaguzi ambao ni wenyewe tu ndiyo waliokuwa wanajidanganya kwa kuupeleka mchezo wao kwenye wodi.
Hali ya mchezo ikazidi kudorora hasa mikoani. Mikoa kama ya Kagera ambako kulikuwa na kocha maarufu, William Majwala ukawa hautikisi tena, Ruvuma ambako kocha mwanajeshi, Alex Kyungu alihamasisha mchezo huo ukawa umekufa.
Mwanza, mkoa uliokuwa na mabondia wazuri kutoka kiwanda cha nguo cha Mwatex na timu ya jeshi iliyokuwa chini ya bondia maarufu wa zamani wa jeshi hilo, Michael Changarawe nao ukaenda na maji.
Ikafikia wakati ndondi za ridhaa ikawa ni suala la klabu za Dar es Salaam tu hivyo haikuwa ajabu kwa BMT katika uchaguzi wa mwisho uliomwondoa madarakani katibu mkuu wa siku nyingi, Narcis Tarimo na kumwingiza Mintanga kushirikisha idadi kubwa ya klabu za Dar es Salaam.
Baada ya kuwa viongozi wapya wa BFT, ilikuwa ni jukumu la uongozi wa Mintanga sasa kufufua ndondi mikoani lakini ni dhahiri kwamba hakuna jambo lililofanyika kwani uongozi huo umeondoka hali ikiwa ni ile ile iliyoachwa na Tarimo ambaye sasa ni marehemu .
Habari ya kufurahisha kidogo unaipata kwa mambo yanayofanyika Dar es Salaam chini ya chama cha mchezo huo mkoani humo (DABA).
Kwa mujibu wa katibu wa DABA, Herman Mabula hali ya mchezo huo ni nzuri kwani katika kalenda yao ambayo wanaifuata vizuri, hivi sasa wanajiandaa na michuano ya majiji.
Mabula ambaye amejitosa pia kugombea ukatibu mkuu wa BFT, licha ya kuahidi kuendeleza mashidnano kadhaa kwa ngazi ya kitaifa, anasema atakazania mno benchi la ufundi ili liwe na watu wenye sifa na siyo kupeana ukocha wa taifa kwa urafiki au kindugu.
Pia anasema eneo jingine atakalolifanyia kazi ni la wadhamini. Atawatafuta wadhamini ambao anaamini watatoa mchango mkubwa katika kuimarisha mchezo huo.
Vyovyote itakavyokuwa mchezo wa ndondi hivi sasa unahitaji viongozi wenye visheni kuurudisha ulikotoka. Huu sasa ni wakati wa kujiweka katika nafasi nzuri ya kushiriki michezo miwili mikubwa iliyoko mbele ambayo ni ya Jumuiya ya Madola na Olimpiki.
Michezo ya Jumuiya ya Madola imepangwa kufanyika mwaka huu nchini India wakati ile ya Olimpiki imepangwa kufanyika mwaka 2012, mjini London, Uingereza.
Kitendawili cha uongozi madhubuti kama hakitatenguliwa sasa, Tanzania itashindwa kupeleka hata bondia mmoja katika michezo hiyo. Kazi kwa BMT.


