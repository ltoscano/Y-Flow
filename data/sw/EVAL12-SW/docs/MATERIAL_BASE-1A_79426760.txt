Hotuba ya Nyerere iliandikwa lakini haikusomwa
Oct 23, 2013

WIKI iliyopita nilimjadili Mwalimu Julius Nyerere katika baadhi ya sifa zake kama mchango wangu katika wiki ya kumuenzi Baba wa Taifa. Niliahidi kwamba ningesimulia tukio moja lililonishangaza kuhusu hulka ya Mwalimu na jinsi alivyoendesha diplomasia ya Tanzania na Afrika.
Mwaka 1975 ulikuwa ni mwaka wa Uhuru kwa nchi za Afrika zilizokuwa chini ya ukoloni fedhuli wa Kireno, Angola, Msumbiji, Guinea Bissau, Cape Verde na Sao Tome e Principe.
Uhuru huo ulipatikana baada ya mapambano makubwa ya kisilaha yaliyoendeshwa na wazalendo wa Guinea Bissau, Angola na Msumbiji chini ya uongozi wa PAIGC, MPLA na Frelimo. Ureno ilielemewa sana na mapamabano haya, kiasi kwamba Aprili mwaka 1974 askari wa Ureno waliasi mjini Lisbon, wakaipindua serikali yao na kutangaza mpango wa kuyaachia makoloni ya nchi hiyo.
Makoloni yote isipokuwa Angola yalipata Uhuru bila misukosuko mikubwa, na ikawa sherehe kubwa kwa Waafrika wazalendo na mamilioni ya wapenda haki na amani duniani kote. Wa tanzania tulijawa na furaha kubwa katika kipindi hicho, nami nakumbuka furaha niliyokuwa nayo usiku wa tarehe 25 Juni 1975 mjini Lourenco Marques (sasa Maputo) wakati Samora Moises Machel akitangaza Uhuru wa Msumbiji.
Angola ilikuwa tofauti sana. Wareno walikuwa wamepambana dhidi ya MPLA chini ya uongozi wa Antonio Agostino Neto, na wakashindwa. Lakini mabeberu hawakuwa tayari kuiachia Angola kwa kuwa ilikuwa na utajiri mkubwa sana wa mafuta, almasi na madini mengine, pamoja na ardhi nzuri ya kilimo.
Marekani wakapandikiza vibaraka wao, kupitia Mobutu Seses Seko wa Zaire aliyekuwa mfadhili Holden Roberto wa FNLA; makaburu wa Afrika Kusini nao wakaingia, kwa kumuunga mkono kibaraka mwingine Jonas Savimbi wa UNITA. Kwa kipindi fulani, mtazamo wa Tanzania ukayumbishwa na watu fulani waliokuwa serikalini nchini mwetu kiasi kwamba Tanzania ikaonekana kama inaunga mkono UNITA na Savimbi.
Itakumbukwa kwamba kipindi hiki kilikuwa cha mapambano makali ya kile kilichoitwa “Vita Baridi” baina ya Mashariki na Magharibi, na serikali yetu ilikuwa imeingiliwa na mashabiki wa vita hiyo kiasi cha kushindwa kuona kwamba suala kuu hapa lilikuwa ni kuhusu ukombozi wa Bara letu na siyo malumbano ya kiitikadi.
Kwa bahati mbaya, katika mojawapo ya yale makosa ya Mwalimu Nyerere ninayoyajadili mara kwa mara, alijikuta ameyumbishwa na mitazamo ya kupinga maendeleo na akashindwa kuitambua Jamuhuri ya Watu wa Angola (Republica Popular de Angola) iliyotangazwa na Neto tarehe 11 Novemba 1975. Nilikuwa mjini Luanda usiku huo, na ni shahidi kwamba hakuna mwakilishi hata mmoja wa Serikali ya Tanzania aliyehudhuria sherehe za Uhuru wa Angola.
Muda mfupi baadaye, Mwalimu aligundua kuwa alikuwa amefanya kosa kwa kutoitambua serikali ya Neto, akafanya mabadiliko katika mifumo ya diplomasia yake, na akawa mtetezi mkubwa duniani kote. Kipindi hicho nilikuwa nimekuja nchini nikiwa njiani kurejea katika kituo changu cha kazi Algiers, Algeria, na nikawa nawalalamikia watendaji wa serikali kama vile Balozi Anthony Nyakyi aliyekuwa Katibu Mkuu wa Wizara ya Mambo ya Nje. 
Nilikua nimepitia Maputo, ambako nako nilikuwa nimemlalamikia sana aliyekuwa balozi wetu huko, hayati Obed Mbogo Katikaza. Lawana zangu kwa watu hawa zilikuwa ni kwamba walikuwa wameliyumbisha taifa katika jambo la msingi mno ambalo Tanzania ilikuwa imelisimamia miaka yote hiyo.
Sikuelewa ni kwa nini tulikuwa tumeamua kusimama upande mmoja na makaburu wa Afrika Kusini, kwani siku ya Uhuru wa Angola, mji wa Luanda ulikua umezungukwa: Kaskazini FNLA, askari wa Mobutu na ‘washauri’ wa CIA; kusini UNITA na majeshi ya makaburu.
Alipobadili msimamo wake na kuwa mtetezi wa serikali ya MPLA, Mwalimu alifanya kampeni kubwa ya kurekebisha mambo. Kutoka Dar nilipitia Addis Ababa, Januari 1976, ambako mkutano maalumu wa wakuu wa nchi za OAU uliitishwa kutafuta suluhu miongoni mwa nchi za Afrika zilizokuwa zimegawanyika baina ya wale walioiunga mkono serikali ya Neto na wale walioipinga kwa misingi ya kiitikadi sawia na vita baridi.
Nilikuwa na shauku kubwa kujua Mwalimu atasema nini katika mkutano ule uliokuwa mgumu mno, hususan ukijua kwamba mwenyekiti wake alikuwa Iddi Amin wa Uganda. Mwalimu na washauri wake wa karibu (wakiwamo Waziri wa Mambo ya nje Ibrahim Kaduma, Balozi wa Tanzania UN, Salim Ahmed Salim, katibu myeka Joseph Butiku, katibu mahsusi, Joan Wicken) hawakulala kwa siku mbili au tatu, wako hoi. Balozi Salim, aliyekuwa kapoteza sanduku lake katika safari ya kutoka Dar, alibakia na nguo alizoshuka nazo Addis kwa siku mbili.


