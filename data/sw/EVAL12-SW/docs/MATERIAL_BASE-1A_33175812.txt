
Buriani Profesa Mwaikusa May 22, 2012

BURIANI Profesa Jwani Mwaikusa, mzalendo wa kweli na hodari kitaaluma. Uhai wake umetoweka ghafla, hataonekana tena katika viunga vya Chuo Kikuu Dar es Salaam (UDSM) wala mahakamani.
Hatashiriki tena kwenye mijadala yenye mabishano ya kisomi miongoni mwa wanazuoni. Hataketi na familia yake tena iwe asubuhi, mchana au jioni wala katika meza ya chakula cha usiku.
Risasi zimefyatuliwa, zimelenga mwili wake na damu ikavuja, amefariki kwa maumivu ya majeraha. Risasi zimefyatuliwa na kumuua kabla hajaketi na familia yake kwa chakula cha usiku.
Hukuketi na familia yake pengine kama ilivyo kawaida kwa ajili ya kubadilishana mawazo na mikasa ya kutwa nzima kazini na kwingineko.
Wazalendo, wasomi, wapigania haki na wanaopenda kuona haki ikitendeka wanamlilia. Kwa umoja wao, kuanzia Chuo Kikuu Dar es Salaam hadi viunga vya Mahakama ya Rufaa, Mahakama Kuu na Mahakama ya Mauaji ya Kimbari Arusha, wangekuwa na uwezo wangepigania ili kifo chake si tu kitendeke kwa haki lakini pia kionekane kimetendeka kwa haki.
Masikito, uchungu moyoni na machozi yanazidi kutiririka kwa kuwa ameuawa kwa risasi ndani ya nyumba yake yenye amani na utulivu. Ameuawa kwa kumwaga damu juu ya ardhi ya nchi yenye amani na anga tulivu.
Ameuawa kwa risasi, amemwaga damu licha ya kuishi maisha ya mpiganiaji mkubwa wa haki zilizopotea wakati wa mauaji ya kimbari Rwanda. Masikito, uchungu mioyoni na kusononeka kwa ndugu, jamaa na marafiki kunafunikwa na jambo moja kubwa.
Jambo hilo ni ukweli kuwa waliompiga risasi wamepiga mwili wake tu si maarifa wala uzalendo wake. Maarifa na uzalendo wake kwa Taifa lake vitaishi milele kwa kadiri wasomi wazalendo watakavyozidi kuchipuka kutoka viunga vya vyuo vikuu nchini, hususan vitivo vya sheria. Wamepiga risasi mwili wake na ukavuja damu, lakini wameshindwa kupiga risasi maarifa na uzalendo wake.
Shabaha za wauaji zimeshindwa kulenga au kuua maarifa na uzalendo wa Profesa Mwaikusa ndani ya mioyo ya wasomi, wazalendo halisi na wananchi wa kawaida ambao enzi za uhai wake alishirikiana nao na wengine kuwapigania ili hatimaye haki ionekane kutendeka ndani na nje ya mipaka ya Taifa lake la Tanzania.
Nchini, kuna ‘jeshi’ la wazalendo wakulima, wafanyakazi, wasomi na wafanyabiashara wakubwa kwa wadogo wanaotumia fursa zao sio tu waweze kujikimu na familia zao na wakati huo huo walinufaishe Taifa kwa ujumla. Katika jeshi hili la wazalendo naye alichukua nafasi yake; tena mstari wa mbele. Amepigania Taifa lake kwa kadiri ya fursa alizopata. Alifanikiwa mara nyingi na kuteleza mara chache kama ilivyo kawaida ya wapigania haki wengi ulimwenguni. Ni shangwe kwa mzalendo yeyote kufanikiwa, lakini si ajabu pia kuteleza.
Itoshe kusema, pale alipoteleza bila shaka jeshi la wazalendo wenzake limemsamehe. Hakuwaangusha wazalendo wenzake nao hawawezi kumwangusha, wamemsamehe. Jeshi la wazalendo sasa ni lazima lisonge mbele bila Profesa Mwaikusa.
Profesa Mwaikusa atapunguza idadi ya Wa tanzania wazalendo kikosini lakini maarifa yake yatabaki katika hadhi na nafasi ile ile.
Kwa kuzingatia uzalendo na maarifa yake, jeshi la wazalendo nchini litazidi kusonga mbele katika msitu wa mapambano ya kuhakikisha haki si tu inatendeka miongoni mwa wanyonge, bali inaonekana kutendeka kama ilivyo ndoto ya wanataaluma wote wa sheria. Waliolenga mwili wake kwa ncha za risasi, ni wajinga wasio na maarifa ya kutosha.
Ingawa wamemuua Profesa Mwaikusa nasi tunasikitika, lakini ujasiri wetu wa kizalendo na kimaarifa unatuelekeza kutamka kuwa wamechelewa kwa sababu mchango wa Mwaikusa umelinufaisha vya kutosha Taifa ingawa pia ungeweza kulinufaisha zaidi Taifa. Tunasikitika kwa upande mmoja kwa kuwa hatutashiriki naye katika harakati zetu za kizalendo, lakini kwa upande mwingine tunafurahi kwa kuwa maisha yake ya kitaaluma hakuyafuja. Ameacha hazina kubwa ya maarifa na uzalendo. Ameishi maisha elekezi kwa wanataaluma chipukizi na wazalendo wengine wasio wanataaluma.
Kama ni mapenzi ya Mungu, yatimizwe. Mungu alimtuma kazi maalumu ya kuwa mfano wa wazalendo bora na wenye maarifa teule, akamlinda dhidi ya wauaji. Wauaji na ncha zao za risasi walishindwa kumvizia mapema. Mungu akamwongoza atumie nguvu zake kujenga hazina ya uzalendo na maarifa kwa Taifa lake.
Mipango ya Mungu iliwanyima wauaji maarifa ya kumvizia na kumuua kwa risasi tangu akiwa na sare zake za shule pale Sekondari ya Mirambo, mkoani Tabora.
Mapenzi ya Mungu yaliwanyima wauaji akili za kumvizia mapema kabla hajapata nafasi ya kupika uzalendo wake kwa Taifa. Mungu alitoa nafasi kwake kwanza ajiriwe Mhadhiri Msaidizi katika Chuo Kikuu cha Dar es Salaam, mwaka 1986 ili atie muhuri wake muhimu na wa kudumu kwa Taifa lake.
Kutokana na mazingira hayo yote, wazalendo tuliobaki tunamuenzi kwa kutamka; wauaji wamelenga mwili wake kwa ncha za risasi lakini si hazina ya maarifa na uzalendo wake.
Kifo chake ni fundisho kubwa kwa wanazuoni wenye fursa ya kutumikia Taifa.
Wanazuoni wetu watambue kuwa baada ya vifo vyao bila kujali ni vifo vya ncha za risasi au upanga, watazidi kuishi kizazi kimoja hadi kingine kwa kadiri ya uhai wa Taifa lao kama watafanya kazi zao za kitaaluma kwa kiwango cha kupigiwa mfano chanya katika harakati za ujenzi wa Taifa husika.
Huu ni ujumbe mahsusi kwa wanazuoni wa taaluma zote. Miili yao inaweza kulengwa na kuuawa kwa ncha za risasi au upanga lakini hazina ya maarifa na uzalendo wao havitapenyesha ncha ya risasi, upanga au mkuki.
Vizazi kwa vizazi vitaishi katika uzalendo na maarifa hayo ambayo hayaruhusu risasi kupenya kama ilivyo kwa Profesa Mwaikusa.
Kama ilivyokuwa Julai 21, mwaka 1952 wakati Jwani Mwaikusa anazaliwa, ndivyo hivyo itakavyokuwa kwa waliokwishazaliwa sasa na watakaozaliwa baadaye ambao watafuata mkondo wake wa uzalendo na maarifa.
Julai 17, mwaka huu, Mwaikusa aliagwa na kuzikwa jijini Dar es Salaam.
Waliobeba jeneza lenye mwili wake, walioshiriki msiba wake mwanzo hadi mwisho, walimlilia mbele ya nyumba yake ya milele (kaburi). Hawakuaga maarifa na uzalendo wake; bali waliaga mwili wake tu ili waweze kuendeleza maisha ya maarifa na uzalendo wake.
Maarifa na uzalendo wa Prof. Mwaikusa vinaishi na kupumua mioyoni mwa kila askari katika jeshi imara la wazalendo nchini na nje ya nchi.
Naamini, wazalendo nchini wametamka buriani yenye mantiki. Buriani yenye kiu si tu ya kuhakikisha haki inatendeka bali inaokenaka kutendeka. Wametamka buriani yenye hasira kali. Hasira inayolenga kupandikiza joto na msisimko wa uzalendo miongoni mwa wanafunzi wa sheria UDSM.
Bila shaka, wameaga mwili wake na kamwe si maarifa na uzalendo wake wakitamka buriani iliyoshiba hasira na uchungu utakaomulika wakiukaji wa haki za binadamu katika kona zote zenye fursa ya kupora haki za wanyonge.
Ewe Profesa Mwaikusa, bila shaka tasnia nzima ya sheria inatamka buriani kwako ikidondosha matone ya machozi juu ya kaburi lako yakiandika ahadi ya utii wa maadili ya taaluma ya sheria.
Risasi zimepiga mwili wako, kamwe si maarifa na uzalendo wako. Nasi tumeaga na kuzika mwili wako, tumeondoka eneo la kaburi lako tukikumbatia hazina ya uzalendo na maarifa yako. Wewe ni mavumbi na mavumbini utarudi. Bila magwiji wenzako wa taaluma ya sheria watakukosa katika vikao vya mijadala chuoni UDSM.
Buriani ewe mzalendo wa kweli, salamu kwa mzalendo wetu nambari moja, Baba wa Taifa, Mwalimu Julius Nyerere.
Mungu ibariki Tanzania, Mungu ibariki Afrika .


