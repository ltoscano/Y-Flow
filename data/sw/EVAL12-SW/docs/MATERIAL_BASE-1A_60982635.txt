
Wabunge wataka Rais Kenyatta ajiunge nao kukaribisha Raila
Na CHARLES WASONGA
WABUNGE wawili kutoka mrengo wa CORD, wamemtaka Rais Uhuru Kenyatta aungane na wafuasi wao kumlaki aliyekuwa Waziri Mkuu Raila Odinga, atakaporejea nchini Jumamosi ijayo kutoka Amerika.
Mabw Simba Arati (Dagoreti Kaskazini-ODM) na Joe Mutambo (Mwingi ya Kati- Wiper) walisema, hiyo ndio njia mojawapo ya kuonyesha kuwa, yu tayari kupalilia maridhiano kati ya mrengo wa Jubilee, anaouongoza, na ule wa Cord unaoongozwa na Bw Odinga.
“Rais pia anafaa kujitokeza katika uwanja wa Ndege wa Kimataifa wa Jomo Kenyatta (JKIA) kuungana nasi tutakapo kuwa tukimkaribisha nyumbani kiongozi wa muungano wetu. Akifanya hivyo ataonyesha kuwa amejitolea kudumisha Raila maridhiano ya kisiasa nchini.
Hilo ni hitaji kubwa katika kufikiwa kwa maendeleo nchini,” akasema Bw Mutambo.
Akiunga mkono wazo la Mutambo, Bw Arati alisema rais anafaa kuondoa taswira yoyote kwamba bado kuna uhasama wa kisiasa kati yake ya Bw Odinga kwani uchaguzi uliisha “na sasa kile ambacho wananchi wanahitaji ni maendeleo” Wabunge hao walisema hayo kwenye kipindi cha kisiasa, “Patashika” katika redio Citizen usiku wa kuamkia jana.
Bw Arati alisema kuwa siku hiyo wafuasi wa CORD hawatashiriki maandamano barabarani kupinga hatua ya Serikali kulipa madeni ya kashfa ya Anglo- Leasing.
Lakini Mbunge wa Suna Mashariki Bw Junet Muhammed,ambaye ni mmoja wa waandalizi wa shughuli hiyo hakuthibitisha ikiwa Rais Kenyatta au viongozi wengine wa Jubilee wamealikwa. 


