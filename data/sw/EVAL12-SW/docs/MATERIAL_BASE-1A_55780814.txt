
Spika wa Baringo akamatwa akielekea Uturuki
SPIKA wa Bunge la Kaunti ya Baringo alikamatwa jana asubuhi na makachero katika Uwanja wa Ndege wa Kimataifa wa Jomo Kenyatta (JKIA), alipokuwa akisubiri kupanda ndege.
Bw William Kassait Kamket alikamatwa mwendo wa saa saba usiku na maafisa wa kitengo cha upelelezi, ambao wanafuatilia kuhusika kwake katika mauaji yaliyofanyika Baringo.
Alikuwa anatarajia kusafiri, Istanbul, Uturuki. Muda mfupi baada ya kukamatwa, Bw Kamket aliandika kwenye mtandao wa kijamii kwamba amezuiliwa katika kituo cha JKIA.
“Hii ni kuwafahamisha marafiki, wenzangu, ndugu zangu na mabinti na wavulana wa Tiaty na Kaunti ya Baringo kwamba wenye maovu wamekula njama nikamatwe leo katika Uwanja wa Jomo Kenyatta.
Sasa nimezuiliwa hapa,” alisema katika ujumbe alioandika kwenye Facebook saa nane za usiku.
Jana, spika huyo alipelekwa Kabarnet kwa gari la polisi na kusindikizwa na maafisa kadhaa ili ahojiwe. Taifa Leo ilipompigia simu saa za mchana, alisema kwamba hajaelezewa kwa nini amekamatwa.
“Hata hivyo, nashuku kuwa ni kuhusiana na ghasia za hivi punde Baringo, kwa sababu rafiki zangu waliniambia kuwa Inspekta Mkuu wa Polisi David Kimaiyo alinitaja mimi na wawakilishi wengine wawili wa wadi kama washukiwa katika hafla iliyofanyika majuzi,” alisema.
Alikuwa akizungumzia taarifa iliyotolewa na Bw Kimaiyo Oktoba 26, katika eneo la Chemolingot, akielekea ambalo ni makao makuu ya Titaty.
“Muda mrefu wa usiku huo nilikuwa katika kituo cha polisi katika uwanja wa ndege.
Nilitakikana kwenda Uturuki kwa kongamano la wiki nzima,” alieleza Bw Kamket.
Alisema kuwa anaunga mkono polisi kufanya uchunguzi katika eneo hilo na kuwahimiza kufuatilia pia ghasia za mara kwa mara katika mpaka wa Baringo na Turkana na wizi wa kila mara wa mifugo.
Watu kadhaa, miongoni mwao wakiwemo polisi watatu walikufa katika ghasia hizo zilizoibuka Ijumaa usiku, kundi la wezi wa mifugo linaloshukiwa kutoka Pokot lilipovamia na kuondoka na mifiugo. Polisi hao walishambuliwa walipojaribu kuwaokoa wafugaji waliokuwa wametekwa na Uturuki wavamizi. Oparesheni ya kuwasaka washukiwa, kupata silaha wanazotumia na zilizoibwa kutoka kwa maafisa waliofariki, ilizinduliwa mapema juma hili .
Mnamo Jumanne, maafisa kutoka kitengo cha GSU, askari tawala, polisi wa kupambana na wezi wa mifugo, waliendesha operesheni kali na kupata bunduki mbili zilizotundikwa mtini karibu na eneo la Kapendo.


