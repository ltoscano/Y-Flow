
Mwanariadha Kiplagat kutetea ubingwa Moscow mwaka ujao
MKENYA Silas Kiplagat atatetea taji lake la katika mashindano ya riadha za ukumbini za Moscow zitakazofanyika mnamo Februari 1.
Mwanariadha huyu mwenye umri wa miaka 25, aliwashinda wanariadha wengine kwa kasi mwaka 2014 katika mbio za mita 1,500.
Kiplagat, ambaye ni wa mashindano ya IAAF Diamond League mwaka 2012 na 2014, alitia fora mwaka huu akikimbia muda wa dakika 3: 27.64. Muda huo ulimfanya kuchukua nafasi ya nne kama mtimkaji mwenye kasi duniani. 
Gwiji huyu pia alikaribia kuweka muda wake bora (PB) katika mbio za ukumbini ikiwa ni dakika 3:35.85 jijini Moscow.
Lakini, mshindi huyu wa nishani ya fedha katika mashindano ya ulimwengu ya mwaka 2011 atapata upinzani mkali katika juhudi zake za kutawala tena huko Moscow.
Kibarua kikuu kwa Kiplagat kitatoka kwa wanariadha wawili ambao walimaliza katika nafasi kwanza za nne jijini Moscow. Wanariadha hao ni Mkenya mwenzake, Bethwel Birgen na raia wa Ethiopia, Aman Wote.
Birgen ni bingwa wa mbio hizo za mizunguko mitatu ukumbini wa mwaka 2013 huko Moscow na ambaye alimaliza katika nafasi ya pili mwaka jana. Birgen alimlemea Kiplagat mara tatu katika mbio zingine za ukumbini mwaka huu.
Wote naye aliandikisha rekodi za kitaifa za Ethiopia katika mita 1,500 na maili moja wakati wa msimu wa joto akitimka kwa dakika 3:29.91 na dakika 3:48.60, mtawalia. Alimaliza katika nafasi ya nne jijini Moscow mwaka huu, lakini akawaonyesha kivumbi Birgen na Kiplagat katika mashindano ya ulimwengu ya ukumbini jijini Sopot, Poland.


