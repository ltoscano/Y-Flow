
Jinamizi la moto lingali changamoto
MALI ya thamani kubwa ya pesa imeteketea hivi majuzi katika soko la Gikomba lililoko jijini Nairobi katika hali ya kutatanisha. Hata ingawa, wazima moto waliwasili katika eneo la mkasa haraka iwezekanavyo, waligundua kuwa hawakuwa na maji ya kutosha kuuzima moto huo kwani mabomba yao ya maji yalikuwa hayana hata tone kwa muda wa dakika kumi. Gari jingine la kuzima moto liliwasili baada ya masaa 12.
Hii si mara ya kwanza kushuhudia moto katika soko la Gikomba kwani kumetokea shida kama hiyo miezi miwili iliyopita. Kufikia sasa, matarajio ya wengi ni kuwa kaunti ya Nairobi inapaswa kuhakikisha kuwa shughuli ya kuzima moto si tatizo tena. Ni dhahiri kuwa juhudi zilizowekwa ni akali mno.
Tunaloshuhudia kwa sasa ni wanasiasa wa jijini kuelekea maeneo ya moto na kuwafariji waathiriwa ili labda kuongeza umaarufu wao wa kisiasa. Tumewaona wengi wao wakizomeana na kulauminiana kwa kutowazuru wahasiriwa.
Ni sharti tuwakumbushe viongozi wetu kuwa kuwapa waathiriwa pesa na kuwaonea imani hakutawafaa kwa lolote. Tunahitaji suluhu la kudumu.
Majuzi baada ya Seneta Mike Sonko kupiga simu kwenye afisi za wazima moto na ikakosa kuchukuliwa, tuliona maafisa fulani wa idara hiyo wakiachishwa kazi, lakini kuna chochote kilichoimarishwa? Hamna! Sh100 milioni ambazo zimetengwa kwa ajili ya kununua magari ya kuzima moto ni wazo zuri, hata hivyo mengi yanafaa kufanywa ili kukabili janga la moto.
Idara hiyo ina changamoto ya vifaa vya kutosha yakiwemo magari ya kuzima. Inadaiwa kuwa ni magari mawili tu yaliyo katika hali nzuri na wafanyakazi wachache mno kushughulikia majanga. Wananchi nao wakumbushwe kujitenga na chochote kinachoweza kusababisha kutokea kwa moto. 


