
Masumbwi mikononi mwa mapromota May 15, 2014

NAKUMBUKA siku ile Francis Miyeyusho alipopata kipigo cha ‘Knockout’ kutoka kwa bondia kutoka nchini Thailand katika ukumbi wa PTA jijini Dar es Salaam.
Baada ya pambano hilo kila shabiki aliyekuwa ukumbini hapo alikuwa na lake la kusema.

Kuna waliothubutu kusema kuwa mabodia wa Tanzania sasa wamechoka. Wengine wakasema kuwa hawana maandalizi mazuri, lakini pia wengine wakasema kuwa Miyeyusho alizidiwa ujanja katika pambano hilo.

Alichosema bondia kutoka Thailand ni kwamba, moja ya vitu ambavyo vilimfanya ashinde pambano lile ni pamoja na kugundua kuwa Miyeyusho alikuwa na uso wa wasiwasi na hivyo akatumia nafasi hiyo kumchapa.

Kabla ya kupanda jukwaani kulikuwa na maneno ya chinichini kuwa Miyeyeyusho alikuwa amekuja na mambo mawili; kupanda au kutopanda hali ambayo ingetegemea kulipwa fedha dakika chache kabla ya kuanza kwa pambano hilo.

Moja ya vitu ambavyo vimekuwa vikikwamisha michezo yetu hapa nchini ni suala la ubabaishaji kwa wahusika. Waandaaji wamekuwa tatizo kubwa na hasa pale linapofikia suala la kulipana maslahi.

Wenzetu katika nchi zilizoendelea wanajua jinsi ya kuandaa mapambano ya ngumi, ikiwa ni pamoja na kuwaandaa mabondia kwa muda mrefu.

Kwetu, kitu hicho kimeonekana tofauti sana kwani waandaaji wa mapambano wamekuwa na mtizamo wa kifedha zaidi na si kukuza mchezo wenyewe.

Sioni haja ya kusaini mkataba na bondia kwa ahadi ya kumpa fedha yake muda mchache kabla ya kupanda jukwaani.

Ndiyo maana siku ile Miyeyusho huenda alikuwa ameandaliwa vyema kisaikolojia kabla ya pambano hilo zaidi ya kuwaza pesa yake ambayo alistahili kukamilishiwa kabla ya pambano hilo.

Kuna vyama husika vya mchezo wa ngumi ambavyo kwasasa vinahitaji kusimamia mchezo wa ngumi ili uweze kufika mbali kama ilivyo kwa nchi nyingine zilizoendelea.

Hivi kuna bondia gani ambaye kwa sasa hapa nchini anawaza kutafuta mabondia wachanga ili kukuza vipaji? Jibu ni hakuna; kwasababu kila promota anataka kuwatumia wenye majina makubwa ili atengeneze hela ya chapchap. Kwa mtindo huu, hakuna litakalofanyika katika mchakato mzima wa kukuza mchezo wa ngumi nchini.

Mchezo wa ngumi ni mchezo ambao unajali umri sana, kwa hiyo mapromota wanaweza kufanikiwa zaidi pale ambapo watawekeza kwa vijana wadogo na kuwa na mashindano ya aina mbalimbali ili kupata vipaji kwa miaka ijayo.

Kwa mtindo uliopo sasa, mabondia wengi tulionao wanajiandaa kwa gharama zao wenyewe. Kuna wakati niliwahi kusikia bondia mmoja akitaka kuuza gari lake alilopewa kama zawadi baada ya ushindi ili aweze kulipa madeni.

Hali ilivyo sasa, baada ya mchezo wa soka, ngumi zimeanza kupendwa na watu wengi. Tatizo linarudi palepale katika suala la ubabaishaji.

Kuna umuhimu wa mapromota kutambua umuhimu wa kuwekeza kwanza katika mchakato wa kukuza vipaji na sio ilivyo kwa sasa ambapo nguvu nyingi imekuwa ikielekezwa katika mapambano na sio kukuza vipaji.

Vyama vya michezo vina nafasi kubwa katika mchakato huu, la sivyo mabondia wetu watazidi kukupokea kupigwa kila mara kutokana na mipango hafifu.


