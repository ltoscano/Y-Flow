Nsima ya maloba ma Kapiténi, mamá mokóló mwăna. Atɛ́lɛ́mí na malɛ́mbɛ mpé na mawa manɛ́nɛ káti ya motéma, mpé alobí boye, "Sɔ́kí nalingáká kolíya yɔ̆, ndé nalíyá yɔ̆ útá kala. Kási óyo aléí yɔ̆ lɛlɔ́ óyo, yɔ̆ mɔ̆kɔ́ oyébí yĕ na bolámu. Yáká sé kokwa yĕ. Sɔ́kɔ́ mpé owéí liwá ya Nzámbe, nyɔ́sɔ́ sé malámu.

Nsima ya bosílisi maloba, abwákí mabelé káti ya libúlú. Nsima •ya• yĕ, bato míngi mpé babwákí mabelé káti ya libúlú lokóla.

Lokóla emɛsɛ́ní na bato ya Kongó, ntángo nyɔ́nsɔ na bolobi te ebembe ya moto nyɔ́nsɔ ekowáká pámba tɛ̂, míngi bandimí sé te liwá ya mwăna wâná ezalákí sé bangúná ndé babomí yĕ. Maloba maye mayéí komɔ́nana sé na tángo mamá ya mwâna asakólí na ngeló balɔkákí yĕ. Tokanísákí te ntángo azalí kolela mwăna wa yĕ akoloba te mwăna wa yĕ awéí mpɔ̂ abúngísákí mibéko ya mónganga útá apésákí yĕ bilɔ́kɔ ya mafúta. Atíkí nzelá wâná, alobí ndé balɔkí mwăna wa yĕ.

Makambo mánsɔ mpɔ̂ ya bokundi mwăna masílí. Bapésí bato ya mbóka baye bakɛndɛ́kí kosála libúlú mwâ méyá ya bangó lokóla ekosálemaka. Esílí bôngó bato bánsɔ bazóngí o maswâ.

Ekómí bangó o maswâ, bakútí katíni ya mái na ekɔ́tɛli ya etánda. Bato babandí kosukola mabɔ́kɔ lokóla ekosálemaka na nsima ya bokundi ebembe. Basúsu basukólí atá mabɔ́kɔ tɛ̂, bolukí sé nzelá ya bosílisi mawa ma mamá mokóló mwăna. Balekí sé esíká mamá wa mwăna azalí, mpɔ̂ ya bosololi na yĕ mwâ mokɛ́. Basúsu bakɔ́tí káti ya mwâ tondákondáko ya bangó ya maswâ.

Kapiténi Etuwi abɛ́tí losébá mpɔ̂ ya bolongwi na mbóka wâná ekundámí mwăna. Pɔ́ndɔ́ balongólí etándá na nsinga mpé maswâ matíyólí. Alena, mamá ya mwăna óyo awéí, afándí sé nyɛ̂ na mawa manɛ́nɛ káti ya motéma. Băsí babandí kofungola nsúki ya yĕ ya motó. Basálí yangó mabɔtɔ́ ya mwăsí awélí mobáli, mpé batíkí yĕ ntólo sé pámba. Akangí mwâ limpúta sé na monkéké. Afándí sé na litɔkɔ́. Băna ba yĕ basúsu básáto bafándí sé pɛnɛpɛnɛ na yĕ. Bayébí tɛ̂ te ndeko wa bangó awéí. Mwăna óyo akúfákí azalákí mwâ mokóló wa băna bánsɔ. Azalákí na mibú libwá ya mbótámá. Baye batíkálí bazalí na mbúla míbalé, mísáto, mítáno mpé na mbúla nsambo. Sɔ́kí tolingí tóndima te mɔ̆kɔ́ wa bangó ayébákí makambo ma liwá, tokokí sé kokanisa te mwăna ya mbúla nsambo moto akokákí koyéba mwâ mokɛ́.

Mamá Edenda akamátákí makambo mánsɔ ma liwá o mabɔ́kɔ ma yĕ. Abéngísí bikala ya masanga ma biɛ́lɛ na bakɔ́pɔ na batɛ́ki ba maswâ. Butú bobandí mpé koyínda. Esíká masanga makómí, mamá Edenda alobí mpé na bato baye bafándákí wâná esíká ya mowéisi mwăna te, "Utá efándeli ya bísó na maswâ, ezalí te sɔ́kí moto akúfí, tokolémbolaka falánga. Ndámbo tosómbí masanga, óyo etíkálí topésí mokóló ebembe. Yangó wâná tolémbólákí falánga bísó bánsɔ míli mwambi, lokóla boyébí. Tosómbí masanga míli míbalé. Topési yɔ̆ mowéisi ebembe míli motóba."

Alena, mamá ya mowéi, asálí lokóla ábóya mosɔlɔ wáná. Bato bánsɔ balobí sé ákamata mpé akamátí. Masanga matámbólí káti ya maswâ. Nsánzá mpé engɛngí sé kongɛngɛ. Bato bamɛlí sé nyɛ̂ masanga ma bangó. Makɛlɛ́lɛ matíkálí sé ya pakapáka ya maswâ.

Na ntángo wâná, mamá Baliya afándí sé pɛnɛpɛnɛ na Bolúmbú. Makambo mánsɔ bakomásolóláká sé mokɛ́mokɛ́ na pɛmbɛ́ni ya matói ma bangó.

Bolúmbú yĕ yĕ te, "Ndéngé níni bísó bánsɔ •toyókélí mwăsí• wânâ mawa, tosálélí yĕ makambo mánsɔ mpé toyébí yĕ tɛ̂? Yĕ mpé azalí ndeko ya moto tɛ̂. Moto mpé mɔ̆kɔ́ azalí ekólo ya yĕ tɛ̂@"

Mamá Baliya amóyánólí na bolobi te, "Na ngɛlɛ́, likambo lya malámu sé liye wâná. Sɔ́kí ozwí likambo ya kowéisa moto, bato bánsɔ baye bayébí yɔ̆ na baye bayébí yɔ̆ tɛ̂, bakoyéla yɔ̆. Bakosálisa yɔ̆ káti ya makambo wâná. Ntángo mosúsu atá ozalákí na moto bombanda, akokí kotíka yɔ̆ tɛ̂ ntángo ya makambo, lokóla ndéngé ya liwá tŏ mpé na makáma ndéngé misúsu. Oyébaka te makambo ma ndéngé wâná, makozóngisaka bondeko míngi epái ya ngɛlɛ́. Bôngó mpɔ̂ ya likambo lya liwá liye lizwélí bísó káti ya ebale, sɔ́kí ezalákí káti ya Kinshásá, elingákí ézala likambo mosúsu. Ntángo mosúsu bato lokóla baEdenda wâná, atá azalí mabé ndéngé bóní, sɔ́kí azwí likambo, akokí kozwa bato ebelé bayâ kotála yĕ. Atá bakofínga yĕ, atá mpé lokóla azalí na monɔkɔ moláí ndéngé wâná, na ngɛlɛ́, batálí nyɔ́nsɔ wâná tɛ̂. Yangó wâná bakobéngaka te ngɛlɛ́ mákalámbá, ozwí oléí, mpé okámbí ozángí. Sɔ́kí nalobí bôngó, elingí koloba tɛ̂ •te• sálá mánsɔ, ndé kébáká wâná ezalí sé maloba.

"Mpɔ̂ ya sika, tíká năno nzelá óyo mpɔ̂ te nasílísela yɔ̆ maloba ma ngáí ma lóbí, mpɔ̂ óyo wâná ndé malako mabɔngí na yɔ̆.

"Oyébí te ngɛlɛ́ wâná, okokúta băsí ya malámu, kási mibáli ya bangó bakondima bangó tɛ̂. Okokúta mpé mibáli ya malámu, kási băsí ba bangó bakondima bangó tɛ̂. Okokúta băsí basúsu ya mabé, bakosála makambo maye mazángá ntína ya efándeli ya malámu, kási mibáli bakolinga bangó míngi. Okokúta mpé mibáli baye bamɛsɛ́ní konyɔ́kɔla băsí ba bangó ndéngé ya bonyama, kási băsí bazalí sé o libála. Sɔ́kí omekí koluka ntína, okozwa tɛ̂. Okomɔ́na sé nzelá molílí. Wâná ezalí ndé ngɛlɛ́. Okomɔ́na băsí basúsu bakoléisa mibáli ya bangó ná bamakángo ya bangó bilɔ́kɔ esíká mɔ̆kɔ́. Okomɔ́na mibáli misúsu bakotínda băsí ba bangó basómbela bamakángo ya bangó bilambá. Bakobákósa te mosálá wâná ya botíndi bangó bôngó ezalí mpɔ̂ ya bosálisi bandeko ya bangó ya băsí. Sánzá mosúsu, okoyóka mobáli mosúsu akokósa mwăsí wa yĕ te falánga ya sánzá, bayíbélí yĕ yangó mpé azwí moto yangó tɛ̂. Bôngó ayébí ndéngé níní akosála káti ya sánzá yangó tɛ̂. Nzókandé asílákí kopésa ndámbo ya mosɔlɔ wâná epái ya makángo na yĕ. Okomɔ́na mwăsí mosúsu akosɛ́nga mobáli wa yĕ falánga ya bosómbi bilambá ya yĕ, nzókandé alingí ásómbela makángo na yĕ kazáka ya kitɔ́kɔ. Na ngɛlɛ́, mwâsí alingí áyéba te mobáli abómbí falánga tɛ̂. Mobáli mpé alingí áyébisa tɛ̂ te akokamataka na sánzá bóní.

"Na ngɛlɛ́, libála lizalí sôló, kási sɔ́kí okómí kúná, okoyéba libála sé sɔ́kí mwâsí ná mobáli bafándí nyɛ̂. Kási kobúngaka tɛ̂ te makambo mazalí kotámbolaka lokóla mpóko na púsi. Mobáli akoluka sé mpɔ̂ ya babóti ba yĕ mobáli. Mwăsí mpé akoluka sé mpɔ̂ ya babóti ba yĕ mwâsí. Mwâsí alingí tɛ̂ ámɔ́na babóti ba mobáli bákɛndɛlɛ mwăna ya bango míngi, ekopésa motéma mwa yĕ mabé. Mobáli mpé sé wâná. Moto na moto alingí sé ba yeyé.

"Atá mobáli akokamata falánga bóní, mwăsí ya ngɛlɛ́ alingí sé kozala palapala lokóla mbísi ya mái mpɔ̂ alingí elɔ́kɔ nkómbó moláto. Mobáli mpé alingí sé te ázala makángo na băsí bánsɔ. Ngɛlɛ́ ezalí sé kokanga motéma. Atá lokóla ozalí sé naíno míso molíli, mbúla mosúsu ndôkokanisa te nayáká na mwâsí mɔ̆kɔ́ nkómbó mamá Baliya, mpé azaláká kolobela ngáí boye na boye, mpɔ̂ ya efándeli ya ngɛlɛ́. Tángo wâná, ndéokómí míso potsa te 'ikenge.'