Chaguzi ndogo na kufubaa kwa taswira ya CCM
Jun 21, 2013

MAPEMA mwaka huu niliandika makala kuhusu kusinyaa kwa CCM na kukua kwa CHADEMA, lakini kwa kasi ndogo. Wanasiasa wa pande zote hawakuipenda makala ile. Kosa la makala ile kwa CCM ilikuwa ni kuonyesha kwamba CCM inasinyaa kwa kupoteza viti vitatu vya udiwani ilivyovipata katika uchaguzi wa mwaka 2010 wakati chama hiki kilikuwa kimejipatia ushindi wa asilimia zaidi ya 75.
Kwa upande wa CHADEMA kosa la makala ile ilikuwa ni kuonyesha kwamba ukuaji wa chama hiki ulikuwa ni mdogo ukilinganisha na hamasa iliyokuwapo mitaani. Kwamba ukisikiliza mazungumzo ya kawaida mitaani ni kama vile CHADEMA ilikuwa inakwenda kushinda kwa tsunami kama uchaguzi ungefanyika kesho. Lakini ushindi ambao CHADEMA inaupata katika chaguzi ndogo za udiwani na vijiji haifanani na hamasa iliyopo mitaani kuhusu ‘kupendwa’ kwa chama hiki.

Katika makala haya narejea tena maoni yangu kuhusu kuendelea kusinyaa kwa CCM na kukua kwa CHADEMA kwa kurejea matokeo ya udiwani katika kata 22 yaliyotolewa Jumapili ya Juni 17, 2013. Katika makala hatanaonyesha kwamba taswira ya CCM katika chaguzi ndogo imebadilika sana kutoka enzi zile zikisimamiwa na Mzee John Malecela, maarufu katika chaguzi hizi kama ‘tingatinga’ hadi enzi hizi ambazo msimamizi mkuu wa chaguzi ndogo za CCM ni kijana mwenye kiburi na dharau ya madaraka, Mwigulu Nchemba.
Itakumbukwa kwamba uchaguzi uliomalizika juzi ni wa pili kufanyika kwa mwaka huu. Uchaguzi mwingine kama huu ulifanyika Februari ukihusisha kata 29. Katika uchaguzi huu CCM ilipoteza kata nne ilizoshinda katika uchaguzi wa mwaka 2010, ikiwa ni takribani mwaka mmoja tangu uchaguzi huo ufanyike. Kwa upande wa upinzani, CHADEMA walifanikiwa kunyakua kata mpya tatu na kulinda kata yake moja iliyoshinda katika uchaguzi wa mwaka 2010. TLP walifanikiwa kutetea kata yao moja waliyoshinda katika uchaguzi wa mwaka 2010. Ndio nikasema katika makala yangu kwamba ni uzuzu wa kisiasa kwa viongozi wa CCM kutamba kwamba wameshinda kwa asilimia 75 wakati mmepoteza kata mlizokuwa mmeshinda kipindi kifupi tu kilichopita. Aidha, ni kuridhika kitoto kwa upande wa viongozi wa CHADEMA kushangilia ushindi wa kata tatu katika kipindi ambacho upepo na hamasa ya kisiasa inakipendelea zaidi chama hicho kuliko chama chochote hapa nchini kwa kiwango ambacho hakijapata kutokea tangu mfumo wa vyama vingi uanze.
Sasa katika uchaguzi uliomalizika juzi, katika kata 22 zilizokuwa zinashindaniwa, kata 21 zilikuwa zinashikiliwa na CCM na kata moja tu ndiyo ilikuwa chini ya CHADEMA. Matokeo yanaonyesha kwamba CCM wameshinda katika kata 16 na CHADEMA wameshinda katika kata tano mpya na kutetea ushindi katika kata yao moja waliyokuwa wameshinda mwaka 2010. Ndio kusema mwaka huu pekee, CCM wameshapoteza viti vya udiwani tisa na CHADEMA wameweza kunyakua viti vipya vya udiwani nane na hawajapoteza hata kiti kimoja. Ukiangalia idadi ya kura, katika uchaguzi uliomalizika juzi, CHADEMA walipata jumla ya kura 14,258 sawa na asilimia 47 na CCM walipata jumla ya kura 16,117 sawa na asilimia 53. Kwa matokeo haya utaona kwamba ushindi wa CCM katika udiwani umeporomoka kutoka asilimia zaidi ya 80 katika uchaguzi wa mwaka 2010 hadi asilimia 53 ndani ya mwaka mmoja. Ndio maana nasema ni uzuzu wa kisiasa kwa viongozi wa CCM kuitisha mkutano wa waandishi wa habari kwa ajili ya kutangaza ushindi ambao kimsingi haupo.
Ukiangalia takwimu za matokeo ya chaguzi za udiwani za hivi karibuni utaona kwamba ule uwezo ambao CCM ilikuwa nao wa kutamba katika chaguzi ndogo unaporomoka kwa kasi. Wafuatiliaji wa mambo ya siasa hapa nchini watakumbuka kwamba kwenye chaguzi ndogo za vijiji na udiwani katika sehemu nyingi CCM ilikuwa ikipita bila kupingwa. Jambo hili limepotea kabisa na sasa vyama vya upinzani, na hasa CHADEMA, wana uwezo wa kusimamisha wagombea katika kila ngazi katika pembe zote za nchi. Aidha, ule ubabe wa CCM wa kujitangazia ushindi wa kishindo umepotea ghafla na sasa chama hiki kinashangilia kila aina ya ushindi hata pale ambapo wametetea ushindi waliokuwanao. Kwa kifupi, taswira ya CCM inafubaa na chama kinaanza kukataliwa katika maeneo ambayo hakuna mtu angetarajia kama tulivyoona huko Ifakara na Iseke.


