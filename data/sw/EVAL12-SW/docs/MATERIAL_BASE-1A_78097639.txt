
Cord wapinga Mswada mpya kuhusu usalama
CHARLES WASONGA Na CAROL AGOSA
MASENETA wa muungano wa Cord wamepinga Mswada unaolenga kubadilisha sheria za sekta ya usalama nchini wakisema unahujumu haki za kikatiba za raia.
Wakiongozwa na Bw Moses Wetang’ula (Bungoma) viongozi hao walitaja Mswada huo uliowasilishwa na serikali bungeni Jumanne kuwa dhalimu na wakatisha kupeleka kesi kortini kupinga sheria hiyo iwapo Rais Uhuru Kenyatta ataiidhinisha.
“Sisi kama viongozi hatuwezi kukubali Mswada kama huu ambao kimsingi unaondoa haki za kibinadamu ambazo Wakenya walilipigania kwa zaidi ya miongo miwili wakitetea Katiba hii ya sasa ambayo inalinda haki hizo.
Kisingizio kwamba hatua hiyo itasaidia vita dhidi ya ugaidi si kweli. Watu wasio na hatia ndio wataumia zaidi,” Bw Wetang’ula akaambia wanahabari kwenye majengo ya Bunge jana.
Alisema kuzorota kwa usalama nchini kunasababishwa na uzembe wa vikosi vya usalama na ufisadi wala sio kasoro katika sheria za usalama.
Maseneta wengine waliokuwa wameandamana naye ni Amos Wako (Busia, ODM), Bonny Khalwale (Kakamega, UDF), James Orengo (Siaya), Johnstone Muthama (Machakos, Wiper) na Mutula Kilonzo Junior (Makueni, Wiper).
“Mashambulizi ya Mandera na yale ya Mpeketoni yalitokana na uzembe wa vikosi vya usalama. Ni wazi pia kwamba baadhi ya maafisa wa polisi hupokea hongo kutoka kwa wahalifu, hasa magaidi, na hivyo kuwaruhusu kupata nafasi ya kuwadhuru Wakenya,” akasema Bw Wetang’ula akitetea pendekezo la magavana la kugatuliwa kwa sekta ya usalama.
Akiwasilisha Mswada huo, kiongozi wa wengi katika Bunge la Kitaifa Aden Duale alisema una vipengee vinavyofanikisha juhudi za serikali za kupambana na ugaidi, ambao umekuwa kero kubwa la usalama nchini.
Wakati huo huo, Mwenyekiti wa Baraza la Magavana, Isaac Ruto amepinga sheria hiyo mpya.
“Sheria katili haziwezi kuimarisha usalama. Badala yake BW Wetang’ula zitakuza ugaidi na upinzani zaidi, na mwishowe kusababisha madhara. Si sheria zilizo na tatizo…tuliporekebisha katiba tulitaka haki zaidi kwa Wakenya…tusirejelee mbinu za kale kudhibiti usalama,” alisema Bw Ruto.
Mswada huo unanuia kuzuia sehemu za ibada kutumiwa kukuza magaidi, kuharamisha mafunzo ya misimamo mikali ya kidini na kuwaadhibu wale wanaonuia kupokea mafunzo ya kigaidi nje ya nchi.
Hata hivyo, ikipitishwa sheria hiyo itaingilia uhuru wa kujieleza, haki ya kutoingiliwa na uhuru wa vyombo vya habari.
Bw Ruto alitahadharisha dhidi ya kuwanyima Wakenya haki zao kwa jina la kuimarisha usalama.
“Suluhu ni kuingiliana zaidi na jamii ili kuongeza kiwango cha kuhusika kwa wananchi katika usalama,” akasema Bw Ruto 


