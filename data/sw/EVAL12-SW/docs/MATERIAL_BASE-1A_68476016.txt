
Ali Awadh: Mmiliki wa Lake Oil aanza kutajwa na Forbes
Sep 29, 2016

KUKUZA biashara hadi kufikia mtaji wa dola milioni moja (shilingi bilioni mbili za Tanzania) ni kazi ngumu. Kujenga utajiri wa dola milioni moja ni kazi kubwa vilevile.

Lakini, iwapo utafanikiwa kujenga biashara yenye thamani ya dola milioni moja barani Afrika ukiwa na umri wa miaka ishirini ama thelathini basi unahitaji pongezi kubwa. 

Tangia mwaka 2012, jarida maarufu la Forbes limekuwa likijaribu kutafuta wajasiliamali wenye umri chini ya miaka 39 barani Afrika, ambao hawafahamiki lakini mwenendo wa biashara zao unaashiria kuwa siku moja wataonekana.

Kwa upande wa Tanzania, jarida hili limeshamtaja Mohammed Dewji (MO) ambaye mwaka jana alitangazwa kuwa ni miongoni mwa matajiri mwenye umri wa mdogo barani Afrika. Pia yumo S.S Bakhressa ambaye ametajwa kuwa anashika nafasi ya pili kwa utajiri hapa nchini.

Mbali na MO, jarida hilo sasa limeanza kumtaja Ally Edha Awadh, Mtanzania mwenye umri wa miaka 33 na mmiliki wa kampuni mbalimbali zinazofanya biashara za mafuta na usafirishaji katika nchi mbalimbali za Afrika Mashariki na kati.

Awadh ambaye ni mwanzilishi na Afisa Mtendaji wa kampuni tanzu ya Lake Oil, anatajwa kuwa ni mmoja wa wafanyabiashara Afrika Mashariki anayekuwa kwa kasi zaidi hasa kwenye sekta ya nishati pamoja na usafirishaji.

Awadh ambaye alianzisha kampuni hiyo akiwa ni kijana mdogo mwenye umri wa miaka 23 mwaka 2006 baada ya kupata leseni ya kuagiza na kuuza mafuta ya petrol katika soko la ndani la Tanzania.

Lakini baada ya muda mfupi, mafanikio ya Awadh yaliongezeka zaidi. Hivi sasa Lake Oil Group ni moja ya kampuni tano kubwa zinazojishughulisha na usambazaji wa mafuta nchini pamoja na nchi za Zambia, Burundi, Rwanda na DR Congo.

Kampuni hiyo yenye kituo cha kuhifadhi mafuta kilichoko Kurasini, jijini Dar es Salaam ambacho kina uwezo wa kuhifadhi lita milioni 35 ya mafuta.

Pia mfanyabiashara huyo ambaye huenda hivi karibuni akaingia kwenye orodha ya matajiri vijana barani Africa bya Forbes pia anamiliki kituo kingine cha kuhifadhi mafuta mkoani Mbeya, kwa ajili ya mikoa ya nyanda za juu kusini.

Mbali na biashara ya mafuta, Awadh pia anamiliki kampuni ya Lake Trans, ambayo ina zaidi ya maroli 500 yanayofanya usambazaji wa mafuta kwenye nchi mbalimbali za jirani.

Imeelezwa na jarida la Forbes kwamba miaka mitatu iliyopita, kampuni ya Lake Oil Group ilikuwa inarekodi mauzo ya dola milioni 600 (shilingi trilioni 1.2) kwa mwaka.

Kwa mauzo hayo ya mwaka, inatarajiwa kuwa baada ya miaka kadhaa ijayo, huenda Lake Group ikawa ni miongoni mwa kampuni kubwa Tanzania itakayokuwa imeenea kwenye soko la ukanda wa Afrika Mashariki na Kati.

Kwa Mujibu wa Forbes, Lake Group ni miongoni mwa kampuni zinazokua kwa kasi sana kwenye ukanda wa Afrika Mashariki na Kati hasa kwenye sekta ya nishati na usafirishaji.

Vile vile, Awadh anamiliki kampuni za Lake Gas ambayo inasambaza gesi ya kupikia, Gulf Cement inayosambaza saruji na nyingine iitwayo African Inland Container Depot, ambayo inahusika kuhifadhi kontena kutoka bandarini.

Awadh anasema mafanikio hayo yote ni kutokana na kutoa huduma nzuri yenye viwango vinavyotakiwa na mteja pamoja na kufanya biashara isiyo ya ubabaishaji.

Dira ya Lake Group ni kuwa kampuni ya kimataifa inayotoa huduma zenye viwango vya kimataifa na huduma hizo ni salama, za uhakika na inayojali thamani ya fedha ya mteja.


