
Yanga yapania kuvunja mwiko wa Coastal Nov 09, 2012

WACHEZAJI wa timu ya soka ya Yanga, wamesema kwamba sasa wanajipanga kwenda kuvunja rekodi ya Coastal Union kutofungwa kwenye Uwanja wao wa nyumbani,
Mkwakwani, Tanga Jumamosi wiki hii wakakapomenyana nao katika mchezo wa Ligi Kuu Tanzania Bara.

Akizungumza kwa niaba ya wenzake, nahodha msaidizi wa timu hiyo, Nadir Haroub Ally ‘Cannavaro’ alisema kwamba wanataka kustawisha uongozi wao kwenye ligi hiyo kwa kuwafunga Coastal.

Alisema wanajua Coastal ni timu nzuri na wanatarajia upinzani katika mechi hiyo, ila ameonya Yanga ya sasa ni tishio na wachezaji wako vizuri ‘ile mbaya’.

“Kwa kweli mimi na wachezaji wenzangu tunamshukuru mwalimu mpya (Ernie Brandts) kwa kutupa vitu vipya na muhimu. Timu yetu imebadilika na kila mtu anaona sasa. Wale Coastal si hawafungwi kwao wale, sasa sisi tutakwenda kuwafunga pale pale, tena kipigo kikali,” alisema.

Lakini pia habari za ndani kutoka Yanga zinasema kwamba tayari wachezaji wameahidiwa donge nono iwapo watashinda mechi hiyo.

Wachezaji hao, walizawadiwa Sh. Milioni 15 kwa ushindi wa mabao 2-0 dhidi ya Azam FC juzi katika Ligi Kuu ya Vodacom Tanzania Bara, kwenye Uwanja wa Taifa, Dar es Salaam.

Ushindi huo, uliifanya Yanga iongoze Ligi Kuu kwa kufikisha pointi 26, ikiwa imebakiza mechi moja ya mzunguko wa kwanza dhidi ya Coastal mjini Tanga, ikifuatiwa na Simba yenye pointi 23, ambayo juzi ilifungwa 2-0 na Mtibwa Sugar mjini Morogoro.

Iddi Pazi adai Kaseja ameshuka kiwango KIPA wa zamani wa Simba na aliyekuwa kocha wa makipa wa timu hiyo, Iddi Pazi
‘Father’ amesema kwamba uwezo wa kipa namba moja wa sasa klabu hiyo umeshuka na tiba yake anaijua.

“Kaseja uwezo umeshuka kidogo, kwa sababu daktari wake sipo pale, Simba wakinirudisha kazini, Kaseja atafufua makali yake na atakuwa hafungiki kwa urahisi,” alisema Pazi.

Pazi ameushauri uongozi wa Simba umrejeshe kazini ili aokoe kipaji cha kipa huyo bora, miongoni mwa walinda milango bora kuwahi kutokea Tanzania.

Kwa sasa, kocha wa makipa wa Simba ni kipa mwingine wa zamani wa Simba, James Kisaka ambaye alipewa kazi hiyo baada ya Pazi kwenda Oman. Lakini kwa sasa Pazi amemaliza mkataba wake Oman na yupo nyumbani kwake, Majumba Sita, Ukonga, Dar es Salaam.

Katika mechi 12, Kaseja amefungwa mabao 10 kwenye Ligi Kuu ya Bara msimu huu, kitu ambacho si kawaida yake katika misimu iliyotangulia, ingawa hiyo inaelezwa inachangiwa hata na ubutu wa safu ya ulinzi ya sasa wa timu hiyo.


