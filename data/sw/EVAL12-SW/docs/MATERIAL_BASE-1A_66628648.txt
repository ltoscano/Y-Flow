

Na Pendo Fundisha, Mbeya
KWA miaka kadhaa sasa Hospitali ya Wazazi ya Meta iliyopo mkoani Mbeya imekuwa kimbilio la wajawazito wenye matatizo kwa kipindi chote cha ujauzito wao na hata nyakati za kujifungua.
Lakini kuna uwezekano wa hali hii kutoweka ikiwa hatua za haraka na za lazima za kuiongezea uwezo hospitali hiyo hazitachukuliwa.
Kihistoria, hospitali hiyo ilijengwa mwanzoni mwa miaka ya 1950 na wamisionari, lengo kuu likiwa ni kuifanya taasisi yenye kuhudumia wagonjwa wa Kifua Kikuu katika Mkoa wa Mbeya pamoja na maeneo ya jirani.
Wakati wa ujenzi wa taasisi hiyo, Mkoa wa Mbeya ulikuwa na wakazi wanaokadiriwa kufikia 200,000 tu.
Mwaka 1985, serikali iliichukua rasmi hospitali hiyo na kuifanya mahususi kwa ajili ya huduma za kinamama wajawazito.
Umuhimu wa hospitali hii kwa wakazi wa Mbeya pamoja na mikoa ya jirani ya Iringa, Ruvuma, Rukwa, Katavi, Njombe na Songwe, umekuwa mkubwa na wenye manufaa kwa mamia kama si maelfu ya kina mama katika ukanda huu.
Serikali kwa nyakati tofauti imejitahidi kuwekeza nguvu za kutosha kuhakikisha kuwa huduma zitolewazo hospitalini hapo zinakuwa ni za kiwango cha juu na hivyo kupunguza vifo vya kina mama vilivyokuwa vikitokana na matatizo ya uzazi, pamoja na watoto wachanga.
Hata hivyo eneo moja ambalo serikali imelisahau ni lile la kutanua miundombinu ya hospitali hii hususan upande wa majengo. Tangu serikali iichukue hospitali hii jambo kubwa ambalo limekuwa likifanyika kwa upande wa miundombinu yake ni ukarabati tu wa majengo yaliyokuwepo. Majengo pekee ambayo yameongezwa ni yale ya benki ya damu salama na kliniki ya watoto ambayo nayo bado ni ndogo.
Kwa ambaye anaweza kutembelea hospitali hii, jambo moja ambalo ni rahisi kwake kulishuhudia ni ubora na usafi wa eneo hilo, ingawa hili ni lenye kuonekana kwa mtu anayepita nje ya vyumba vya kutolea huduma hospitalini hapo. Kwa anayeingia ndani ya vyumba hivyo, hali ni tofauti sana.
Ni yenye kusikitisha na kuhuzunisha na zaidi ya yote inahatarisha si tu kina mama wanaokwenda kupata huduma hospitalini hapo bali hata watoto wanaozaliwa na wajawazito hao.
Ikiwa na wodi nne tu zilizo rasmi kulaza wagonjwa, hospitali hii haionekani kwa namna yoyote ile kuwa katika hali ya kuweza kuhudumia idadi kubwa ya wagonjwa wenye kuhitaji huduma zake. Idadi hii ya wodi, ilikuwa sawa kwa wakati ilipokuwa inajengwa, ambapo mkoa ulikuwa na wakazi takribani laki mbili tu.
Hivi sasa hospitali hii inatoa huduma kwenye eneo ambalo idadi ya wakazi wake inakadiriwa kuwa milioni nane.
Ongezeko hili la idadi ya watu, ni mara 40 ya idadi ya watu waliokuwepo wakati hospitali hii inajengwa, na kwa namna yoyote ile itakuwa ni kujidanganya kuwa ukarabati tu wa majengo na miundombinu iliyopo, vinaweza kukidhi mahitaji ya idadi hii ya wahitaji huduma.
Wakati hospitali nyingi kubwa nchini zikiwa zinakabiliwa na tatizo sugu la wagonjwa kulundikana katika wodi moja huku wengi wakilala chini, hali ni mbaya zaidi katika hospitali hii ya Meta, kwani wapo wagonjwa ambao hata nafasi ya kujibana wakalala chini wanaikosa.
Hospitali hii ambayo ni kitengo cha Hospitali ya Rufaa ya Kanda ya Nyanda za Juu Kusini, iliyoko jijini Mbeya, ina wodi nne tu zenye vitanda 120 vya watu wazima sawa na vitanda 30 kwa kila chumba. Vitanda hivi vilitarajiwa kutumika kulaza wagonjwa 120 tu.


