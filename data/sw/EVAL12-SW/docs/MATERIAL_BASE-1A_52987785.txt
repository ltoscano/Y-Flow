
Matamshi ya viongozi yanagawanya Wakenya
Na HUGHOLIN KIMARO
Matamshi MIZOZO tunayoshuhudia baina ya Serikali na Muungano wa Upinzani CORD inaendelea kuiharibia nchi yetu sifa na inahitaji kuzimwa mara moja na kwa gharama yoyote iwayo.
Sasa hivi, CORD wanalalamikia kwamba wamehusishwa na magaidi hasa baada ya kiongozi wa walio wengi bungeni, Aden Duale, kusema kwamba wanachama wa CORD na magaidi wa Al-Shabaab wanazungumza lugha ya namna moja. Nilivyomwelewa mimi kiongozi huyo ni kwamba kila mara Upinzani umekuwa na tabia ya kutoa matamshi ya kubomoa badala ya kujenga.
Tabia ya kuikosoa Serikali katika kila wanalofanyia wananchi bila kutafuta njia mbadala za kutekeleza matakwa ya wananchi na taifa ndiyo iliyomfanya Bw Duale kutamka hayo. Kiongozi huyo anaona matamshi hayo kama njia tu ya Upinzani ya kujitafuatia umaarufu kwa njia ya mkato kabla ya uchaguzi mkuu ujao wa 2017.
Wakenya wengi tunaelekea kuafikiana na wale wenye fikra hizo na itakuwa vigumu kuzibadilisha.
Yamkini kuna viongozi kadhaa wa Upinzani ambao hawajawahi kuufurahia utawala wa Rais Uhuru Kenyatta tangu aapishwe kuongoza nchi hii. Hawa wanajitahidi usiku na mchana kuhakikisha kwamba Serikali yake imeyumba ili waone vile wanavyoweza kuridhisha nyoyo zao.
Hao ndio wanaongea vile watakavyo, wasijali kama hii nchi iko salama ama la, wasingetaka kuona uchumi wetu ukiimarika au la. Kwao, suala la usalama ni la Serikali pekee. Al - Shabaab hawaangushwi nchini wakiwa ndani ya magunia. Wanaingia nchini kupitia katika mipaka yetu na kuishi miongoni mwetu. Mbona tusiwafichue? Nadhani pana mkono wa baadhi ya wananchi wanaojua mengi kuhusu mauaji yanayotekelezwa na majambazi hawa lakini hawawezi kuwafichua.
Kisa na maana ni kwamba wanataka Serikali ionekana wazi kwamba imeshindwa kudhibiti uhalifu nchini. Hizi ni fikra za kibinafsi, za kisaliti na za kinyama! Wengi wa hawa viongozi wanaoikosoa Serikali ya Jubilee ni wale wale waliosambaratisha uchumi wa taifa hili walipokuwa mamlakani miaka ya nyuma. Hivyo basi, kimaadili hawafai kabisa kusema lolote kwa sasa. Najua watadai kuwa katiba inawapa uhuru wa kutoa maoni yao. Lakini Katiba haiwahimizi kutoa maoni yasiyo na mwelekeo! Sharti tuangalie, tupime kwa makini na hatimaye tujue la kusema na kutenda. Viongoze wawe wa upande wa serikali au upinzani wadhibiti ndimi zao. 


