Hashim Thabit zaidi ya Kikwete, Zitto zaidi ya Diamond
Nov 23, 2013

ANA kwa ana, ni vigumu kupata fursa ya kukutana na kuzungumza na Rais Barack Obama, Papa Francis, Beyonce au Lionel Messi…..lakini, shukrani kwa mtandao wa kijamii wa twitter, unaweza kuwasiliana na watu hao.

Huu ni mojawapo ya mitandao mbalimbali ya kijamii iliyopo hapa duniani kwa sasa. Hii ni mitandao ambayo watu wanakutana, kuzungumza na kuchangia habari au taarifa kuliko wakati mwingine wowote kwenye historia.

Ukitaka kujua nguvu ya mitandao ya kijamii, unapaswa kusoma takwimu hizi. Watumiaji wa mtandao wa kijamii wa facebook wanakadiriwa kufikia bilioni 1.4 kwa takwimu za Agosti, mwaka huu kupitia taasisi ya Static Brain.

Watu bilioni 1.4 ni idadi takribani sawa na Wahindi wote duniani. Ni idadi kubwa kuliko watu wote weusi (si Waafrika peke yao) waliopo duniani. Hii pia ni sawa na asilimia 11 ya watu wote waliopo kwenye ulimwengu huu.

Wakati zamani watu walikuwa wakisubiri magazeti au redio ziwape taarifa, siku hizi wanapata taarifa muda uleule kupitia mitandao hii. Ni miezi miwili iliyopita, taasisi ya Brooklyn ilitoa habari kwamba zaidi ya asilimia 50 ya Wamarekani hupata taarifa zilizotokea wakati huohuo (Breaking News) kupitia mitandao hii.

Hata hivyo, katika mitandao yote hiyo, hakuna mtandao unaokua kwa kasi kuliko ule wa twitter. Kila mtu maarufu unayemfahamu hapa duniani, yumo katika mtandao huu. Leo, nataka kuwapa picha ya mtandao wa twitter kwa hapa Tanzania. 

Nani wanatumia twitter?

Karibu watu wote maarufu hapa nchini wamo katika mtandao huu. Kuanzia wanasiasa, watendaji wa serikali, sekta binafsi, wanamichezo, wasanii, wakulima, walimu, wanafunzi na watu wa kada zote.

Uzuri wa twitter ni kwamba unaweza kufahamu mtu na shughuli zake. Anavyowaza, changamoto zake za maisha na mtazamo wake kuhusu masuala mbalimbali. Hapa, kila mtu yuko huru kusema anavyojisikia.

Katika utafiti ambao nimeufanya kwa siku chache zilizopita (nitaomba mwenye taarifa sahihi zaidi anikosoe), nimeweza kukusanya orodha ya watu wanaoongoza kwa kuwa na wafuasi wengi zaidi kupitia mtandao huu. Ifuatayo ndiyo orodha yenyewe ya 10 bora na nimeipanga nikianza na mwenye wafuasi wengi zaidi.

Hasheem Thabeet (wakati akiwa jirani yangu pale Sinza alikuwa akijulikana kwa jina la Hashim Thabit lakini limebadilika alipokwenda kucheza mpira wa kikapu kule Marekani), Jakaya Kikwete (sijakosea, ndiye huyu huyu Rais wa Tanzania), Zitto Kabwe, Ambwene Yesaya, January Makamba na Hamisi Mwinjuma (mwanaFA).

Wengine ni Joseph Haule (Profesa Jay), Diamond, Dj Choka, Reginald Mengi (huyo huyo unayemjua) na Mohamed Dewji (Mo).

Thabeet ana wafuasi 132,200 (hadi juzi Jumatatu), huku Kikwete akiwa na wafuasi 122,233 na Zitto ana wafuasi 77,734.

AY si tu kwamba ameongoza wasanii na watu maarufu hapa nchini lakini ana kitu cha ziada alichoandika kwenye wasifu wake (profile). Wakati wasanii wengine wakiishia tu kujieleza wao ni akina nani, AY amekwenda mbali hadi kueleza namna anavyouza kazi zake kupitia i-tunes.

Pengine wapo wasanii wengine wanaouza kazi zao huko lakini ni mtoto huyu wa Kinyakyusa pekee ambaye ametumia fursa hii ya twitter kujitangaza.

Si ajabu kwamba yeye pia ni miongoni mwa wasanii wachache wa Kitanzania wanaoheshimika kimataifa.

Ukisoma maelezo ya Rais Kikwete kwenye safu yake, utabaini mapenzi yake ya wazi kwa Chama Cha Mapinduzi. Anafuatilia watu wanane tu katika mtandao huo na hiyo inajumuisha pia akaunti ya twitter ya chama chake na ile ya Umoja wa Vijana wa CCM.

Watu binafsi anaowafuatilia ni Balozi wa Tanzania nchini Uingereza, Peter Kallaghe, Naibu Waziri wa Maliasili na Utalii, Lazaro Nyalandu, Makamba na Mohamed Dewji. 

Watu wote hao anaowafuatilia ama aliwahi kufanya nao kazi kwa karibu au bado anafanya nao kazi. Mtu mmoja tu ambaye jina lake limenipa tashititi ya kumfahamu zaidi kutokana na kuwako kwake kwenye orodha ya JK ni Mbunge wa Kigamboni (CCM), Dk. Faustine Ndungulile.

Halafu, ingawa watoto wa Kikwete; Ridhiwani na Miraji, wako kwenye twitter, Mwenyekiti huyu wa CCM wala hawafuatilii… Kwa nini, anajua mwenyewe. Lakini haya ndiyo mambo ya twitter.

Kwa kufuatilia tweet za watumaji, wanasiasa wawili – Makamba na Zitto, wamejijengea sifa ya kuandika mambo yanayoelimisha. Mara zote wamekuwa wakibandika mitazamo yao kuhusu mambo mbalimbali na kunukuu vyanzo vya mambo kutoka katika mitandao mingine.

Mwanamuziki maarufu wa Bongofleva, MwanaFA yeye amenishangaza kwa idadi ya tweets zake (tweet ni pale mtu anapoweka ujumbe kwenye tweeter). Huyu nguli ana tweet 33,490.


