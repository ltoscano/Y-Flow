Haya matokeo ni sawa na sisi akina dada tunavyotumia dawa kuongeza makalio yetu
Jul 24, 2014

Kwa Waziri wa Mikiki na Makeke,
Uzitoni Street,
Bongo.
Mpenzi wa enzi,
HUJAMBO mume wangu mtarajiwa, pamoja na mashemeji na mawifi watarajiwa?
Ungejua nilivyo na hamu ya kujiunga rasmi na mtandao huo wa mpenzi wangu! Naam natangaza nia, sasa nangoja kamati kuu itanikamataje kwa hilo tehe tehe tehe.
Hapa maisha yanaendelea kama kawaida. Bosi anatamba kuhusu sera ya elimu.
‘Hebu tazama matokeo. Watu kazi yao kukosoa, kukosoa tu, lakini ukweli ni kwamba sasa tunaanza kuona matunda ya sera zetu. Wengi zaidi wanaenda shule na sasa wana cheti cha kuthibitisha ubora wao.’
Safari hii Binti Bosi hakutaka kubisha hadharani lakini baadaye aliniambia.
‘Unajua Hidaya haya matokeo ni sawa na sisi akina dada tunavyotumia dawa kuongeza makalio yetu.’
‘Eti nini dada?’
‘Ndiyo. Lengo ni kuwavutia watu na makalio makubwa sasa, lakini athari zake hapo mbele hazijulikani kabisa. Tena kuna hatari ya makalio hayo kupasuka na kuleta hali mbaya kabisa.’
Nilisikia kichefuchefu mpenzi.
‘Lakini dada …. Mmmmh.’
BB alicheka tu.
‘Kweli inatia kichefuchefu Hidaya. Hebu fikiria. Iwapo watu wamefaulu kihalali ni sawa. Hata wakienda chuo kikuu hapa au ughaibuni, wataonyesha umahiri wao.
Lakini kama wamepitishwa ili kukidhi sababu fulani ya kisiasa, mwisho watajiharibia wenyewe, hasa wanaoenda katika vyuo makini, na watachafua hali ya hewa kwa ajili ya wote wanaofuata. Na wewe ungependa kweli kuvuka daraja lililojengwa na mtu mwenye cheti feki, au kutibiwa na daktari ambaye amebebwa tu na mfumo wa elimu.’
‘Ni kweli dada. Lakini ninawafahamu wengi wenye akili sana ambao walikosa bahati ya kwenda kwenye shule yenye walimu na vitabu. Kwa kuwa wana akili wataweza kutumia nafasi nyingine vizuri sana.’
BB akaniangalia.
‘Na wewe nawe Hidaya, naona wewe ni mmojawao. Sijui kwa nini usingetafuta kuendelea kusoma na wewe.’
Nilitaka kumwambia mambo mengi hapa mpenzi, lakini niliamua kunyamaza maana mabosi ni mabosi tu. Nikisema nataka hivyo naomba nafasi ya hata masaa mawili kila siku na akimwambia mama yake, si itakuwa jehanam. Bora Mama Bosi aseme mwenyewe. Na baada ya hapo, kwa kiasi fulani, hata BB alithibitisha hilo.
‘Unajua Hidaya inakera pia. Mtu anaenda shule nzuri, anasoma kwa bidii zote, kisha anapewa matokeo sawa na mtu aliyebebwa tu. Na tunaposhindania nafasi nyingine, tunaanza wote tukiwa sawa.’
Unaona mpenzi. Kumbe shida yake BB ni kwamba fursa zake zinaingiliwa ingawa ninao uhakika kwamba bado ana fursa nyingine za kipekee kama vile nafasi ya baba yake. Bahati ya BB ni kwamba kweli ana akili na kweli anasoma lakini wengine mbumbumbu kuliko hata Hidaya mwenyewe.
Lakini suala lililotia fora wiki hii lilikuwa jingine kabisa. Alikuja Shemeji Bosi, yaani yule mama mwanaharakati kusalimia maana alikuwa amesikia MB anaumwa kidogo. Kawaida anapenda kuja kwa wakati ambao Bosi hayupo maana akimkuta, lazima ugomvi utokee. Lakini kwa bahati mbaya Bosi alikuwa nyumbani maana jana yake alikuwa amesherehekea ushindi wa chama kwa namna moja au nyingine hadi usiku wa manane.
Kwa hiyo alishindwa kuamka hadi saa nne na alipofanikiwa kutoa miguu kitandani akakuta kwamba anakabiliwa na matokeo makubwa sasa ya ulevi. Hivyo alikuwa anapambana na bakuli la pili la supu alipofika SB.
Basi ilibidi akaribishwe supu naye (maana nilikuwa nimeandaa supu ya ziada kwa kujua MMS ya sherehe ya jana) na wakaanza kuongea kidogokidogo. SB akaanza.
‘Unajua shemeji, kuna jambo moja linanikera sana.’
Bosi alijaribu kutania.
‘Usiniambie ni chama tawala.’
SB akacheka.
‘Labda shemeji lakini si moja kwa moja. Jana nilikuwa nimeenda kwenye Supasoko moja. Wakati natoka kundi dogo la watoto likanifuata na karatasi zao, eti wanataka mchango kwa ajili ya kwenda kutembelea mbuga za wanyama kama njia yao ya kumaliza shule.’
‘Kwani kuna ubaya gani?’
‘Kwanza si mahali pake, pili sikubaliani na wazo la watoto kukaa barabarani au wapi sijui, masaa na masaa. Dunia imeharibika na huwezi kujua litakalotokea. Na tatu, kwa nini tunawafundisha watoto wetu kuombaomba hivyo?’ 
‘Si kuombaomba. Na kuna ubaya gani wakitafuta pesa kwa lengo zuri?’
‘Kwani hakuna njia nyingine? Wewe ulikuwa skauti enzi za ujana wako?’
Bosi akacheka.
‘Hapana. Nilikuwa chipukizi miye.’
SB naye akacheka.
‘Ndiyo maana. Mimi nilikuwa skauti. Na kila mwaka tukitaka kufanya jambo fulani au kuhudhuria mkutano mkubwa wa maskauti, hatukuendesha harambee.


