
Simiyu aipigia Shujaa upatu kung'aa katika mkondo wa Wellington

BAADA ya Shujaa kufika nusu-fainali ya Cape Town Sevens mwezi jana, meneja wa timu ya raga ya wachezaji 15 kila upande Wangila Simiyu anayo imani kubwa itatesa zaidi Wellington Sevens hapo Januari 30-31. 
Simiyu, ambaye alitabiri vijana wa Benjamin Ayimba watafanya vyema Cape Town Sevens nchini Afrika Kusini, anaamini Kenya inayo uwezo wa kufika fainali jijini Wellington nchini New Zealand.
"Kunao mchanganyiko mzuri kikosini wa wachezaji wazoefu na chipukizi. Tulikaba miamba Uingereza na kupiga mabingwa wa Cape Town Sevens, Afrika Kusini, na sioni atakayetutisha katika kundi letu la Wellington Sevens. Niko na imani kubwa tutapanda kutoka nusu-fainali hadi fainali," Simiyu alieleza Taifa Leo Spoti kwa njia ya simu jana.
Afisa huyu alifurahishwa na mchango wa chipukizi Bush Mwale, Robert Aringo, Frank Wanyama na Nelson Oyoo katika duru za kwanza mbili zilizofanyika Dubai na Afrika Kusini. "Naona hatutakuwa na tatizo la urithi kwa sababu chipukizi wanajitokeza vyema sana kujaza wachezaji wanaoelekea kutundika daluga zao," alisema na kuongeza kuwa kujumuishwa kwa chipukizi mwingine Sammy Oliech kikosini kutaiongeza Shujaa nguvu zaidi.
"Hatutasahau mchango muhimu wa Oliech katika timu ya raga ya wachezaji 15 kila upande mwaka uliopita dhidi ya Ureno, Uhispania na katika mechi za Kombe la Afrika dhidi ya Zimbabwe, Tunisia na Namibia. Ni mchezaji mzuri sana na ninayo imani ataipa nguvu zaidi Shujaa," alisema.
Shujaa ilikita kambi katika shule ya kimataifa ya GEMS Cambridge wikendi kujinoa kwa duru ya Wellington. Itakutana na Canada, Australia na Ureno katika mechi za Kundi D za Wellington Sevens mnamo Januari 30.
Licha ya kundi hili kuonekana rahisi kuliko lile la Cape Town Sevens ambapo ilimenyana na Uingereza, Afrika Kusini na Zimbabwe, Shujaa italazimika kuwa macho. Australia na Canada zilipiga Kenya msimu wote uliopita na zitakuwa zikitafuta kuendeleza rekodi yao nzuri.
Duru ya Wellington itafuatwa na Sydney Sevens wiki moja baadaye. Kenya inakamata nafasi ya tisa kati ya 17 yaliyoshiriki duru mbili za kwanza ikiwa imejizolea pointi 20.
Kenya ilifika fainali ya Wellington Sevens mwaka 2013 na itakuwa mara ya pili katika historia ikiwa itafika hatua hiyo.
Mojawapo ya malengo ambayo Shujaa imeweka msimu huu ni kushinda angaa duru moja. Zimebaki duru nane baada ya Dubai na Cape Town kuchezwa.


