
Huruma ya SADC kwa M23 ya nini?
Dec 13, 2012

WAKUU wa Nchi za Jumuiya ya Maendeleo Kusini mwa Afrika (SADC), wamekubaliana kupeleka jeshi la pamoja kulinda amani Jamhuri ya Kidemokrasia ya Congo (DRC) na kudhibiti waasi wa kundi la M23 linalopingana na serikali.

Wakuu hao wamefikia uamuzi huo katika kikao chao cha siku mbili kilichofanyika jijini Dar es Salaam. Katika makubaliano yao yaliyosomwa na Mwenyekiti wa Kamati ya Ulinzi na Usalama ya SADC, Rais Jakaya Kikwete, wametaka waasisi wa M23 wasitishe mapigano.

Lakini mbali na hilo, kwa mujibu wa Katibu Mtendaji wa SADC, Dk. Tomaz Salomao, nchi za SADC zimelaani kundi la M23 kwa mashambulizi yake waliyokuwa wakiyafanya dhidi ya raia wasio na hatia.

Dk. Tomaz anakiri kuwa M23 wamekiuka haki za binadamu kwa kufanya ubakaji na unyanyasaji wa kijinsia dhidi ya raia wa DRC na
makundi mengine ya watu waliokuwa wakitoa msaada wa kibinadamu.

Kwa upande wetu, tunaunga mkono uamuzi huu wa SADC kushituka na kutumia rasilimali zake kulinda amani katika moja ya nchi wanachama wa jumuiya hiyo. Hata hivyo, tumeshitushwa na kushangazwa na uamuzi wa kutoa wito wa kutaka waasisi hao kutafuta muafaka na Rais Joseph Kabila wa DRC.

Inashangaza, kumsikia Dk. Tomaz kwa namna fulani anakiri kwamba waasi wa M23 wamekiuka haki za binadamu walipokuwa wakiendeleza mapigano hadi kuuteka mji wa Goma, huko DRC.

Sasa kama inaeleweka katika SADC na jumuiya ya kimataifa kwamba M23 wamefanya vitendo vya ukiukwaji wa haki za binadamu ni kwa nini, waasi hawa wakaribishwe Kinshasa kwa ajili ya mazungumzo ya amani badala ya kufikishwa kwenye vyombo vya sheria kwa vitendo vyao vya ukiukwaji wa haki za binadamu?

Kwa nchi inayoendeshwa kwa misingi ya sheria, uasi ni uhaini, ni kinyume cha sheria za nchi lakini pia ukiukwaji wa haki za binadamu maana yake ni ukiukwaji wa sehemu ya maazimio ya Umoja wa Mataifa (UN).

Swali la kujiuliza ni kwa nini waasi wanaitwa kwenye mazungumzo badala ya kukutanishwa na majaji wa Mahakama kujibu mashitaka? Kimantiki, kitendo cha SADC kukubali waasi wa
M23 kuzungumza ili wapewe nyadhifa fulani serikalini, maana yake ni kusahau au kupuuza machungu ya waathirika wa unyama wa waasi hao. Ni kupuuza machungu ya waathirika wa vitendo vya kubakwa, ni kuupuza uhai wa watu waliouawa bila hatia.

Na kimsingi, ni sawa na kuchochea uasi mwingine katika siku zijazo, watu wanaodhani wamekosa madaraka wanaweza kuyatafuta madaraka hayo kwa kuanzisha uasi wakijua watapata fursa ya majadiliano na hatimaye kuingia serikalini. SADC inapaswa kuhimiza hatua za kisheria dhidi ya waasisi wa M23 na si kuhimiza mazungumzo ya kutafuta amani.


