Mákalámbá yĕ yĕ te, "Bolúmbú mwăsí wa ngáí, útá ekómá yɔ̆ áwa na Kinshásá, ntɔ́ngɔ́ ya libosó tófánda malámu sé óyo ya lɛlɔ́. Ya sɔ̂lɔ́, libála lya bísó likómí sánzá nsambo, útá okómí na mabɔ́kɔ ma ngáí. Ndé ntángo nyɔ́nsɔ wâná, tofándí naíno ntɔ́ngɔ́ mɔ̆kɔ́ lokóla boye tɛ̂. Mikɔlɔ mínsɔ mya lomíngo, tokokɛndɛ ntɔ́ngɔ nyɔ́nsɔ o ndáko-Nzámbe. Ekozónga bísó, tokosálaka boyambi ya bandeko baye bakoyáka kotála bísó. Utá bôngó masoló ma bísó bábalé makosálemaka na ntɔ́ngɔ́ tɛ̂. Ndé masoló ma bísó bábalé lɛlɔ́ káka masálémí na ntɔ́ngɔ́ mpé tofándí lokóla lɛlɔ́ boye. Oyo ya mikɔlɔ ya pámba tokokí koloba tɛ̂ mpɔ̂ ngáí mobáli sé ntɔ́ngɔ́ nyɔ́nsɔ nákɛndɛ na mosálá."

Bolúmbú yĕ yĕ te, "Mákalámbá, mobáli wa ngáí, ndéngé níni ya efándeli ozalí koluka káti ya bísó bábalé mpɔ̂ ya ntɔ́ngɔ́@ Nakomɔ́naka sé ntɔ́ngɔ́ nyɔ́nsɔ ekobima yɔ̆, otíí sé mái na nzóto, ofáti bilambá ya yɔ̆, mpé osukólí mwâ monɔkɔ na biléi. Esílí wâná osímbí sé nkínga ya yɔ̆ mpé okɛí o mosálá. Na bopémi ya ngonga ya mói, okozóngaka na yɔ̆ na mbóka tɛ̂. Mokɔlɔ mɔ̆kɔ́ natúnáká yɔ̆ ntina níni. Olobáká te falánga opésaka mpɔ̂ ya biléi ekokí tɛ̂ ózónga koluka biléi mbala íbalé lokóla elobámí te moto álíya na mokɔlɔ mɔ̆kɔ́. Falánga yangó ekokí sé na biléi ya ngonga mɔ̆kɔ́ ya mpókwa. Mpé olobákí te atá bôngó tɛ̂, koyá ya mói mpé bozóngi bwa ngonga ya mói ekopésa bobúngisi bwa falánga míngi. Yangó wâná obóyí komímɔ́nisaka mpási míngi ya ókɛndɛ na ntɔ́ngɔ́, óyá na midí, ózónga lisúsu mosálá mpé ózónga o mbóka ntángo ya mpókwa. Utá wâná, omɔ́ní te sɔ́kí oyéí na mpókwa, okolinga lisoló tɛ̂ mpɔ̂ okozalaka kolɛmbɛ. Ndé okolingaka sé ózalaka na yɔ̆ na ndáko óyókaka nsango ya zulunále ná nsango ya ladió mpé na botángi babúku ba yɔ̆. Okolinga lisoló sé sɔ́kɔ́ okopésa ngáí malako. Yɔ̆ okoyébaka tɛ̂ te yɔ̆ mɔ̆kɔ́ ndé moto ozalí kobébisa mánsɔ mpé olingaka te ngáí na yɔ̆ tósolola lokóla lɛlɔ́ tɛ̂. Oyébí te bísó băsí tolingaka masoló míngi na mibáli ya bísó atá ya pámbapámba. O Nzámbe, mbúla enɔ́kaka atá na ntɔ́ngɔ́ nyɔ́sɔ́ boye mpɔ̂ te násololaka na mobáli wa ngáí ndɛ́ngɛ́ boyeeee!"

Mákalámbá yĕ yĕ te, "Bolúmbú mwăsí wa ngáí, mánsɔ malobí yɔ̆ mazalí sé nzelá mɔ̆kɔ́ malámu. Ndé bínó băsí bokosálaka sé mánsɔ makotíndama na mitéma mya bínó. Sɔ́kí bosálaka tŏ sɔ́kí mpé bolingaka kosála, mánsɔ makolekaka bínó na motó ndé ezalí likambo mosúsu."

Bolúmbú yĕ yĕ te, "Mánsɔ makolekaka bísó na mitó mpé na mitéma mazalí lokóla bóní bóni@"