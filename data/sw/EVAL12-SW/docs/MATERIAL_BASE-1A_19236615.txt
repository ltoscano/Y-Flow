Wanachama 40 CHADEMA wahamia ACT-Wazalendo

September 28, 2016

ZAIDI ya vijana 40 ambao ni wanachama wa Chama cha Demokrasia na Maendeleo (CHADEMA) Jimbo la Kalenga mkoani Iringa wamehamia Chama cha ACT-Wazalendo wakidai kuchoshwa na manyanyaso ya Mwenyekiti wa Kitongoji, Kata ya Kiwere, Bahati Mpagama (CHADEMA).
Wanachama hao walidai Kiongozi huyo amekuwa akiendesha shughuli zake kwa ubabe dhidi ya wana CHADEMA ambapo Mjumbe Kamati Kuu ya ACT-Wazalendo, mkoani Iringa, Chiku Abwao ndiye aliyewapokea wanachama hao.
Mapokezi hayo yalifanyika kwenye mkutano wa ndani uliofanyika kwenye kata hiyo ambapo Abwao aliwaeleza kuwa, wamefanya uamuzi mzuri kuhamia chama hicho kwa wakati sahihi.
“Mnakaribishwa katika chama chetu, nawaomba mwendelee kufanya kazi za maendeleo ya nchi, kukijenga chama ili kutetea masilahi ya Wa tanzania wanyonge,” alisema.
Wakizungumza kwa niaba ya wanachama wenzao, Aridi Mwano na Bishani Myovela walisema wamechoshwa na ubabe waliokuwa wakifanyiwa na Mpagama akidai alikuwa akiwagongea milango usiku na kutaka walipe sh. 25,000 za kuchangia madawati na ujenzi wa shule ya sekondari.
“Mbali ya kulipa fedha hizi, hakuna risiti tunayopewa ili tuweze kuamini mchango wetu umefika mahali sahihi,” walisema.
Akijibu tuhuma hizo, Mpagama alikanusha madai hayo akisema si yakweli kwani hakuwa akiwashinikiza kwa nguvu kwa sababu ya masilahi yake bali alikuwa akisimamia agizo la kuchangia madawati na majengo ya shule. Agizo hilo lilipitishwa kwenye mikutano halali ya Serikali ya Kijiji cha Kiwere ambapo yeye kama kiongozi anafuatilia kuhakikisha linatekelezwa na wananchi wote bila kujali vyama vyao au dini.


