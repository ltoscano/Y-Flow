
Bunge limegeuka soko la wazimu
ISHARA kuu ya taifa linaloporomoka ni raia kukosa imani na taasisi za kiserikali hasa bunge lenye hadhi na wajibu mkuu wa kuunda sheria za nchi. 
Ni aibu kubwa kwa Spika wa bunge la kitaifa Justin Muturi kuendesha shughuli za bunge chini ya ulinzi mkali huku mandhari ndani ya bunge yakiwa sawa na soko la wenda wazimu.
Yale yaliyoshuhudiwa jana katika bunge I hayajawahi shuhudiwa tena katika historia ya Kenya hata wakati kulikuwa na misimamo mikali ya kisiasa.
Ni bayana kuwa serikali ya Jubilee ilikuwa imeapa Mswada tata wa usalama upitishwe kabla ya makataa lakini hatua hiyo huenda ikawagawanya Wakenya hata zaidi.
Mzozo huo wa bunge uliopelekea kujeruhiwa kwa wabunge kadhaa unadhihirisha jinsi uongozi na viongozi wa sasa, wamepuuza sheria kwa matakwa ya kibinafsi.
Ukweli mchungu ni kuwa , mswada huo wa kisheria uliingizwa siasa hali iliyopelekea kupuuzwa kwa masuala muhimu yaliyopaswa kujadiliwa kabla ya kupitishwa na wabunge.
Cha kushangaza ni kuwa anayepaswa kuongoza shughuli za bunge na kulinda hadhi ya bunge ameshindwa kuchukulia majukumu yake kwa weledi bila kushawishiwa kisiasa.
Kwa nini Bw Muturi akubali wabunge kurushiana ngumu na maneno bungeni ilhali kuna sheria za kulainisha tofauti na kutoa nafasi ya majadiliano zaidi? Yaliyoshuhudiwa jana bungeni yalishusha hadhi ya bunge na bila kusita mtu wa kwanza kulaumiwa ni Spika Justin Muturi.
Uwezo wa Bw Muturi kudhibiti shughuli za bunge kitaaluma bila kuegemea upande wowote au pasi msukumo wa kibinafsi umekuwa ukitiliwa shaka na sarakasi zilizoshuhudiwa jana huenda zikaathiri sana utendakazi wake katika siku sijazo.


