
Rushwa hii CCM, hapana Nov 15, 2012

INAPOELEZWA kwamba chama tawala cha CCM kimepoteza mwelekeo, wapo wanasiasa nguli wa chama hicho wanaojifanya hamnazo na kuona kama hizo ni kelele za mfamaji au za debe tupu ambalo haliachi kutika.

Lakini mambo mengi yanayofanyika ndani ya chama hicho yanaashiria jambo hilo hilo na bado wanasiasa hao hawaoni maandiko yaliyoko ukutani na kuendeleza usanii ule ule unaokipotezea mwelekeo chama hicho. 

Enzi za Baba wa Taifa, Mwalimu Julius Nyerere chama cha TANU cha Bara kilichoungana na Afro Shirazi Party cha Visiwani kuunda CCM mwaka 1977, kilikuwa na ahadi kumi za mwanachama ambazo zilikuwa kama msahafu wa kufanya mambo yatendeke katika msitari ulionyooka na kukubalika.

Cha kusikitisha ni kwamba karibu yote yaliyoko katika ‘ahadi za mwanaTANU’ yanafanyika kinyume na vinara walio wengi wa kupindisha ahadi hizo ndiyo wanaoonekana kuwa ‘wajanja’ kiasi cha kufaulu kupata nafasi nyeti za kukiongoza chama hicho na Serikali kwa ujumla.

Ahadi ya nne ya mwanaTANU ilikuwa inasema: “Rushwa ni adui wa haki. Sitapokea wala kutoa rushwa.” Angalia kilichotokea katika chaguzi zote za jumuiya za CCM na nafasi nyingine ndani ya chama hicho. ‘Wajanja’ kadhaa ndiyo walioibuka kidedea katika chaguzi hizo.

Ahadi iliyofuata ya tano ilikuwa inasema: “Cheo ni dhamana, sitakitumia cheo changu wala cha mtu mwingine kwa faida yangu.” Kuna malalamiko mengi na hasa kwenye uchaguzi wa Jumuiya ya Vijana wa CCM kwamba kuna viongozi waliotumia vyeo vyao pengine pia na uwezo wao wa kipesa kuhakikisha wanaowataka kushinda uchaguzi huo wafanye hivyo kwa faida yao.

Mwenyekiti wa CCM, Jakaya Kikwete amekiri tatizo la chama hicho kugubikwa na rushwa katika chaguzi zake. Na kana kwamba hiyo haitoshi, amekiri pia kuwapo kwa makundi wakati Taifa linaelekea kwenye Uchaguzi Mkuu mwaka 2015. Makundi hayo yanakwenda kinyume na ahadi ya saba ya TANU inayosema nitashirikiana na wenzangu wote kuijenga nchi yetu.

Sisi tunasema kwamba mwenendo huu wa CCM si mzuri kwa mustakabali wa nchi yetu. Rushwa katika CCM iliyoshika dola inafanya maisha ya Wa tanzania wa kawaida kuwa magumu kwa vile vitendo vya rushwa vinasambaa kila mahali na kuonekana ni jambo la kawaida.

Haitoshi kukemea wala kulalamika kuhusu kuwapo kwa vitendo vya rushwa. Rushwa imeshakemewa na kulalamikiwa sana. Sasa tunataka kuona sheria ikichukua mkondo wake wakati tunapoelekea kwenye Uchaguzi Mkuu ujao ambao tunaamini utakuwa na mchuano mkali kupata safu nyingine ya uongozi wa Taifa letu.


