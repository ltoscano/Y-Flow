Hatari na changamoto zinazoukabili UKAWA
Jul 31, 2014 by Raia Mwema in Uchaguzi 2015

NI wazi kwamba Uchaguzi Mkuu ujao wa Tanzania unaotazamiwa kufanywa Oktoba 2015 utakuwa ni mtihani mkubwa kwa Chama cha Mapinduzi (CCM).
Kwanza utakosa uhalali iwapo vyama vikuu vya upinzani vitaususia kama vilivyoahidi kufanya endapo uchaguzi huo utafanywa kwa mujibu wa Katiba ya sasa.

Kwa hivyo mengi yatategemea jinsi vyama vya upinzani vitavyozicheza karata zao Tanganyika na Zanzibar.

Turufu kubwa iliyo mikononi mwa upinzani ni mkakati wa vyama vyake vikuu kuendelea kushirikiana ili viing’oe CCM kutoka kwenye madaraka. Vyama hivyo vilianza kushirikiana kwa dhati baada ya kutanabahi kwamba vitimbi vya kibabe vya CCM katika Bunge Maalumu la Katiba vinaweza vikalifikisha taifa pabaya na huenda vikasababisha vurugu na hata umwagaji wa damu.

Vitimbi hivyo vina lengo moja tu: kulilazimisha taifa liyakubali mapendekezo ya CCM kuhusu Katiba mpya, hasa pendekezo lake la kutaka muundo wa Muungano wenye serikali mbili uendelee.

Tangu vyama vya upinzani viungane na kuunda Umoja wa Katiba ya Wananchi (Ukawa) vimekuwa vikiahidi kwamba katika Uchaguzi Mkuu ujao vitamsimamisha mtetezi wao mmoja kugombea kila nafasi kutoka ya urais, ubunge, uwakilishi (Zanzibar) na ya viti vya serikali za mitaa.

Iwapo Ukawa hautoivunja ahadi hiyo na iwapo Umoja huo utaamua kushiriki katika uchaguzi basi hakuna shaka yo yote kwamba CCM italemazwa laisa kiasi. Tokea hapo chama hicho kinaonyesha kila dalili ya kuchoka.

Ufisadi, ukosefu wa itikadi ya kizalendo na nakisi ya uongozi adilifu ni miongoni mwa majanga mengine yanayokikumba chama hicho. Na hayo ni baadhi tu ya mambo yanayozifanya serikali zake zote mbili — ya Muungano na ya Zanzibar —zionekane dhaifu.

Ndiyo maana upinzani unajinadi kuwa una nguvu za kujiona kuwa ni paka shume na CCM kuwa ni kipanya. Na upinzani unaotumai utaweza kukirukia na kukishambulia hicho kipanya na kunyakua madaraka. Haitokuwa rahisi hivyo. 

Ijapokuwa CCM kimechoka, hata hivyo, kina hazina kubwa ya hila na vitimbi pamoja na mazoea ya kutumia ubabe. Kimekwishajitayarisha kuitumia hazina hiyo ili kujilinda kisiangushwe.

CCM inatambua kwamba kitachoweza kukinusuru ni kuzuka kwa mipasuko au hata mianya ndani ya Ukawa. Yakizuka hayo wafuasi wengi wa upinzani wataanza kujiuliza nini hasa dhamira za viongozi wao.

Uwezekano wa kuzuka mianya ndani ya Ukawa upo. Na inaweza ikazukakwa njia mbili.

Kwanza, mianya ndani ya Ukawa inaweza kuwa ni ya kujitakia. Chanzo chao kinaweza kuwa sintafahamu, choyo, wivu au uchu wa madaraka miongoni mwa viongozi wa upinzani.

Mivutano aina hiyo si ajabu kutokea ndani ya vyama vya upinzani katika nchi zenye demokrasia isiyopevuka. Kwa kawaida huzidi kushika kasi uchaguzi mkuu unapokaribia.

Pili, nchini Tanzania mianya hiyo inaweza ikasababishwa na CCM ama kwa kuwanunua baadhi ya viongozi wa upinzani au kwa kuwafitinisha.

Kwa sasa mabishano baina ya CCM na Ukawa yanazidi kupamba moto kuhusu suala la Katiba mpya. Na badala ya kulitafutia ufumbuzi wa dhati suala la kukwama kwa mchakato wa Katiba pande zote mbili zinaendelea kupakana matope kwenye mikutano yao ya hadhara na kwenye vyombo vya habari.

Endapo viongozi wa upinzani watafanikiwa kuwahamasisha wananchi wamiminike barabarani kuandamana dhidi ya serikali kuna hatari ya serikali kutetemeka na kubabaika isijuwe cha kufanya isipokuwa kutumia nguvu dhidi ya waandamanaji. Inaweza ikawakamata na kuwafikisha mahakamani au hata ikawaua.

Viongozi wa upinzani nao huenda wasinusurike. Serikali inaweza, kwa mfano, ikawatia nguvuni na kuwashtaki baadhi yao kwa kuwasingizia kuwa wanachochea ghasia. Au inaweza ikawatega kwa shtuma nyingine na kuwachukulia hatua kali.

Hatua kama hizo za kimabavu zitazaa moja ya matokeo mawili. Tokeo la kwanza ni serikali kujichimbia yenyewe kaburi lake kwa kuwafanya wapinzani wazidi kuwa ngangari kwani kwa mujibu wa kanuni moja ya kisiasa kila serikali inapoukandamiza umma ndipo umma unapozidi kuja juu kuipinga serikali.

Tokeo la pili ni kuzuka mpasuko miongoni mwa viongozi wa upinzani, hasa ikiwa patamwagika damu. Baadhi yao huenda wakaingiwa na hofu na wakawa tayari kuiridhia serikali na wengine wakaamua kuendelea kusimama kidete.


