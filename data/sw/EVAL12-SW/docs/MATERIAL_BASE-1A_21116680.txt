
Kaunti yapata wawekezaji wa utalii
KAUNTI ya Elgeyo-Marakwet imevutia wawekezaji ambao wametoa matumaini ya kuimarisha sekta ya utalii katika eneo hilo.
Gavana Alex Tolgos alisema mwishoni mwa wiki kwamba kupitia mikutano iliyoandaliwa na Jumuiya ya biashara ya eneo la Kaskazini mwa Rift Valley, tayari wawekezaji wameanza kumiminika katika kaunti hiyo.
"Nafurahi kwamba serikali kuu imetenga Sh80 milioni na tuna matumaini kuwa tutapata wafadhili. Tume pata wawekezaji ambao wameonyesha nia ya kujenga hoteli ya kifahari ndani ya mbuga ya Rimoi," akasema.
Baadhi ya wawekezaji hao ni wanaomiliki hoteli za Sun and Sand Beach Hotels, Mombasa.
Jumuia ya biashara maarufu kama North Rift Economic Bloc (Noreb) inaleta pamoja kaunti nane zilizoko kati wa utalii ka kanda ya North Rift. Kaunti hizo ni Baringo, Elgeyo-Marakwet, Samburu, Nandi, Turkana, West Pokot, UasinGishu na Trans Nzoia.
Ina ajenda ya kuimarisha biashara na kuanzisha miradi kwa pamoja ili kunufaisha wenyeji wapatao milioni saba. 
"Mikakati ya kufungulia kwa Rimoi na kuchelewa kwa kuongezwa kwa idadi ya wanyama wa pori na maafisa wa KWS ilichangiwa kwa pamoja na serikali ya kaunti ya Baringo kuunda eneo moja la utalii katika bonde la Kerio. Tuna imani kuwa kaunti ya Baringo wataharakisha mpango huu ili tuweze kuimarisha sekta ya utalii," akasema.
Kwingineko, kaunti hiyo imetangaza kuongezeka kwa pesa za ushuru kutoka Sh75 milioni katika 2013/14 hadi Sh128 milioni mwaka uliopita.
Bw Tolgos alieleza kuwa kupitia kuzibwa kwa mianya kadha, pato la kaunti hiyo limeweza kuimarika pakubwa. 


