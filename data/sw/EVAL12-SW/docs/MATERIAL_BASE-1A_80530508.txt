Mihadarati, pasipoti na Tanzania mpya
Sep 05, 2013

KUTOKANA na kifo cha mwandishi wa habari, Daudi Mwangosi, Waziri wa Nchi, Ofisi ya Rais, asiye na Wizara Maalum, Profesa Mark Mwandosya, alionyesha kukerwa kiasi cha kufikia kuvuka mipaka ya nchi na kuzungumzia jinsi ambavyo kipindi enzi za utawala wa Baba wa Taifa, Mwalimu Julius Nyerere, Wa tanzania walikuwa wanapata heshima kubwa wanapokuwa nje ya nchi yetu, tofauti na sasa tunapoonekana ni watu wa vurugu. 
Kwa kweli ni jambo la kutia aibu mno kwamba mambo ya ovyo ya nchi kwa miaka mingi yamechangia Tanzania kupoteza sana hadhi yake kimataifa. Kila mara najikuta nikikumbuka safari yangu ya mwaka 2009 nchini Mauritius, ambayo bado ni Bara la Afrika, ambako nilikaguliwa na kuulizwa maswali kiasi cha kuwa kero tupu.
Niongeze tu kwamba Mauritius wakati huo na bila shaka hadi sasa, haimlazimu Mtanzania kuwa na viza ya kuingia. Lakini kwa namna ambavyo nilisumbuliwa, nilitamani wangekuwa na utaratibu wa viza ili usumbufu kama huo uweze kupungua uwanja wa ndege.
Natambua kwamba kabla ya safari yangu, kuna mabondia kutoka Tanzania waliokuwa wamekamatwa nchini Mauritius wakiwa na dawa za kulevya. Sifa mbaya ya nchi yetu inazidi kuharibika si tu kwa sababu ya mihadarati, bali mambo mbalimbali ya ovyo kiasi ambacho nadhani tunapaswa kuanza upya kama taifa. 
Mwandishi Fidelis Butahe wa Mwananchi amewahi kuandika: “Si dawa za kulevya pekee, wapo wanaokamatwa katika nchi hizo wakiwa wamebeba meno ya tembo, madini ya aina mbalimbali na wakiulizwa, wanasema kwamba wametokea Tanzania.”
Ni lazima juhudi za makusudi zifanyike sasa kuwaunganisha raia wema kufikia maridhiano kwenye masuala kadhaa ya msingi, pamoja na kwamba inaweza kuonekana ni jambo rahisi kutokana na Wa tanzania kuwachoka kabisa hawa tunaowaita ‘viongozi’ wa nchi.
Sina budi niseme, licha ya ndugu zetu wanaochafua sana sifa ya nchi, bado Mtanzania hana haki kabisa iliyoandikwa kichwani mwake ya kusumbuliwa nje ya nchi.
Katika ukurasa wa kwanza wa pasi ya kusafiria ya Tanzania, imeandikwa: “Hii ni kuwaomba na kuwasihi, kwa Jina la Rais wa Jamhuri ya Muungano wa Tanzania, wote wanaohusika, kwa kusudi la kumruhusu mwenye pasipoti hii kupita bila kizuizi ama kipingamizi chochote na vile vile kumpa msaada na ulinzi wowote ambao utakaoonekana kuwa wa lazima.”
Kwenye ukurasa wa pili, chini ya neno Tahadhari, imeandikwa: “Pasipoti hii ni mali ya Serikali ya Jamhuri ya Muungano wa Tanzania na inaweza kuchukuliwa na Serikali wakati wowote. Ni hati yenye maana sana na hakuna ruhusa kuibadilisha kwa namna yoyote wala kuacha ichukuliwe na mtu yeyote asiyestahili kuwa na pasipoti hii…”
Maneno haya ni mazito sana. Tukianza na la kwanza, ni wazi kwamba Rais wa nchi hataki mhusika kupata usumbufu wowote. Kwa bahati mbaya, ni kwamba kwa miaka mingi sasa, msafari anayetoka Tanzania kwenda nje, utadhani habebi jina hilo la Rais wa nchi. 
Kesi za watu kufikia mahali hata kurudishwa kirahisi makwao, pengine kutokana na tatizo la kutokuzungumza vyema lugha ya kigeni, si sawa hata kidogo. Kuna bughudha ya kila aina wanayopata watu wetu lakini hata siku moja sijawahi kumsikia Rais wa nchi au aliyeko chini yake akifuatilia.
Na kwa hili, nawashangaa pia viongozi wa vyama vya upinzani wanaotaka kuingia Ikulu. Hata siku moja sijamsikia kiongozi akizungumzia adha wanazozipata wananchi nje ya nchi. Pengine hii ni kwa sababu wengi wao hutembea na pasipoti za kidiplomasia!
Mfano mdogo wa kero kubwa kwa watu wa kawaida, ni Jumuiya ya Madola. Jumuiya hii kwa bahati mbaya sana, imebaki tu kwa ajili ya viongozi. Kama kuna Mtanzania anahitaji kusafari kwenda Uingereza au nchi iliyoendelea ndani ya Jumuiya hiyo, ni maswali juu ya maswali kabla hata ya kutua nchi husika.
Ni juzi tu tumesikia kwamba Spika wa Bunge la Tanzania, Anna Makinda, amechaguliwa nchini Afrika kusini, kuwa Mwenyekiti wa Chama Cha Mabunge cha Jumuiya ya Madola (CPA), tawi la Afrika. Nina uhakika faida ya nafasi hiyo itaishia kwa wakubwa pekee!
Pengine haitoshi kulalama tu bila kutoa mapendekezo juu ya nini kifanyike ili kukabiliana na hatari hii ninayoina. Kama kweli pasipoti ni mali ya Serikali na ni hati yenye maana sana, ni kwamba hata mtu kuipata tu inapaswa kuwa shughuli pevu. Kwa hiyo, kumiliki pasipoti, haipaswi kuwa haki ya mtu.


