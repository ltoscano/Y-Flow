Ni nani atakifunga kiwanda hiki?
Jul 09, 2014

KAMPENI za urais zimeanza. Kuna wagombea wengi ambao tumeanza kuwasikia na hasa wale wa kupitia chama tawala cha CCM.
Vijembe vimeanza kati ya wazee na vijana. Wazee wanataka kuendelea kutawala na kuongoza Tanzania, vijana nao wanafikiri sasa ni wakati wao.
Binafsi hili la rais ajaye kuwa kijana au mzee halisumbui sana. Swali langu kubwa, ambalo ninaamini ni swali la kila Mtanzania aliye makini ni: Nani kati ya hawa wanaojitokeza ataweza kukifunga kiwanda cha Frederick de Witts, kiwanda cha kusindika minofu ya mbu na wadudu wadogowadogo kama sisimizi?
Kiwanda ambacho kimejengwa kwenye makazi ya watu na kwenye chanzo cha mto; moshi wake unaathiri afya za wananchi, lakini kina utetezi mkubwa miongoni mwa mawaziri? Ni nani kati ya hawa anaweza kukifunga kiwanda hiki kwa amani bila vita na kumwaga damu? 

Ni nani kati ya hawa anaweza kuimudu hali ya Zanzibar? Labda kwa uwazi zaidi, ni nani kati ya hawa ana busara na hekima ya kuudumisha Muungano na kuhakikisha Zanzibar, inatawaliwa kwa haki na amani?
Wengine wanafumba macho na kuziba masikio, lakini ukweli bado upo pale pale kwamba Zanzibar, si shwari. Tegemeo letu kubwa ni huyu rais ajaye!
Ni nani kati ya hawa wanaotajwa anafahamu kwa kina maana ya Uwekezaji, Ubinafshaji, Ubia na Utandawazi?
Anayeweza kuyaelezea hayo si kama kasuku, lakini kwa uelewa mpana na kwa moyo wa kizalendo? Ni nani kati ya hawa amewekeza popote kiasi kwamba anafahamu vizuri faida na hasara za uwekezaji? Na kama amewekeza, amepata wapi mtaji wa kuwekeza? Ametumia jasho lake au pesa za walipa kodi? Ni vigumu kukielezea kitu na kukipigia debe, bila kukiishi.
Anayetetea uwekezaji, ni lazima awe mwekezaji vinginevyo atapotoshwa kwa kuhongwa na wawekezaji ili aukubali uwekezaji! Anayetetea utandawazi ni lazima yeye mwenyewe awe anaogelea kwenye utandawazi, ni lazima awe na mawazo mapana na kuona zaidi ya pua yake.
Mtu aliyefungwa kwenye minyororo ya ukabila, ukanda, Utanganyika, Uzanzibari na udini hawezi kuelewa chochote juu ya Utandawazi!
Ni nani kati ya hawa wanaotajwa ana uwezo wa kuunda baraza la mawaziri bila shinikizo la mtu, kikundi, shirika, kampuni , viongozi wa dini au kwa kumshukuru mtu kwa vile alimsaidia katika kampeni?
Akaunda baraza la mawaziri kwa kufuata sifa za mtu na uwezo wake wa kutenda kazi, baraza la mawaziri lenye msimamo tofauti na huu ambao Waziri wa Viwanda aliuonyesha alipomwandikia Mwalimu Mkuu barua akitanguliza kwanza maslahi ya mwekezaji kabla ya kuangalia maslahi ya mwananchi:
“Kwa muda mrefu sasa Serikali imekuwa ikiivumilia tabia yako ya uchochezi. Unawashawishi wanafunzi na wananchi waichukie Serikali yao tukufu. Elewa kuwa hilo ni jambo la hatari kabisa. Wanafunzi hao si mali yako ni mali ya Taifa, uchungu wako wa nini?
“Serikali inafuatilia kwa karibu sana nyendo zako. Unaitwa mkombozi! Unamkomboa nani! Kutoka kwa nani? Fahamu kuwa huo ni uhaini. Adhabu ya uhaini ni kunyongwa mpaka ufe.
“Chama chetu kitukufu na Serikali yetu tukufu vimeweka sera safi na iliyo wazi kabisa. Sera ya uwekezaji. Sera inayosaidia Serikali yetu tukufu kupambana kwa nguvu zote na umasikini. Sisi wote sera hii inatupa unafuu mkubwa. Mwalimu Mkuu gani wewe usiyeelewa hata sera ya uwekezaji, ubinafsishaji, ubia, ubabaishaji na mambo kama hayo?
“Mwekezaji ni mtu muhimu sana kuliko mtu yeyote katika nchi hii. Amekuja kuboresha maisha yetu. Huyu ni mtu wa kulindwa sana.
“Malalamiko yako yanaonyesha jinsi ulivyo mbumbumbu, unashindwaje kutatua matatizo madogomadogo kama hayo yanayoisibu shule yako?
“Kama wanafunzi na walimu wako wamekuwa na macho mekundu kama wendawazimu na kukohoa vikohozi vya kudumu kutokana na moshi unaotoka katika kiwanda hicho kuingia madarasani, huo ni uzembe wako. Kwa nini usiwashauri walimu kufunga milango na madirisha kabla moshi haujaingia?
“Kama wanafunzi na walimu wameathirika kiafya kutokana na kula samaki wavuliwao mtoni, huo pia ni uzembe wako. Kwani ni lazima wale samaki? Mungu ameumba mboga nyingi sana hapa duniani.
“Kama wanababuka ngozi, waambie watumie maji ya mvua. Wakati hakuna mvua basi buni njia mbadala. Kusema viumbe waishio katika mto huo wako hatarini kutoweka kutokana na kemikali zinazotupwa humo kutoka katika kiwanda cha mwekezaji na kwamba mazingira yameathirika kwa kiasi kikubwa, huo ni uchochezi. Acha chaki nenda uwe ofisa mazingira, utafanya kazi ngapi wewe?


