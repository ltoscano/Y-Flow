
EACC iwaandame watumishi wote
TUME ya Maadili na Kupambana na Ufisadi (EACC) imewaandikia barua wawakilishi wa wadi katika serikali za kaunti, ambao zamani walijulikana T za kaunti, ambao zamani walijulikana maarufu kama madiwani.
Barua hiyo inawaonya wawakilishi hao kwamba wamo katika hatari ya kutimuliwa kazini iwapo wataendeleza tabia za `ushenzi' kama vile kuchongoana, kurushiana viti ama hata kupigana.
Aidha, kutaja watu wengine na kuwahusisha katika maovu yoyote bila ya kuwa na ushahidi ni hatia, na watakaotoa matamshi ya aina hiyo watatakiwa wafike mbele ya EACC kujitetea.
Barua hiyo ambayo iliwasilishwa katika bunge la kaunti ya Nairobi, tayari imeanza kukashifiwa na wawakilishi wa wadi, wanaosema kwamba tume hiyo inawanyima uhuru wao wa kujieleza bila ya hofu. 
Uhuru wa kujieleza ni haki ya kila Mkenya kwa mujibu wa Sura ya Nne ya Katiba. Kwa hivyo hakuna mtu mwenye mamlaka wala uwezo wa kumnyima mwengine kuongea. Hata hivyo, katika sura hiyo hiyo kuna kipengee kinachosema uhuru huo lazima utumiwe kwa uwajibikaji. Mtu asiboboke tu na kueneza uvumi akidai kwamba sheria inamruhusu kujieleza.
Kile ambacho EACC inafanya ni kuzuia tabia ambazo haziambatani na maadili ya watu wanaowakilisha wananchi. Ndio maana ikaitwa tume ya Maadili na kupambana na Ufisadi.
Maadili ya viongozi wengi wa serikali kuu na zile za kaunti yana upungufu. Wengi wao hufanya vitendo ambavyo huwatia aibu watu waliowachagua.
Kumekuwa na visa vya wanasiasa kurushiana viti, kuvunja mali ya umma na hata kuzua taharuki miongoni mwa wananchi. Hivi ni vitendo ambavyo vimepitwa na wakati.
Kwa hivyo EACC inapaswa kuendeleza sheria hii kwa viongozi wote wa umma. Aidha, tume hiyo ina wajibu wa kuelimisha wananchi umuhimu wa kuwachagua watu wenye maadili.
Isiwe uongozi unapimwa kupitia ushawishi pekee.


