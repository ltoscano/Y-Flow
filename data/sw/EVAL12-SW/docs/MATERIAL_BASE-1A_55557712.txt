
Nyumba za kaya 120 zabomolewa hifadhini

Imeandikwa na Lucas Raphael, Urambo

Imechapishwa: 28 Septemba 2016

MKUU wa Wilaya ya Urambo, Angelina Kwingwa, amefanya operesheni ya siku mbili katika misitu ya hifadhi ya North Ugala, kubomoa na kuteketeza kwa moto nyumba za kaya 120 zilizojengwa kinyemela katika hifadhi hiyo ya wanyama pori.

Operesheni hiyo imelenga kudhiti uharibifu wa mazingira uliokuwa ukifanywa katika hifadhi hiyo. 
Akizungumza wakati wa operesheni hiyo, alisema operesheni hiyo iliyofanyika katika kijiji cha Tebela, Kata ya Iyumbu wilayani humo na maeneo yote yanayozunguka hifadhi hiyo itakuwa endelevu ili kurejesha uhai wa misitu ya hifadhi wilayani hapo.
Alisema, operesheni hiyo imefanikiwa kutokana na ushirikiano mzuri walioupata kutoka kwa viongozi wa Serikali ya kijiji na Kata kwa kushirikiana na Kamati ya Ulinzi na Usalama ya Wilaya. 
Ili kudhibiti wavamizi hao aliagiza askari wa doria na vikosi vyote vinavyohusika kulinda hifadhi hiyo kufanya msako kila baada ya wiki mbili ili kubaini wavamizi watakaojaribu kurudi katika kihifadhi hiyo ili wakamatwe. 
"Kazi hiyo itakuwa endelevu na hatua kali za kisheria zitachukuliwa kwa mtu ama kikundi chochote cha watu kitakachobainika kurudi kufanya shughuli zake katika hifadhi hiyo," alisisitiza Kwingwa.
Alitaja uharibifu uliofanyika katika hifadhi hiyo kuwa ni ukataji miti hovyo uliosababisha kuondoka kwa wanyamapori, uchomaji wa mkaa pasipo kufuata sheria, uvunaji wa mbao na magogo, ujenzi wa nyumba za makazi kinyume na taratibu za sheria za hifadhi.
Alisema serikali haiko tayari kuona maeneo ya hifadhi yakiendelea kuharibiwa na watu wachache wasio na nia njema huku akionya kuwa sheria itachukua mkondo wake kudhibiti hali hiyo na hawatasita kuharibu makazi yanayojengwa katika maeneo yalitengwa kwa ajili ya hifadhi.
Katika operesheni hiyo, Kwingwa aliongozana na kikosi cha askari wa doria, viongozi wa WMA, Ofisa Uhamiaji na Maofisa wa Magereza pamoja na Kaimu Mkurugenzi wa halmashauri hiyo, Florence Mwala.


