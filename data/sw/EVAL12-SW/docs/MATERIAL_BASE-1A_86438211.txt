
Masebu ameonyesha Wa tanzania tunaweza
Jan 02, 2014

ALIYEKUWA Mkurugenzi Mkuu wa Mamlaka ya Udhibiti wa Huduma za Nishati na Maji (EWURA), Haruna Masebu, jana amemaliza rasmi muda wake wa uongozi wa mamlaka hiyo mpya na nyeti hapa nchini.

EWURA ilikuwa miongoni mwa taasisi mpya zilizoanzishwa na utawala wa Awamu ya Tatu kwa lengo la kuhakikisha kwamba ingawa nchi imeingia katika siasa za soko huria; wananchi hawaathiriki na wafanyabiashara au kampuni zenye tamaa.

Leo, miaka minane tangu kuanzishwa kwa mamlaka hiyo, imekuwa mfano wa kuigwa si miongoni mwa taasisi zilizopo nchini pekee, bali katika eneo la Afrika Mashariki na Afrika kwa ujumla.

Na ushahidi wa hili uko hadharani.

Tafiti mbalimbali zilizofanyika kuhusu utendaji wa taasisi za udhibiti barani Afrika kupitia asasi inayoheshimika ya Maji Safi na Maji Taka Kusini na Mashariki mwa Afrika (ESAWAS), mwaka huu zimeitaja EWURA kama taasisi bora katika eneo hilo.

Achilia mbali utafiti mwingine uliofanyika miaka mitatu iliyopita na uliongalia eneo la nishati barani Afrika, pia uliitaja EWURA kama mojawapo ya taasisi kiongozi katika bara hili.

Pamoja na upya wake, EWURA sasa imekuwa kimbilio la wateja na watumiaji wa huduma pale wanapoona haki zao zinaminywa. Ni mafanikio makubwa katika muda mfupi wa miaka minane.

Mafanikio yote haya yamefikiwa wakati taasisi hiyo ikiongozwa na Mtanzania mwenzetu. Wasaidizi wake ni Wa tanzania wenzetu na wafanyakazi wake pia ni Wa tanzania wenzetu.

Picha inayojengwa hapa ni kwamba wakati kiongozi wa juu anapokuwa mfano mzuri na mwenye msimamo, taasisi zinaweza kutekeleza majukumu yake pasipo matatizo.

Kuna dhana imejengeka katika siku za karibuni, kwamba Wa tanzania hawawezi kuongoza mashirika nyeti kwa sababu hawana uadilifu wala uwezo, lakini alichokifanya Masebu kinathibitisha kwamba wapo watu wanaoweza kufanya kazi.

Wakati tukimtakia Masebu kila la kheri katika maisha yake nje ya EWURA, tunatumia nafasi hii kusisitiza kwamba kama Wa tanzania, hawana sababu ya kujidharau kiuwezo kwani mwenzao huyu ameonyesha mfano.


