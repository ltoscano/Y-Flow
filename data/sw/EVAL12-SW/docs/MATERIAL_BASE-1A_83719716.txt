
Bunge letu na tuhuma za mke wa Kaisari Aug 11, 2012

JULIUS Kaisari alipata kutamka; “My wife ought not even to be under suspicion”- Kwamba mke wangu hapaswi hata kutuhumiwa.
Kaisari alikuwa akijibu swali la kwa nini alimwacha Mkewe, Pompeia, kwa tuhuma za kwenda kinyume cha mienendo mema ya ndoa.
Ndiyo, tuhuma peke yake, hata kabla ya kuthibitishwa, zilitosha kwa Kaisari kumwacha mkewe ili alinde hadhi na heshima yake. Akiamini, kuwa wenye kuhusiana na walio katika uongozi na utumishi wa umma hawapaswi kutuhumiwa kwa kutenda maovu.
Hapa kwetu haijapata kutokea, kwa Bunge la Jamhuri ya Muungano kuwa kwenye tuhuma nzito ya rushwa. Ni vema tukatambua sasa uzito wa jambo hili, kwamba kwa waziri mwenye dhamana kutoa hadharani tuhuma za wabunge kuhongwa ni kashfa kubwa.
Si tu kwa wabunge husika, bali kwa Bunge zima, kwa Serikali nzima, kwa nchi nzima. Hakuna dawa nyingine ya kuondokana na kashfa mbaya kama hiyo, isipokuwa kwa wenye kutuhumiwa kukaa pembeni kwa kujiuzulu ili kupisha uchunguzi wa kina na ripoti ya uchunguzi huo kuwasilishwa kwa Bunge na umma.
Maana, hapa kuna mawili yanayotarajiwa kutokea pindi ripoti ya uchunguzi itakapotoka, ama kuwatia hatiani watuhumiwa au kuwasafisha dhidi ya tuhuma hizo. Hilo la kwanza likitokea ni vema na ni busara likaendana na hatua kali za kinidhamu na kisheria kwa wahusika, hata kama tayari wamekwishakujiuzulu.
Lakini, likitokea la pili, kwamba kamati ndogo maalumu iliyoundwa kuchunguza kadhia hiyo ikawaona watuhumiwa hawana hatia, hivyo kuwasafisha, basi, waziri mwenye dhamana aliyetoa tuhuma hizo hadharani na watendaji wenzake wakuu wenye kuhusika na taarifa ya waziri wanapaswa wajiuzulu mara moja. Ni kwa vile, watakuwa wamesema uongo.
Na kwa kusema uongo bungeni ni vema hatua kali za kinidhamu na kisheria zichukuliwe dhidi yao. Niwe mkweli, siioni njia nyingine ya Bunge na nchi yetu kuondokana na kashfa hii kubwa bali ni kwa kupita kwenye njia hizo nilizoziainisha hapo juu.
Na hayo yakifanyika, na kama kamati aliyounda Spika au timu ya Takukuru itathibitisha tuhuma za wabunge kuhongwa, basi, kuwapo na nyongeza ya hatua za kuchukuliwa ili kulirudishia Bunge hadhi na heshima yake.
Hii ni pamoja na kwa Spika Makinda kuvunja kamati zote zipatazo saba zinazotuhumiwa kupokea hongo katika utendaji wa kazi zake.
Na kama wabunge hao watathibitika kupokea milungula, basi, kutakuwa na somo la kujifunza juu ya mfumo ulio bora wa kuwapata watendaji wakusimamia rasilimali zetu.
Maana, Waziri wa Nishati na Madini na timu yake wataibuka kuwa ni wakombozi wa kweli kwa umma wa Wa tanzania. Watakuwa wametusaidia kujua kuwa huenda mfumo ulio bora wa kuwapata mawaziri watakaomsaidia Rais na nchi kikamilifu ni kuwa na mawaziri watakaotoka nje ya Bunge. Kwamba mawaziri wasiwe wabunge.
Kwamba Katiba ijayo impe Rais madaraka ya kuwateua mawaziri kutoka nje ya Bunge, na kama Rais atamteua mbunge kuwa waziri, basi, mbunge husika awe tayari kujiuzulu nafasi ubunge. Hali hii itusaidie pia kutambua, kuwa katika Katiba ijayo, watendaji wakuu wa taasisi za Serikali na mashirika ya umma wasiwe wateule wa Rais bali wawe ni Wa tanzania watakaoomba nafasi hizo kwa sifa zao na kuzifanya kwa mikataba huku wakisimamiwa na watendaji wa wizara zenye kuhusika.
Vile vile, wabunge kupitia kamati zao wasihusike moja kwa moja katika shughuli za kiutendaji za taasisi na mashirika hayo ya umma bali ni kuzisimamia kupitia wizara husika na idara zake. Hii ni pamoja na kuwapo kwa marufuku ya wabunge kuwa wajumbe ama wenyeviti wa bodi za mashirika ya umma.
Hili litaondoa ubia wa rushwa uliopo sasa kati ya baadhi ya wabunge na hata kamati zao na watendaji wakuu wa taasisi na mashirika ya umma. Hali hii itaongeza ufanisi, itainua pato la taifa. Itasaidia nchi kusonga mbele.
Kwa mfumo tulio nao sasa, baadhi ya wabunge wanaingia bungeni kwa matarajio ya kuvuna utajiri wa haraka kwa kufanya biashara na uchumi wa nchi ili kujinufaisha wao binafsi na makundi yao ya wizi, badala ya kuunufaisha umma.
Wameigeuza nchi kuwa ‘Banana Republic’- Jamhuri ya Migomba.
Kwenye siasa Jamhuri ya Migomba ina maana ya nchi ambayo baadhi ya viongozi wake wanafanya biashara na uchumi wa nchi kwa maana yakutumia vibaya madaraka yao na hivyo kufanya biashara na rasilimali za nchi badala ya kuzilinda na kuhakikisha zinawasaidia wengi.
Leo kwenye “Madudu ya Tanesco’ tumeona hujuma za kutisha zikifanywa dhidi ya Wa tanzania huku baadhi ya wabunge wetu wakiwa na mikono yao; ni kuanzia biashara ya matairi, mafuta hadi milingoti inayotolewa Mufindi lakini umma ( si Tanesco) unadanganywa kuwa inatoka Mombasa!
Kwamba kumekuwa na harufu ya rushwa na kulindana katika mfumo wa ‘teni pasenti’ huku baadhi ya wabunge wetu tuliowategemea watulinde wakishiriki kutuangamiza. Hii ni kashfa kubwa na haiwezekani hali hii ikaachwa iendelee bila hatua kali kuchukuliwa kwa wahusika.
Ni wakati sasa, kwa Bunge letu likiongozwa na Spika Anne Makinda kutuonyesha kwa vitendo Wa tanzania, kuwa nao wanakerwa na hali hii. Na hakuna namna nyingine ya kutoonyesha kwa vitendo kuwa wanakerwa bali ni kwa kuichukulia kashfa hii ya wabunge kuhongwa kwa uzito stahili.
Maana, hii si mara ya kwanza kwa tuhuma za wabunge kupokea rushwa. Mwaka huu huu, tulimsikia Mbunge, David Kafulila, akiwataja bungeni baadhi ya wabunge wa Kamati ya Hesabu za Serikali za Mitaa (LAAC) kuwa waliomba rushwa kwa wakurugenzi wa halmashauri za wilaya. Ni mwaka huu huu pia tulimwona Mbunge wa Bahi, Omar Badwel, akipelekwa mahakamani kwa tuhuma za kupokea hongo kutoka Halmashauri ya Mkuranga.
Yote haya yanabainisha uwapo wa tatizo la baadhi ya wabunge wetu kuhongwa.
Waziri wa Nishati na Madini, Profesa Sospeter Muhongo, Katibu wake Mkuu, Eliakim Maswi na timu yao nzima wamekuwa na ujasiri wa kipekee wa kuliita koleo kwa jina lake halisi; koleo na si kijiko. Wanastahili kuungwa mkono kwa nia yao njema kwa taifa letu.
Maana, Wa tanzania tunapita sasa katika kipindi kigumu sana kwenye historia ya nchi yetu. Kama taifa, tuna mtihani mgumu. Kilichobaki ni kuona, kwa kuusema ukweli wao, na katika Tanzania hii ambayo mtandao wa kifisadi unaonekana kutuzidi nguvu, kama akina Muhongo na Maswi wataendelea kuwa na nyadhifa zao za sasa basi wanaweza chachu ya kulikomboa kiuchumi taifa letu au la.
Maana, yumkini Waziri Profesa Muhongo ana upungufu wake, lakini, kwa kumsikiliza, kwangu namwona ni mzalendo wa kweli asemaye anachomaanisha.
Vinginevyo, kamati iliyoundwa ije ituthibitishie vinginevyo. Kwamba Profesa Muhongo ni mwongo. Na tusubiri tuone.


