
Man United yachezesha wazee mara ya mwisho

MANCHESTER United ilionekana kufungua ukurasa mpya wa soka baada ya chipukizi James Wilson kufunga mabao mawili na kuisaidia timu hiyo kucharaza Hull City mabao 3-1 uwanjani Old Trafford.
Ilikuwa siku ya kwanza kwa nyota huyo mwenye umri wa miaka 18 na mechi ya mwisho kwa Ryan Giggs na Nemanja Vidic katika uwanja wa nyumbani.
Vidic anatarajiwa kujiunga na Inter Milan ya Italia katika dirisha lijalo la uhamisho baada ya kandarasi yake kuisha mnamo Juni huku Giggs akijiandaa kucheza mechi yake ya mwisho dhidi ya Southampton Jumapili ijayo.
Akihutubia mashabiki uwanjani humo baada ya mechi hiyo, Giggs alisema: “Tumejua mambo yamekuwa magumu msimu huu na miaka iliyopita, tumezoeshwa ubingwa tu na kushinda kila mara. Mmetushabikia katika kila mechi na tuna uhakika kuwa katika miaka ijayo.
‘‘Tunaendelea kucheza soka ya kuvutia na tunawashauri muendelee kutushabikia kwani siku zingine za MANCHESTER, Uingereza furaha zinakuja.” Giggs alichagua chipukizi wawili Wilson na Tom Lawrence mwenye umri wa miaka 20. Wilson alifunga bao moja katika kila kipindi kabla ya Robin van Persie kuongeza la tatu katika dakika ya 87. Matty Fryatt alifungia Hull bao la pekee.
Man United ilisalia katika nafasi ya saba kwa alama 63, tatu nyuma ya Tottenham Hotspur kabla ya mechi za mwisho kuchezwa Jumapili. United itakayocheza na Southampton itafanya maombi ili Aston Villa icharaze Spurs ili wapate nafasi ya kushiriki Ligi ya Uropa msimu ujao.
Baada ya mechi, Vidic alieleza furaha kuchezea United na kushinda mataji ya Uingereza na Ulaya.
“Nimekuwa na nyakati nzuri sana katika klabu hii na ni vigumu kuzungumza kufuatia hisia zangu. Jambo la muhimu sana ni kuwashukuru wanasoka na makocha kwa uhusiano mzuri nao.” Kocha wa timu ya taifa ya Uholanzi Louis van Gaal anatarajiwa kutangazwa wakati wowote kuwa mkufunzi mpya wa Man United.
Mkufunzi huyo anajiandaa kuipeleka Uholanzi kwa fainali za Kombe la Dunia na kandarasi yake na timu hiyo inaisha baada ya dimba hilo.
Giggs alidokeza kuwa angependa kusalia katika kikosi cha wakufunzi wa United iwapo kocha atakayeingia atamhitaji.
Mwanasoka wa Man United Phil Jones anahofia kukosa kuchezea Uingereza katika fainali za Kombe la Dunia baada ya kuumia katika mechi hiyo ya Jumanne.


