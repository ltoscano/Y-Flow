
Wajawazito 277 kati ya 1,000 wafa wakijifungua

Imeandikwa na Peti Siyame, Mpanda

Imechapishwa: 26 Septemba 2016

IMEELEZWA kuwa, wajawazito 277 kati ya kila 1,000 walipoteza maisha mkoani Katavi kutokana na matatizo ya uzazi kwa kipindi cha mwaka 2015. 

Kaimu Mganga Mkuu wa Mkoa wa Katavi, Dk Obeid Mahenge amesema, idadi hiyo ya wajawazito waliopoteza maisha ni kwa wale tu waliotolewa taarifa zao na amesisitiza kuwa idadi inaweza kuwa kubwa zaidi ya hiyo.
Ameyasema hayo wakati akizungumza katika tamasha la Vijana lililowashirikisha pia wanafunzi wa shule za sekondari na Chuo cha Mamlaka ya Elimu ya Ufundi Stadi (VETA) cha mjini hapa lililoandaliwa na Marie Stopes Tanzania kwa ushirikiano na Ofisi ya Mkuu wa Mkoa wa Katavi ili kuelimisha jamii kuhusu njia sahihi za uzazi wa mpango.
Katika tamasha hilo lililofanyika uwanja wa Shule ya Msingi Kashaulili Manispaa ya Mpanda, watu wengi walijitokeza kupima maambukizi ya Virusi vya Ukimwi (VVU) na kuelimishwa njia sahihi za uzazi wa mpango.
Akifafanua, Dk Mahenge alisema kiwango cha utumiaji wa njia za uzazi wa mpango mkoani humo kiko chini ambapo ni asilimia 41.1 tu ikilinganishwa na kiwango cha taifa ambacho ni asilimia 60.
“Imani potofu na taarifa zisizo sahihi kuhusu uzazi wa mpango zinawasababishia hofu kubwa akina mama wengi kutotumia mpango huo na kuishia kushika mimba zisizotarajiwa…ifahamike kuwa wanawake nao wana haki ya kutumia njia za uzazi wa mpango,” alisisitiza.
Alitoa rai kwa wanaume kuwa bega kwa bega na wake zao katika kutumia njia sahihi za uzazi wa mpango, kwani mwisho wa siku watafaidika wote kwa kuwa na familia zenye afya bora .
Mratibu wa Marie Stopes katika Kanda ya Nyanda za Juu Kusini, Noelia Mbeyela alisema wasichana wengi nchini wamekuwa wakipata mimba za utotoni wakiwa na umri wa chini ya miaka 19, kitu ambacho ni hatari kwa afya zao.
Alisema wanajihatarishia vifo wakati wa kujifungua na pia hatari ya kupata maambukizi ya VVU kutokana na kufanya ngono zembe katika umri mdogo. Athari nyingine ni kuanza kulea familia katika umri mdogo, hivyo kusababisha kuongezeka kwa wategemezi .


