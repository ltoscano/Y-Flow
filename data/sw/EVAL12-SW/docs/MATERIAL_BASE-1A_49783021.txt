
Wacheza kareti Morogoro wanolewa
wanolewa Juma Mtanda, Mwananchi jmtanda@mwananchi.co.tz
Morogoro. Chama cha Mchezo wa Kareti Mkoa wa Morogoro kimepata mafunzo ya mifumo ya utendaji kazi katika hatua ya awali ya ufundishaji klabu za mchezo huo pamoja na mifumo mbalimbali ya mapigano kutoka ngazi ya chini hadi ya juu katika mafunzo ya siku mbili yaliyofanyika mjini hapa.
Mafunzo hayo yalikuwa na lengo la kuwapatia elimu ya kutosha walimu wa mchezo huo ili kufahamu mifumo ya uendeshaji klabu na kudhibiti klabu holela na kusimamia maadili na ufundishaji.
Akizungumza wakati wa mafunzo hayo, mwakilishi wa Shirikisho la Kareti la Kimataifa la Japan, Tawi la Tanzania, Jerome Mhagama alisema Chama cha Kareti Morogoro wamegundua kuwa, inakabiliwa na changamoto nyingi zikiwemo za kiufundi na utendaji upande wa utawala ndiyo maana ya kutoa mafunzo hayo.
Mhagama alisema mchezo wa karate unaonekana ni mchezo wa kihuni kutokana na kuwa na walimu wasio na sifa na ujuzi wa kufundisha wanafunzi.
“Mchezo wa karate una maadili yake na mwalimu lazima ayafahamu, kama hawezi kujua atafundisha wanafunzi na kutumia vibaya mafunzo ya karate kwa kuanzisha ugomvi usio na tija, mhusika akijivunia uwezo alionao wa kusukuma mateke na ngumi,” alisema.
Kwa upande wa mwalimu wa klabu ya karate Msamvu, Badi Hamis alisema mafunzo hayo yamewaongezea ujuzi na kuahidi kuyatumia vyema katika ufundishaji wa wanafunzi wake. 
Mafunzo hayo pia yalihusisha na mazoezi ya kushirikisha matumizi ya mwili katika mazoezi, upigaji wa ngumi kutumia nguvu za miguu ikijumuisha walimu wa karate kutoka klabu za karate za Kihonda, Msamvu na DDC pamoja na wanafunzi 30 wa madaraja mbalimbali.


