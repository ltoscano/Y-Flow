
Uzazi salama ndoto Ukerewe Dec 13, 2012

WAKATI Tanzania ikitarajiwa kupunguza vifo vya akina mama wakati wa kujifungua kwa kufikia 133 mwaka 2015 kwa wazazi 100,000 kutoka vifo 529 ilivyokuwa mwaka 1990 ili kutekeleza malengo ya milenia, jambo hilo linaonekana ni ndoto ya mbali.

Wilayani Ukerewe huduma ya afya ya mama wazazi inakabiliwa na changamoto kubwa. Baadhi ya wazazi wilayani humo wanasema kufikiwa kwa malengo hayo ya milenia katika suala la uzazi salama ni jambo gumu kutokana na uduni wa huduma zinazotolewa katika hospitali na vituo vya afya.

Zuhura Ayubu, mkazi wa Nansio anasema licha ya wazazi kulazimishwa kufua mashuka, huduma zinazotolewa hospitalini hapo ni duni kiasi kwamba wanalazimishwa kununua vifaa kama nyuzi, sindano, mipira ya kuvaa mikononi (gloves) na vitu vingine vingi ambavyo kila siku vinaelezwa kuwa vinapatikana bure kwa wajawazito.

“Mimi nimekwenda kujifugua hospitalini damu zikawa zinananitoka nyingi sana, nikamwita nesi kuja kuniangalia hakujali, nikamng’ang’ania akaniambia mtoto amekaa vibaya na hata akija kunipima nitajifungua na nini kwa sababu hakuna vifaa. Akaniambia hakuna gloves, na ulikuwa usiku lakini ndugu zangu walipompatia pesa zikapatikana gloves kumi usiku huohuo,” alisema.

Pamoja na kuambiwa kuwa anatakiwa aripoti tukio hilo kwa uongozi wa hospitali kama ambavyo wamekuwa wakielezwa katika hadhara na warsha mbalimbali anazohudhuria suala hilo halikuchukuliwa hatua zozote.

“Yapo manyanyaso mengi tu tunayapata, ukiondoa kununua hivyo vifaa, ukishajifungua wauguzi wanakuomba sh. 20,000, kwa sababu eti wameshika damu yako, usipowapa utajuta kwanini ulikwenda hospitalini. Mimi niliamua kufuatilia suala hilo nikapeleka malalamiko kwa uongozi wa hospitali, nikaambiwa litashughulikiwa mpaka leo sijui liishughulikiwa vipi, hawa wanajuana,” anaeleza.

Hayuko peke yake katika hili, Hellena Joseph, mkazi wa Nakatunguru wilayani humo, anaeleza alivyokwenda kumpeleka jirani yake katika hospitali ya wilaya lakini pamoja na kuelewa kuwa huduma kwa mama mjamzito zinatakiwa kutolewa bure kwa wajawazito, hali halisi haikuwa hivyo.

“Nilimpeleka jirani yangu, wakaniambia nikalete mipira, nyuzi, na vitu vingi tu, nikaleta, alipojifungua nesi akamwambia akafue mashuka eti hawezi kuchezea damu yake ilibidi nichukue mashuka nikafue, nilipokuwa nafua akaja daktari mmoja akaniulza kwanini ninafua, nikamwonyesha yule nesi aliyeniambia, wakaongea na sijui walichoongea, lakini niliendelea kufua na yule daktari hakufanya kitu”, alieleza.

Anaeeleza kuwa hospitali ni kama zimegeuzwa sehemu ya biashara hasa kwa mama wajawazito ambao kila wakienda wanauziwa kila kitu, na vifaa hivyo vinapatikana hapo hapo hospitalini ukiwa na pesa.

“Kwa kweli wajawazito wametugeuza wateja, ukienda wanauza kila kitu hata kadi ya kliniki pamoja na kwamba imeandikwa haiuzwi lakini ukienda hupewi bure tunalipa Sh. 1,000,” anasema Hilda Juma.

Akijibu malalamiko hayo ya wanananchi, Kaimu Mganga Mkuu wa Wilaya ya Ukerewe Dk. Nyanda alisema kuwa yapo mambo ambayo yanatokana na tabia binafsi za wahudumu wa afya kama vile mzazi kulazimishwa kufua mashuka na kuombwa pesa lakini akasisitiza kuwa jambo hilo halitakiwi na kwamba wakipata taarifa hiyo wanachukua hatua mara moja.

Lakini yapo mengine ambayo yako nje ya uwezo hasa la vifaa na idadi ya wahudumu wa afya wanaotakiwa kuwepo katika hospitali, vituo vya afya na zahanati, ambavyo wakati mwingine wanakuwa wachache kuliko invyopaswa kuwa, hali ambayo inashindwa kueleweka kwa wananchi.

Alisema kuwa jiografia ya Ukerewe ni moja ya changamoto kubwa kwa kuwa wilaya hiyo ina visiwa 38 na vyenye makazi ya kudumu ni 15 na vilivyosalia 23 ni kambi za uvuvi ambazo wakazi wake wanakaa kwa muda na kuhamia eneo lingine.

Kwa mujibu wa kaimu mganga mkuu huyo, Wilaya ya Ukerewe ina hospitali moja, vituo vya afya vitatu na zahanati 32 ambazo kwa ujmla wake vinahitaji wataalamu wa afya 510 lakini kuna upungufu wa wataalam hao wapatao 186.

Mahitaji ya wakunga wauguzi kwa hospitali ya wilaya ni 86 lakini waliopo ni 47, mahitaji ya wakunga hao katika vituo vya afya ni 36 lakini wapo 12 tu na mahitaji ya wataalamu hao katika zahanati ni 90 lakini waliopo ni 24 tu.

Mratibu wa afya ya uazazi na mtoto katika wilaya hiyo, Moshi Mgoma alisema kuwa wakati mwingine wanalazimika kuwashauri akina mama wajawazito kuja na vifaa hivyo kulingana na hali halisi ya mazingira ya hospiali yalivyo.

Anasema miongozo na taratibu zinataka wajawazito wapatiwe huduma hizo bure lakini wakati mwingine hali halisi haishabihiana na mipango za sera za afya zinavyosema, akatoa mfano wa jinsi vifaa hivyo vinavyochelewa kupatikana.

“Tunatakiwa kupokea kit (sanduku la vifaa vya kujifungulia) kwa ajili ya kuhudumia wamama wajawazito kila robo mwaka, lakini wakati mwingine haviji kwa wakati, kwa mfano, tokea Julai robo ya kwanza ya mwaka wa fedha hatukupokea kitu, tumepokea vifaa hivyo mwezi huu Desemba, tunalazimika kuwashauri akina mama waje na vifaa hivyo tuwasaidie, kwa mfao mwezi Julai mpaka sasa tungetumia nini? ” anahoji.

Anasema kwa mwaka 2011 idadi ya wajawazito waliojifungulia katika hospitali na vituo vya afya wilayani humo ilikuwa wajawazito 15, 702 na wengine zaidi ya 5,000 waijifugua nje ya vituo vya afya.

“Unapokuwa na wazazi wengi namna hiyo na vifaa vinapatikana kwa kusuasua namna hiyo, ni muhimu kuwashauri wafanye maandalizi, usipowaambia waje na vifaa hivi muhimu wasipovikuta hospitalini hali inakuwa mbaya zaidi, unaweza ukakosa namna ya kumhudumia, ndiyo maana tunaona ni muhimu kuwaambia wajiandae,” alisema.

Changamoto kama hizi na zingine zinazojitokeza katika sekta ya afya ndiyo zimefanya Shirikisho la Kimataifa la Vyama vya Wanafunzi Madaktari (IFMSA) Kanda ya Afrika kuitisha mkutano utakaofanyika jijini Arusha kuanzia mwishoni mwa wiki hii kujadili ajenda kuhusu Rasilimali Watu katika sekta ya Afya, miundombnu ya afya na sera za afya ili na kuona namna gani Afrika inaweza kuondokana na matatizo haya.

Rais wa Mkutano huo wa kimataifa, Florence Mwitwa anasema kuwa wanafunzi madaktari wa Afrika watajadili kwa kina changamoto ya kwanini wahitimu wa taaluma ya afya hawaajiriwi na wengi wanakimbilia nje ya nchi wakati bado kuna mahitaji makubwa.

“Hii ni moja ya changamoto kubwa kwa Tanzania na Afrika kwa ujumla, tunao wataalam wengi wa afya wanaohitimu masomo yao lakini wengi wanakwenda kufanyakazi nje ya nchi, kama wanafunzia madaktari ni muhimu kuitazama changamoto hii na kuona au kushauri namna ya kukabiliana nayo,” alisema.

Aliongeza kuwa liko tatizo la miundombinu katika sekta ya afya ambapo pamoja na kuwa na madaktari wachache lakini hata waliopo hawatoi huduma inayostahili kwa sababu hakuna vifaa muhimu vinavyohitajika.

“Jambo jingine ambalo litakuwa sehemu ya mada katika mkutano huo, ni jinsi gani miundombinu ya afya iko kwa ajili ya kuwasaidia wananchi wa kawaida inavyofanya kazi na kujaribu kuona namna bora zaidi ya kuwasiliana ” aliambia Raia Mwema.


