
Hali ya usalamaDRC yaimarika

August 24, 2014

MJUMBE maalum wa Marekani katika Maziwa Makuu, Russell Feingold, amesema hali ya usalama katika eneo hilo inaendelea kuimarika, baada ya waasi wa kundi la M23 kukubali kusalimisha silaha Novemba, mwaka jana. Akiongea baada ya ziara yake ya siku tisa nchini humo, Feingold alisema baada ya M23 kukubali kusitisha vurugu hizo za zaidi ya mwaka mmoja, makundi mengine ya waasi pia yalihitaji kusalimisha silaha zao. Lakini ameongeza kuwa wakati changamoto nyingi bado zipo, nchi hiyo imepiga hatua ya kwanza katika kuimarisha hali ya usalama nchini humo. Hata hivyo, mapigano makali yameibuka juzi, kati ya jeshi la serikali ya Jamhuri ya Kidemokrasi ya Kongo na waasi wa ADF. Kwa mujibu wa BBC, kufuatia mapigano hayo vijiji vya Amisi na Nadwui vilivyokuwa ngome za waasi wa ADF vimechukuliwa na vikosi vya Serikali. Vijiji hivyo viko kilometa takriban 100, kutoka mji wa Beni. Wakazi wa maeneo hayo wamefurahia kurejeshwa kwa vijiji hivyo mikononi mwa jeshi la serikali.


