
Nusu fainali vipaji vya injili Jumapili

Imeandikwa na Vicky Kimaro

Imechapishwa: 07 Septemba 2016

NUSU fainali ya shindano la kusaka waimbaji wa muziki wa Injili inatarajiwa kufanyika Jumapili ya wiki hii kwenye viwanja va Biafra, Kinondoni Dar es Salaam.

Akizungumza na HabariLeo jana, mratibu wa tamasha hilo Samson Sasali alisema lengo la kutafuta waimbaji wa muziki wa injili ni kuwasaidia kujitambua kuwapa nafasi ili kukuza vipaji vyao.
“Tunaamini kipaji kama kikitumika kwa namna iliyo sawa kinaweza kubadili kabisa maisha ya mtu na akawa mtu mwingine mwenye maisha bora yaliyoletwa na kipaji au talanta alionayo hii ndio sababu tumeipa kaulimbiu ya ‘kipaji chako hatma yako,’” alisema.
Sasali alisema walianza kusaka vipaji kwa wilaya tatu za mkoa wa Dar es Salaam Kinondoni,Temeke na Ilala. “Kila sehemu tumechukua washiriki watano hivyo kuwa na jumla ya washiriki 15 kwa wilaya zote tatu ambao hawa ndio wamefanikiwa kuingia hatua ya nusu fainali.
“Mchakato wetu umekua na hatua za mchujo ambazo ndizo zimetupa washiriki hawa 15 waliopo mpaka hivi sasa,” alisema. 
Aliwataja washiriki watakaochuana kwenye kinyang’anyiro hicho kuwa ni Makerubi, Enighenja Mmbaga, Upendo John, Grace Madole, Winnypraise Wiliam, Willansia Lema, Rogate Kalengo, Suleim Wilson, Innocent Eliya, Flora Kachema, Steve Njama, Winnfrida Dudu, Calvin John, Sunday Lunkombe na Beda Andrew.
Sasali aliwataja wasanii ambao watasindikiza shindano hilo ni Paul Clement, Miriam Jackson na bendi ya Acapela Group.


