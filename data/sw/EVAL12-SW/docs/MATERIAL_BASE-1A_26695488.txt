
Serikali ya Uhuru imefeli kudumisha usalama
Na MAINA MOHAMMED
KWA muda sasa chungu cha utovu wa usalama nchini kimekuwa kikichemka na kumwaga mizengwe ovyo.
Hata hivyo kisa cha karibuni cha mauaji ya polisi na raia katika eneo la Kapedo kinatulazimu tutathmini upya hatima ya nchi mbele ya mizozo ya kupigania raslimali na inayochochewa kikabila.
Katika kufanya hivyo, hapa namwandikia barua ya wazi Rais Kenyatta kama kiongozi wa nchi, serikali na amiri mkuu wa jeshi.
Mheshimiwa rais, serikali yako inaonekana kufeli wajibu wake wa kimsingi wa kuhakikisha usalama wa wananchi na mali yao na hali ikiendelea hivyo itapoteza uhalali wake Na MAINA MOHAMMED wa kutawala. Mheshimiwa rais wengi wetu tunajiuliza ni kwa nini maeneo mengi ya Kaskazini mwa Bonde la Ufa na Kaskazini Mashariki yamegeuka kuwa himaya za magenge hatari `yanayotawala' kwa mtutu wa bunduki chini ya pua la serikali yako.
Na si hapa tu kule pwani wahalifu wanaweka rehani maisha ya watu kila uchao.
Mheshimiwa rais nionavyo mimi mzozo wa sasa kwenye kauti za Baringo, Turkana na Pokot Magharibi ni vita vya kupigania raslimali.
Kwa bahati mbaya vita hivi vinachochewa kisiasa na kutiliwa rotuba na saratani ya ugonjwa wetu ya ukabila. 
Nionavyo mimi baada mafuta kugunduliwa kaunti yaTurkana, mibabe wa kikabila ambao pia ni viongozi kutoka kaunti za Baringo na Pokot Magharibi wanakamia kupanua `himaya' zao ndani ya kaunti ya Turkana.
Pili ninajua rais unafahamu fika kuwa uti wa mgongo uchumi wa watu wa kaunti hizi ni ufugaji wa kuhama hama.
Mheshimiwa rais kutokana na hali hii serikali yako lazima iwape wakazi wa maeneo haya kame maji na kuwajengea barabara.
Tatu, serikali yako imekuwa ikisuasua sana na kutenda kwa kigugumizi zoezi la upokonyaji silaha haramu. Zoezi hili hufeli kutokana na kuingiliwa kisiasa na ufisadi kwenye asasi za usalama wa taifa.
Mheshimiwa rais, hebu nikukumbushe kuwa wakuu wako wa vyombo vya usalama na hata naibu wako wanatoka eneo la Bonde la Ufa.
Waziri wa usalama wa ndani Joseph Ole Lenku anatoka Loitokitok, Inspekta Generali wa polisi David Kimaiyo anatoka Marakwet na mwenyekiti wa kamati ya usalama bungeni Asman Kamama, mbunge wa Tiaty anatoka Baringo.
Mheshimiwa rais, raia wanajiuliza je, kwa nini viongozi hao wanashindwa kuibana serikali yako kuwapa usalama.
Tafadhali rais chukua hatua. 


