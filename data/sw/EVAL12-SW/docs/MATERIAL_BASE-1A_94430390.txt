
Twahitaji tafakuri mpya ya vipindi vya urais Sep 19, 2012

KATI ya masuala ambayo Mwalimu Julius Nyerere aliyaamini kwa dhati kuhusu uongozi wa nchi baada ya kurejea kwa mfumo wa vyama vingi vya siasa ni kuwa na kikomo cha vipindi visivyozidi viwili kwa Rais wa Jamhuri ya Muungano wa Tanzania kuweza kukaa madarakani. 

Kidogo kwa bahati mbaya ni kwamba kwa hili, Mwalimu ambaye alikuwa ana ushawishi mkubwa mno, aliishia hapo bila kwenda mbele zaidi ili kuhakikisha kwamba viongozi na wananchi wanaelewa dhana hiyo vizuri sana kwamba kikomo cha vipindi viwili kwa Rais haina maana kwamba ni lazima kuvimaliza. Na kwamba hasa ndani ya mfumo wa vyama vingi si jambo la ajabu kukaa madarakani kwa kipindi kimoja tu!

Vilevile nimefikia msimamo kwamba pengine Mwalimu mwenyewe hakuliweka suala hili la msingi la vipindi viwili kwenye mizani ilivyopaswa. Ni ukweli usiopingika kwamba katika masuala mbalimbali duniani, huwa mazuri na mabaya yanakuwapo.

Kulionyesha hili vizuri, ni vema nirejee mazungumzo niliyowahi kufanya mara mbili na mzee mmoja ambaye anaheshimika sana nchini Tanzania. Mazungumzo hayo yalifanyika kuelekea mwishoni mwa awamu za kwanza za marais Benjamin Mkapa na Jakaya Kikwete.

Mzee huyo ni mtu wa kuamini mambo mawili. Mosi, ni kwamba mtu akishafikia kuwa rais, basi ni afadhali watu tu wajiandae kwa yeye kumaliza miaka yake 10 kana kwamba uchaguzi kila baada ya miaka mitano si zaidi ya utaratibu tu.

Pili, kwamba bila shaka rais yeyote atataka kwa kila hali kujitahidi zaidi ndani ya awamu yake ya pili kwa sababu hata suala la kupigiwa kura halipo na anachojaribu sana ni kuweka kitu kwenye historia kinachostahili kutunzwa (legacy). Hili la pili ni jambo ambalo katika hali ya kawaida, kiongozi angejitahidi sana kuacha.

Mwingine kama Rais wa Marekani, Barack Obama, ameenda mbele zaidi na kutamka mwaka jana kwamba "angependelea awe rais mzuri sana wa kipindi kimoja kuliko rais wa kawaida wa vipindi viwili".

Nchini Tanzania, uchambuzi wa Marais Ali Hassan Mwinyi, Mkapa na Kikwete, unadhihirisha jinsi ambavyo awamu za pili za viongozi hao badala ya kuwa bora zaidi, zimekuwa aibu! Kwa upande wa Kikwete ni aibu mtindo mmoja tangu hata kipindi chake cha kwanza!

Sina budi niseme vile vile kwamba kwa mtazamo wangu, si ajali kwamba marais wote watatu wamejikuta katika hali hiyo ya kuharibu awamu ya pili.

Ninukuu nilichoandika kwa kifupi katika makala ya miaka ya nyuma:"Nikitafakari zaidi haya matatizo ya kisiasa tuliyonayo, naweza kusema kwamba nchi yetu sasa hivi ni kama tumeweza kuwa na viongozi wa kutosha baada ya Mwalimu kiasi kwamba tunapaswa kuelewa tunachotaka ili kukabili changamoto za wakati huu.

Niseme tu kwa bahati mbaya Mwalimu alichangia kudhoofika kwa mawazo mchanganuo kwa vile aliacha wafuasi wengi wasio makini, na vile vile kushindwa kuacha viongozi bora. Kwa maneno mengine aliacha bora viongozi wa kutosha.

Nawahesabu marais wetu waliopita na aliyepo: Mwinyi, Mkapa na Rais Kikwete katika kundi hilo la bora viongozi. Kwa haraka, Mwinyi, kwa jinsi Mwalimu alivyolazimika kuingilia masuala mbalimbali ya msingi kwenye urais wake, huwezi kusema kabisa alikuwa mfano wa kiongozi wa kuiga.

Nikimtafakari Mkapa, kuna mambo mawili. Kwanza kabisa kitendo cha yeye kulivalia njuga rushwa katika kampeni ya urais 1995, huku akiwa ametumikia kama Waziri katika serikali ya Mwinyi iliyotawaliwa na rushwa na yeye kutojipambanua kama mtu aliyechukia rushwa kwa kuwakemea wanaojihusisha au hata kujiuzulu kwenye baraza la mawaziri ilikuwa ni jambo la kusikitisha na la aibu, ukizingatia ile kanuni ya uwajibikaji wa pamoja ni kwamba mjumbe katika baraza la mawaziri anakuwa ni sehemu ama ya mafanikio au kushindwa kwa serikali."

Pamoja na upungufu mkubwa wa kuwa na viongozi ambao si viongozi kwa maana halisi, ile dhana kwamba mtu akishafikia kuwa Rais, basi ni afadhali watu tu wajiandae kwa yeye kumaliza miaka yake 10 ni kukaribisha matatizo ya kila aina. Ni sawa tu na kuwaambia wananchi mpende msipende, fulani ni rais!

Nadiriki kusema, hicho kikomo cha vipindi viwili kimechangia kiasi chake kutufikisha hapa tulipo. Kwanza kabisa, katika kugombea nafasi ya juu ya nchi sehemu nyingi duniani, kujenga hoja nzito ni jambo la msingi sana.

Ni imani yangu kwamba kama Mwinyi angefahamu tangu mwanzo kwamba hakuna kikomo cha urais, angejitahidi kwa kiasi chake kuwa na mawazo mara kwa mara ya jinsi gani atakubalika kwenye chaguzi za mbele.

Ni kweli kwamba Mwinyi alinogewa na urais katikati ya kipindi chake cha pili kiasi cha kuonyesha mwelekeo wa kutaka kubadili Katiba ya nchi ili aongezewe kipindi cha tatu.

Ni muhimu kusema, tofauti katika suala hili lililotokea mwaka 1992, ni kwamba Mwinyi alianza kulegalega mno kutokana na kufahamu bila shaka tangu awali kuwa hicho ni kipindi chake cha mwisho. Kilichobaki sana sana ni kustaafa vizuri.

Hali hiyo iliendelea vile vile kwa Mkapa na inaendelea vile vile kwa kiwango cha kutisha kwa Rais wa sasa Kikwete.

Lakini pengine isiwe kitu cha kushangaza sana juu ya Kikwete maana yeye naamini ni matokeo ya mtu aliyetumikia kwa karibu sana serikali za Mwinyi na Mkapa. Ni vigumu kabisa kwa mtu yeyote yule kufanya kazi karibu miaka 20 kwenye mazingira mabovu bila kuatharika vibaya.

Miaka miwili iliyopita niliandika kwamba "mwili wangu unasisimkwa kwa hofu ninapofikiria jambo linaloweza kuipata nchi endapo Kikwete ataweza kupata nafasi na kuingia Ikulu tena!"

Maana yangu ilikuwa kwamba kwa hali ya giza iliyokuwapo kuelekea mwisho wa kipindi chake cha kwanza, bora angejitokeza mtu ndani ya chama chake wa maana kukabiliana naye kuliko kumruhusu apete kirahisi. Na kufuatia yeye kuingia tena Ikulu mwaka 2010, tunachokiona ni udhalilishaji tu wa ofisi ya Rais kiasi cha mimi kutamani ingepelekwa hoja Bungeni ya kumshtaki kama ambavyo Nyerere alipata kusema kuwa baadhi ya wabunge walipenda itokee mwaka 1994 kwa Mwinyi.

Mwalimu, katika kitabu chake cha mwaka 1994 kiitwacho "Uongozi Wetu na Hatima ya Tanzania", anashutumu vikali sana uongozi wa Mwinyi, isipokuwa kwenye suala la nini hasa kifanyike kumshugulukia Mwinyi, msimamo wake nadhani ndio huo unaochangia sana kutuumiza hadi sasa.

Ni vema ninukuu: "Narudia: kumbadili Waziri, hata Waziri Mkuu, si jambo la ajabu. Anaweza kujiuzulu, anaweza kufukuzwa, na Nchi isitikisike. Lakini huwezi kumtikisa Rais wa nchi bila kuitikisa Nchi yenyewe.
Ni vizuri jambo hili likatamkwa wazi wazi na likaeleweka sawa sawa. Maana watu wengine wananong’ona nong’ona kuwajibika kwa Rais kana kwamba ni jambo la mchezo mchezo tu. Kulazimika kumchukulia hatua Rais wa Nchi ni mkasa na balaa tu kwa Nchi yoyote ile. Ndiyo maana tunatakiwa kuwateua na kuwachagua Marais wetu kwa uangalifu mkubwa; na ndiyo maana wakisha kuchaguliwa, wanatakiwa wajiheshimu na kuwa waangalifu sana. Ni jambo muhimu kabisa, kwa kweli la kufa na kupona,kufanya kila jitihada ili kujenga na kuimarisha utaratibu na mazoea ya kuchagua na kubadili Rais wa Nchi yetu kwa njia ya kupigiwa kura, baada ya Rais anayetoka kumaliza kipindi chake kimoja au viwili kwa mujibu wa Katiba.

Utaratibu mwingine wowote haufai, na ni lazima tufanye kila lililo ndani ya uwezo wetu kuuzuia. Mnapolazimika kuutumia, ni jambo la kufanyaje, si jambo la kurukia." Sikubaliani na Mwalimu kabisa kwamba "kulazimika kumchukulia hatua Rais wa Nchi ni mkasa na balaa tu kwa Nchi yoyote ile."

Mkasa na balaa kwa mtazamo wangu inaweza ikawepo kulingana na uzito wa nchi duniani. Mfano ni ilivyotokea kwa rais wa zamani wa Marekani, Richard Nixon. Hadi leo hii kuna watu kweli wa kutoka nchi hiyo ambao wanasikitika na vitendo vya Nixon hadi kufikia kujiuzulu. Au naweza kusema ingekuwa kipindi cha urais wa Mwalimu, kama sheria ingeruhusu kumshtaki na kweli ingetokea sababu yoyote ile, si tu nchi ya Tanzania bali nchi nyingi zingetikisika!

Si Tanzania ya miaka ya 1990 na leo hii. Na leo hii jamani, kutokana na kazi kubwa aliyofanya huyo huyo Mwalimu kuijenga Tanzania kuwa kisiwa cha amani kiasi cha kuwa mfano wa kuigwa barani Afrika, kwanini tusiendelee vilevile kuwa mfano wa kuigwa kwa kufanya mabadiliko makubwa kwa utaratibu wa amani?

Kuhitimisha, naweza kuifananisha hali iliyofikia Tanzania ya kuhuzunisha, sawa na mfanyakazi ambaye ana tajiri mkorofi kweli kiasi cha kufikia hata kumtemea mate. Sasa mfanyakazi akija juu na kulalamika kitendo hicho cha udhalilishaji, tajiri wake huchukia kweli na kumjeruhi vibaya usoni kwa kumkata panga!

Hii ni hali ya hatari inayolazimu watu kusimama kidete na si kuruhusu mtu aendelee na uonevu hadi mwisho wa kipindi kwa sababu tu ya cheo chake cha ukuu wa nchi!


