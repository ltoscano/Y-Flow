
Mkutano wa wanahisa TCCIA kufanyika leo

Imeandikwa na Mwandishi Wetu

Imechapishwa: 17 Oktoba 2016

KAMPUNI ya uwekezaji ya TCCIA imeandaa Mkutano Mkuu wa Mwaka wa Wanahisa wake utakaofanyika leo kwenye Ukumbi wa Karimjee, Dar es Salaam.

Ofisa Mtendaji Mkuu wa Kampuni hiyo, Donald Kamori aliwaambia waandishi wa habari jijini jana kuwa mbali ya mkutano huo, wanachama watapata fursa ya kupata elimu kuhusu uwekezaji katika kampuni mbalimbali, Hati fungani za serikali na dhamana zinazotolewa na serikali, kampuni na benki.
“Mkutano huo utatanguliwa na semina hiyo inayolenga kutoa elimu zaidi kwa wanahisa juu ya uwekezaji kwa njia ya hisa, faida na changamoto zake,” alisisitiza Kamori na kutoa mwito kwa wanahisa kushiriki kwa wingi.
Semina itaendeshwa na Arphaxad Masambu kutoka Kampuni ya Wakala wa Hisa ya Rasilimali Limited. Kamori alisema baada ya semina hiyo, mkutano mkuu utafunguliwa na Mwenyekiti wa Bodi, Aloys Mwamanga kama ilivyo kawaida kwa mikutano iliyotangulia tangu mwaka 2006.
Maandalizi yake yamekamilika na wajumbe wamethibitisha kushiriki kwao. Aidha, alisema kampuni hadi kufikia sasa imenunua hisa katika kampuni nane ambazo ni NMB, CRDB, Dar es Salaam Commercial Bank (DCB), viwanda vya saruji vya Twiga, Simba, Tanzania Breweries Limited (TBL), Swiss Port, na kiwanda cha Sigara (TCC) na zimeorodheshwa katika Soko la Hisa Dar es Salaam.
Kampuni ya wanahisa ya TCCIA Investment ni moja ya kampuni za wanahisa inayofanya vizuri na kuchangia harakati za kuondokana na umasikini miongoni mwa jamii.


