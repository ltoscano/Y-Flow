
Miaka 51 ya Uhuru unaotoweka Dec 13, 2012

MIAKA ya 1960 inafahamika kama miaka ya harakati za Uhuru barani Afrika, kwamba zaidi ya nusu ya nchi 53 za Bara hili zilipata uhuru. Nchini Tanganyika, harakati hizo, chini ya Chama cha Tanganyika African National Union (TANU), hatimaye zilizaa matunda hapo Machi 1961, wakati Mkutano wa Katiba (Constitutional Conference) ulipofanyika mjini Dar es Salaam, kuzungumzia programu ya Uhuru kamili wa Tanganyika, badala ya (mkutano huo kufanyika) Lancaster House mjini London, Uingereza, tofauti na ilivyokuwa imezoeleka kwa nchi zote zilizokuwa makoloni ya Uingereza.

Ni kutokana na mazungumzo hayo, miezi miwili baadaye, yaani Mei 1, 1961, Tanganyika iliweza kupata Serikali ya Madaraka, ikiongozwa na Baraza la Mawaziri 12, chini ya Mwalimu Julius Kambarage Nyerere, kama Waziri Mkuu. 

Lakini siku kubwa iliyosubiriwa kwa hamu na shauku kubwa kuliko zote zilizotangulia, iliwadia Desemba 9, 1961, pale bendera ya Mwingereza, maarufu kama ‘Union Jack,’ iliposhushwa usiku wa manane; na bendera ya Tanganyika huru ikapandishwa kuchukua nafasi yake, kuashiria Uhuru Kamili kwa Watanganyika.

Katika salaam zake za Uhuru, Mwalimu Nyerere alizungumza kwa kusisitiza juu ya uhuru wa kisiasa, na bila ya kuficha ukweli wa hali halisia ilivyokuwa alisema: “Tunasherehekea ushindi. Lakini tukumbuke kwamba ushindi tuliopata ni ile haki ya kufanya kazi wenyewe, haki ya kupanga na kujenga nchi yetu kwa uhuru, bila kuingiliwa.”

Akizungumzia imani ya TANU juu ya usawa wa binadamu na heshima kwa wote, Mwalimu alisema: “Tumekubaliana kwamba taifa letu litakuwa la raia huru walio sawa, ambamo kila mmoja atapata fursa kutumia uwezo wake kuendeleza jamii…hakuna kitu kitakachomwondolea haki zake kama mwanajamii. Na hili lazima tuanze kulitekeleza.” (Nyerere: Freedom and Unity-uk 138–139).

Desemba 9, mwaka huu, Wa tanzania wanasherehekea miaka 51 ya Uhuru wa nchi yao, kwa kutathmini mafanikio, vizingiti na vikwazo, kwa maswali kama; ni kwa kiasi gani tumeitumia kwa uhuru, haki hiyo ya kupanga maendeleo na ujenzi wa Taifa letu? Ni kwa kiwango gani uongozi wa nchi yetu unajenga na kuendeleza Taifa lenye watu walio sawa na wenye kuheshimiana? Je; uhuru wa kisiasa pekee umetuletea kile tulichokitarajia wakati wa harakati za uhuru?

Alipoiambia Afrika kwa mara ya kwanza mwaka 1956, kwamba utafuteni kwanza ufalme wa kisiasa, na mengine yote mtazidishiwa, Rais wa kwanza wa Ghana, Kwame Nkrumah, aliamini kwamba kwa Afrika kupata uhuru wa kisiasa, milango ya mafanikio katika nyanja za uchumi, utamaduni na kijamii ingefunguka sawia.
Ndiyo. Ufalme wa kisiasa tulipewa na wakoloni kwa mkono wa kulia, lakini ukanyakuliwa kwa mkono wa kushoto.

Tulichobaki nacho kibindoni tukiaminishwa kuwa ndio uhuru wenyewe, ukweli si uhuru halisia, bali ni uhuru wa bendera. Na kwa sababu hatuna uhuru wa kweli, tumeshindwa kujitawala kiuchumi, kiutamaduni na kijamii. Badala ya kuzidishiwa kiuchumi na kiutamaduni kama alivyotarajia Nkrumah, tumeendelea kupokonywa hata kile kidogo tulichonacho, wakati mwingine bila ya sisi kutilia shaka uporaji huo kwa sababu ya kuongozwa na viongozi wasio na maono.

Angalia namna nchi za ubepari wa kimagharibi zinavyoshinikiza kwetu sera zake kupitia taasisi zake mumiani, kama vile Shirika la Fedha la Kimataifa (IMF), Benki ya Dunia (WB) na Shirika la Biashara la Kimataifa (WTO), mpaka amezaliwa mumiani mwingine aitwaye utandawazi; nasi tunajipeleka kikondoo kutafuta ubia na nchi tajiri za ukoloni mpya.

Wengi tulisituka pale Rais wa Awamu ya Tatu, Benjamin William Mkapa, alipoteuliwa na kukubali kuwa Mwenyekiti wa Tume ya Kimataifa ya Utandawazi, miaka tisa iliyopita, kuonyesha namna tulivyo rahisi kuhadaiwa kwa kuvishwa kilemba cha ukoka. Je; Rais wa Marekani anapokuja na zawadi ya vyandarua mkononi, nasi tukakubali kuruhusu kampuni ya nchi za Magharibi kupora utajiri wetu yatakavyo, chini ya uwekezaji usiojali, hicho ni nini kama si uhayawani wa viongozi wetu?

Utandawazi ni mfumo wa mahusiano unayoyataka mataifa kufungua milango hadi bawaba ya mwisho, na sisi kutakiwa kujikana wenyewe ili kujiandaa kupokea injili ya IMF, WB na WTO juu ya ukombozi mpya na ahadi ya maisha bora kwa nguvu ya mitaji.

Chini ya uhuru huu wa bendera, tulianza kuusaka ufalme wa uchumi na utamaduni tukiwa tumefungwa kamba shingoni, kama mbuzi apelekwaye mnadani na hatimaye kusubri kisu cha mwenye bucha.

Katika uchumi, tulianza na mipango ya maendeleo kabambe kukidhi kwanza mahitaji muhimu ya Taifa. Huku tukiwa tayari tumefungwa kamba shingoni. Mpango wetu wa kwanza wa maendeleo wa miaka mitano, uliandaliwa na Mwingereza mmoja, Profesa Green, aliyepewa kazi hiyo na WB na IMF. Ilikuwa ni sawa na fisi mwenye njaa kali kumwandalia mbuzi mpango wa maendeleo.

Chini ya mpango huo, WB, IMF na nchi za Magharibi, ziliridhia mfumo wa uchumi ulioipa Serikali yetu jukumu kuu la kupanga na kusimamia uchumi. Mwaka 1965, Rais wa WB, Robert Macnamara aliipongeza Tanzania kwa mafanikio, na kuwa eti mfano wa kuigwa na nchi nyingine za dunia ya tatu.

Leo, ni WB, IMF na Wafadhili hao hao wanaotaka Serikali ijiondoe katika kupanga na kusimamia uchumi, na kuacha nguvu ya soko na mitaji ndiyo iratibu uchumi na bei. Nini tofauti ya misingi ya uchumi ya 1965 na ya leo, kama si ulaghai wa kibeberu kiuchumi?

Tunajua, na wao walijua kwamba wasingeweza kutembeza ulaghai wao mbele ya Mwalimu Nyerere bila kuambiwa kufunga virago na kuondoka, kwa maana, Mwalimu hakutafuna maneno ilipoonekana Taifa na watu wake kutaka kuchezewa. Leo, wako wapi viongozi kama Mwalimu? Ingekuwa enzi za Mwalimu, Dowans au Meremeta wasingethubutu kuleta mchezo mchafu wanaotufanyia, halafu wakabakia salama!

Chini ya uhuru wa bendera, tulipania kufufua uzalendo wetu, mila na tamaduni zetu, kwa kuanzisha Wizara ya Utamaduni, mahsusi kwa ajili hiyo. Tulitambuliwa na dunia kwa mavazi yetu, lugha yetu, misemo yetu, tabia na maadili yetu ya taifa.

Kwa kuwa suala la utamaduni lilikuwa zingatio la kila nchi ya Kiafrika, Afrika iliweza kuanzisha Tamasha (event) la Wasanii la Bara zima la kila mwaka (FESTAC), ambapo nchi za Kiafrika ziliweza kutangaza na kubadilishana tamaduni. Tanzania iliweza kushiriki katika matamasha ya kimataifa ya utamaduni (EXPO), kutangaza utamaduni wa Mtanzaniaa duniani.

Bado tunayakumbuka maonyesho ya EXPO 70, yaliyofanyika huko Japani mwaka 1970, ambapo Tanzania ilishiriki kwa kuwakilishwa na Mzee Moris Munyunyusa (sasa ni marehemu), bingwa wa kupiga ngoma 10 kwa mpigo; Bendi ya Polisi, chini ya uongozi wa Mzee Mayagilo (marehemu), Mbarak Mwinshehe na Bendi yake ya Morogoro Jazz, Wanasanaa wa Chuo Kikuu cha Dar es Salaam, na wengineo, walishiriki pia.

Leo, chini ya utandawazi, hatuzungumzii tena utamaduni wetu kwa sababu tumechoka kuwa Wa tanzania! Tunachoshuhudia sasa ni mashindano ya kufunga tai, kujikoboa ngozi tuonekane weupe kama Wazungu, nywele za bandia, mashindano ya urembo, mivao na miziki inayochukiza na lugha iliyojaa misamiati ya kihuni isiyowakilisha ustaarabu wa Mtanzania huru.

Kwa Tanzania na Afrika, ili kulinda asili yetu na chochote kilicho cha Mwafrika, viongozi wenye visheni walitunga sera zenye kuimarisha uchumi na utamaduni kwa njia ya falsafa mbalimbali. Mwalimu Julius Nyerere wa Tanzania alitunga ‘Ujamaa’ na ‘Azimio la Arusha’; Milton Obote wa Uganda alitunga ‘The Common Man’s Charter’ kwa maana ya Azimio la Mnyonge na ‘The Move to the Left’ kwa maana ya kuelekea ujamaa. Abdel Gamal Nasser wa Misri alitunga ‘The Charter.’

Kutoka Zambia kwa Rais Keneth Kaunda, ulianzishwa ujamaa aliouita ‘Zambian Humanism’ wakati Sekou Toure wa Guinea alianzisha ‘The Guinean Revolution’ (Mapinduzi ya Guinea), huku Mobutu Seseseko wa Zaire akija na ‘African Authenticity.’

Nchini Kenya, ilianzishwa rasimu ya ujamaa kwa jina la ‘Session Paper Number 10’ ambayo inasemekana iliandikwa na mchumi wakala wa Shirika la Kijasusi la Marekani (CIA), aliyekuwa akifanya kazi chini ya Waziri wa Mipango wa Kenya, Tom Mboya (marehemu).

Viongozi wa Afrika wa awamu ya kwanza, wote walipatikana kwa demokrasia ya sanduku la kura. Walikuwa wenye upeo na maono sahihi. Walitaka Afrika moja na iliyo imara. Ndiyo maana waliweza kuanzisha Umoja wa Nchi huru za Afrika (OAU), Mei 23, 1963. Wala hawakufungamana na upande wowote wakati wa vita baridi kati ya nchi za Magharibi na za Mashariki, na badala yake zikabakia kuwa wanachama wa Umoja wa Nchi Zisizofungamana na Upande wowote Duniani (NAM).

Madaraka yote hulevya. Lakini madaraka makubwa zaidi hulevya zaidi. Kadri viongozi wetu walivyobakia madarakani kwa muda mrefu, ndivyo walivyolewa madaraka zaidi. Kwanza, walifuta mfumo wa vyama vingi vya siasa uliowaingiza madarakani, wakawa watawala wasioambilika. Kisha wakajipachika sifa na madaraka tele kujitofautisha na wananchi wa kawaida, kama ishara ya kulewa madaraka zaidi.

Na ili kuonyesha kwamba wao pekee ndio walikuwa wenye akili bora kuliko wananchi waliowaongoza, walifuta mfumo wa demokrasia wa ‘Westminster’ na nafasi ya Waziri Mkuu Mtendaji, wakajipa wao nafasi ya Rais Mtendaji asiyeambilika (Imperial Presidency).

Kwa sababu ya tamaa ya madaraka, Umoja wa Afrika ulianza kuyumba. Na kwa sababu hakuna kiongozi aliyekuwa tayari kuachia madaraka yake kwa Serikali moja ya Afrika, wazo la kuunda Serikali hiyo limekufa kabisa hadi leo, kama ambavyo jumuiya za uchumi za kikanda zinavyoendelea kuvunjika.

Na kwa sababu madikteta wana tabia ya kujijengea ngome na kujilinda kwa kisingizio cha demokrasia na umoja wa kitaifa, ukatili wenye kuua demokrasia umeendelea kutawala. Katika mazingira kama haya, wananchi wafanye nini wanapofungwa midomo eti kwamba kuhoji mwenendo wa Serikali ni upinzani? Ni udikteta wa aina hii uliozaa demokrasia ya ajabu kwa njia ya mapinduzi ya kijeshi, ili kuiokoa jamii kuwa mateka wa wanasiasa madikteta.

Kwa sababu hiyo, kati ya wakuu 32 wa nchi na Serikali za Kiafrika waliotia sahihi mkataba wa kuanzishwa kwa OAU mwaka 1963, ni marais wawili tu, Mwalimu Julius Nyerere na Leopold Sedar Senghor wa Senegal, walioweza kustaafu kwa hiari, salama salimini bila ya tishio la kupinduliwa. Wengine 30 waliobaki ama walipinduliwa na majeshi yao wenyewe (hao ni 26) kwa kuanzia na Sylivanus Olympio, Januari 9, 1963, au walikufa vifo vya kawaida (hao ni wane) wakiwa madarakani.

Kwa kifupi, kuzuka kwa utamaduni wa mapinduzi ya kijeshi, kulibadili mfumo wa demokrasia barani Afrika, kutoka demokrasia ya sanduku la kura, kwenda demokrasia ya mtutu wa bunduki, kama njia isiyoepukika kutokana na dhana ya utawala bora na utawala wa sheria kufutwa na madikteta.

Kurejeshwa kwa mfumo wa vyama vingi vya siasa miaka ya 1990 nchini kwa shinikizo la WB, IMF na Wafadhili, kumeanzisha demokrasia ya nguvu ya mitaji, kwa sababu mashirika hayo yanaabudu nguvu ya fedha katika kuwania na kushika madaraka, badala ya uongozi kwa ridhaa ya watu.

Udhaifu huu kwa nchi yetu (na nyingine barani Afrika) una viashiria vingi, vikiwamo usiri katika kuendesha mambo ya nchi, kukithiri kwa vitisho kwa wale wanaodiriki kuhoji mwenendo wa Serikali na viongozi, ufisadi na siasa za kufahamiana, madaraka hodhi kwa chama madarakani, ambapo ushindani (ukinzani) wa kisiasa unachukuliwa kama uadui, Katiba kandamizi yenye harufu ya chama kimoja, na nchi kukosa dira ya maendeleo wala kipaumbele katika maisha ya wananchi.

Viashiria vingine ni Bunge legelege linalowakilisha vyama na ushabiki wa vyama vya siasa, badala ya kuwakilisha au kuwasemea wananchi, kuzuka kwa matabaka kwa misingi ya kiuchumi, kisiasa na kijamii na hata kinasaba. Napia kupanuka kwa ufa kati ya masikini na matajiri.

Na kwa kutumia mwanya huo, wenye mitaji ndio wanaodhibiti kila kitu; siasa na uchumi, na masikini kuendelea kuwa tabaka la watawaliwa badala ya kuwa wenye nchi. Hii ndiyo demokrasia ya mitaji, ambapo fedha sasa inanunua madaraka, na madaraka yananunua utajiri. Tanzania, ambayo ilisifika kwa demokrasia ya kweli na kwa siasa shirikishi, sasa ni mhanga wa maovu haya. Imepoteza umaarufu wake ulioiweka kwenye ramani ya dunia kisiasa na kiutamaduni.

Inapokuwa hivyo, Serikali inapoteza uhalali wa kutawala kwa sababu inakiuka mkataba kati yake na wananchi (Social Contract), uzalendo hufifia kwa sababu walio wengi hawanufaiki isipokuwa wachache wenye mitaji na mafisadi, na nchi kuongozwa bila ramani wala dira ya maendeleo.

Demokrasia ya mitaji inataka kwamba ni wale tu wenye mitaji ndio walio na haki ya kutawala na kufaidi matunda ya uhuru, kwa maana utajiri sasa unanunua siasa na madaraka; na siasa inanunua utajiri.

Ndiyo kusema kwamba miaka 51 ya uhuru, tofauti na tulivyoanza ambapo uongozi wa nchi ulikuwa wa kila mwananchi, walalahoi wameondolewa kwenye mkondo wa utawala na wa uongozi wa nchi yao, na kuwaachia wenye fedha.

Ndiyo maana, agenda kuu katika chaguzi za leo ni fedha na wafadhili wenye fedha chafu zinazohujumu demokrasia, utawala bora na utawala wa sheria. Je; umewahi kujiuliza, ni kwanini kashfa zote za ufisadi mkubwa mara nyingi zinatokea karibu na au wakati wa chaguzi kuu nchini? EPA, IPTL, Dowans na nyinginezo? Ni kwa sababu ya kutafuta fedha kubwa na nyingi kugharamia uchaguzi!

Je; umejiuliza ni kwanini watuhumiwa wa hujuma nzito nzito, kama zile za Meremeta, Deep Green Finance na Tangold, hawasumbuliwi? Ni kwa sababu ufisadi huo umeshirikisha mfumo mzima wa utawala, pasiwe na wa kumfunga paka kengele.
Kundi dogo hili la watawala la enzi za Uhuru, ni katili na baya zaidi kuliko mkoloni. Linakula kama mchwa, urithi na hazina ya taifa kwa kushirikiana na ubepari wa kimataifa, hazina ambayo mkoloni hakuigusa. Linapewa nguvu na kinga ya WB, IMF na mataifa ya ukoloni mamboleo, likihakikishiwa kubakia madarakani kwa maneno ya kwamba “Msiogope, enyi kundi dogo; kwa kuwa Baba yenu (ubepari wa kimataifa) ameona vema kuwapa ule ufalme (wa ulaji).” Kwa sababu hiyo, haliwezi kujitoa mhanga kutetea umma unaoliweka madarakani.

Tumeona namna demokrasia ya sanduku la kura na udikteta wa watawala, vilivyoondolewa na demokrasia ya mapinduzi kwa mtutu wa bunduki. Demokrasia ya mapinduzi iliondolewa na mfumo wa vyama vingi vya siasa (1992), ambao nao sasa uko mguu nje kupisha nafasi kwa demokrasia ya mitaji.

Katika hali kama hii, ni demokrasia gani itaweza kutuokoa kutoka utumwa wa demokrasia ya mitaji, inayotishia usalama na uhai wa taifa? Je; walalahoi wana ubavu wa kushinikiza demokrasia wanayoitaka kwa kufanya mapinduzi ya kiraia au ni heri turejee kwenye mtindo wa mapinduzi ya kijeshi? Tutafakari.


