
Polisi wanaweza kuangamiza ufisadi nchini kwa muda wa miezi michache
RIPOTI zinazochapishwa mara kwa mara na baadhi ya kampuni zinazofanya mahojiano zilionyesha idara ya polisi ndiyo fisadi zaidi katika sekta ya umma.
Kikosi hiki kimekaa katika mstari wa mbele na kuchukua nafasi hii ya kwanza ya kula mlungula kwa muda mrefu.
Ukweli wa mambo ni kwamba polisi wakitaka kuangamiza ufisadi watafanya hivyo katika muda wa miezi michache.
Kisa na maana ni kwamba polisi wako na habari zote zinazohitajika kuangamiza uozo huu ambao umeifanya nchi kuchukiwa katika lingo mbalimbali.
Kinara mpya wa kikosi hiki fisadi Joseph Kipchirchir Boinett atakuwa na kazi ngumu ya kukilainisha.
Iwapo Boinett atafaulu katika kazi yake basi itabidi anyenyekee ndipo maafisa wote wa polisi washirikiane naye kuangamiza uhalifu katika jamii.
Itapelekea kila askari atupilie mbali tamaa ya utajiri na kukabili ufisadi pasipo na huruma.
Ikiwa ni maafisa wa trafiki, itabidi wawawatie nguvuni madereva wanaokiuka sheria.
SUSAN MUNYWOKI, Taasisi ya Aviation, Nairobi.
Wasitese wanagenzi HUKU wazazi wakijikaza kisabuni ili kuwaregesha wanao shuleni, walimu nao wamekata kauli ya kuendelea mgomo.
Walimu wanapogoma, mwanagenzi wa Mkenya wa kawaida ndiye anayeumia.
Wenye tabaka la juu huwa na hadhi ya kuwaajiri walimu wa kibinafsi na pia kuwaelimisha.
Mgomo wao unachangia machafuko. Tumewahi kushuhudia watahiniwa wakijifungua, matokeo duni na ajira.
Serikali na Tume ya Mishahara ya Watumishi wa Umma (SRC) ya Sarah Serem, yatilie maisha ya mwanagenzi mbele kabla ya majukumu ya tumbo.
ENDERE ALI, Kayole.
Tuwaelekeze watoto wetu WAKATI wa likizo ya Desemba huwa na majaribu mengi kwa vile mitihani ya kitaifa ya kidato cha nne na darasa la nane huwa imekamilika.
Huu ni muda kila mzazi hustahili kuwa makini na mwanao kwani ni wakati huu ndio watoto wengi huharibikiwa na kukosa mwelekeo maishani.
Vilabu na sehemu nyingi za burudani zinalenga waliohitimu kutoka shule za upili kwani ndio wako katika hamu ya kuonja utamu wa maisha.
Asali hii wanapoionja bila shaka hawachovyi mara moja, bali inakuwa kama kianzio na baadaye wanatumbukia kwenye tabia ambazo hata mzazi hupigwa na butwaa.
Ni fursa bora iwapo waliokamilisha masomo ya shule za msingi na za upili watajiunga na usomaji wa tarakilishi.
AUDREY SARAH NASIMIYU, Thika.
Balala atii agizo la korti NI viongozi tu na wakuu wa serikali hasa mawaziri watakaokuwa kielelezo chema kwa kutii maagizo ya mahakama.
Majuzi, Waziri wa Madini Najiba Balala aliripotiwa kukaidi agizo la kuachilia meli yenye madini ya Copper-Ore inayoeleka Mashariki ya Mbali.
Balala pamoja na wakuu wa wizara yake wawili wameamriwa wafike mahakamani.
Swali linalokera ni hili? Kwa nini wanaoelewa sheria wanakiuka maagizo ya mahakama.
JEDIDAH KHAOYA, Kitale.
Hongera kwa Kavale ULEMAVU sio kizingiti kwa walio na bidii ya kusoma.
Wazazi huhihimizwa wawapeleke watoto wao walio na ulemavu shuleni badala ya kuwafungia manyumbani mwao.
Heko kwa Christine Kavandi Kavale wa Shule ya Msingi ya Kithyoko, Kaunti ya Machakos alizyeoa alama 317 katika Mtihani wa Darasa la Nane (KCPE).
Binti huyu hutumia mdomo wake kuandika na Mungu alimbariki kwa kuzoa alama hiyo.
Natoa wito kwa serikali ya Machakos na pia serikali kuu iamuru shule za kitaifa ziwatengee nafasi wanafunzi.
Nawahimiza wamuige Christine waweke bidii masomoni.
NDANU ESTHER, Makueni. 
Wasiwadhulumu wanao BABA akiwajibika anahenziwa na jamii yake huheshimiwa.
Na wakati anapotekeleza majukumu yake huwa ndio chanzo cha furaha, ulinzi, ufanisi na staha katika familia.
Wengi wa wasichana waliodhulumiwa na baba zao wanaishi wakiwalaani kwa kuwafanyia unyama.
Badala ya kuwaapenda kama baba mzazi, wanawageuzia majukumu na kuwatosa katika machungu ya moyoni milele.
Wanawafanya wapoteze hamu ya kuwa na baba na wengine hustaajabu.
Baba wa aina hii huwageuza miili ya mabinti zao kuwa mizinga iliyoiva asali.
Isitoshe, wakawa papa wa kujila. Wanakandamiza damu zao kwa kuwaingilia binti zao.
TOBIAS KIBET, Wamba. 


