
Majaliwa acharukia uvuvi haramu Mafia

Imeandikwa na Mwandishi Maalumu

Imechapishwa: 26 Septemba 2016

WAZIRI Mkuu, Kassim Majaliwa amewaagiza Mkuu wa Wilaya ya Mafia mkoani Pwani, Shaibu Nnunduma na Mkurugenzi wa Halmashauri hiyo, Eric Mapunda kuimarisha doria kwenye eneo la bahari ili kuzuia uvuvi haramu. 

Amesema vitendo vya uvuvi haramu vinavyoendelea katika wilaya hiyo vinapaswa kudhibitiwa haraka kwa sababu vinasababisha halmashauri hiyo kukosa mapato na kushindwa kuboresha maendeleo ya wananchi. 
Alitoa agizo hilo kwa nyakati tofauti jana wakati alipotembelea kiwanda cha samaki cha Tanpesca na alipowahutubia wananchi katika mkutano wa hadhara uliofanyika kwenye kijiji cha Kirongwe.
Alisema uvuvi ndiyo shughuli kuu ya uchumi na chanzo muhimu cha mapato kwa wilaya ya Mafia na suala la uvuvi haramu linaathiri sana mapato ya halmashauri hivyo ni vema wakaimarisha doria ili kukomesha vitendo hivyo.
"Lazima jambo hili lidhibitiwe. Uvuvi wa kutumia mabomu unaharibu mazingira ya chini ya bahari hivyo samaki wanashindwa kuzaliana kwa wingi. Hakikisheni watu hao wanakamatwa na kuchukuliwa hatua ikiwa ni pamoja na kuteketeza zana wanazotumia," alisema.
Mkurugenzi wa kampuni ya Alphakrust inayomiliki kiwanda cha Tanpesca, Ganeshen Vedagiri alisema kampuni hiyo imeajiri watumishi 855 kati yake 445 ni wakazi wa Mafia huku wanawake wakiwa 250.
Alisema wana jumla ya mabwawa 76 ya kufugia samaki aina ya kamba na kwa sasa yanayotumika ni 30 na kila moja lina uwezo wa kuzalisha kilo 5,000.
Mavuno ya mwaka ni tani 300. Alisema katika kipindi cha Mwaka wa Fedha wa 2016/2017 wanatarajia kupata wastani wa Sh bilioni 120 katika mauzo ya nje na Sh bilioni 62 kutoka katika mauzo ya ndani. Wanatarajia kulipa kodi ya zaidi ya Sh bilioni 15 kwa mwaka huu. 
Mohammed Gomvu, diwani wa Kata ya Kirongwe na Mwenyekiti wa Halmashauri ya Wilaya ya Mafia alisema maeneo yaliyoathirika zaidi na uvuvi haramu ni vijiji vya Ndagoni (Kiega), Kifinge, Chunguruma (Tumbuju) na kisiwa cha Nyororo.
Alisema jambo linalokwamisha kutokamatwa wanaojihusisha na uvuvi haramu ni kutokana na watumishi kukosa uaminifu na kuvujisha siri kwa wavuvi hao, hivyo kunasua mitego ya kuwakamata.


