Kili Queens kuivaa Uganda nusu fainali

Imeandikwa na Basil

Imechapishwa: 17 Septemba 2016

TIMU ya soka ya taifa ya Tanzania Bara, Kilimanjaro Queens itacheza mechi ya nusu fainali za kombe la Chalenji kwa wanawake dhidi ya wenyeji Uganda. Kupata mshindi wa kwanza na wa pili kwenye kundi B ililazimika kuchaguliwa kwa shilingi baada ya Kili Queens na Ethiopia kulingana kwa kila kitu.

Timu hizo zilikutana zenyewe kwa zenyewe jana na kutoka sare ya bila kufungana na hivyo kufikisha pointi nne kila moja baada ya timu hizo zote kuibuka na ushindi zilipocheza na Rwanda.
Michuano hiyo inayosimamiwa na Baraza la Vyama vya Soka Afrika Mashariki na Kati (Cecafa) inafanyika kwa mara ya kwanza. Habari kutoka Jinja inapofanyika michuano hiyo zinasema katika mechi ya jana, Kili Queens na Ethiopia zilishambuliana kwa zamu huku kila upande ukionesha ujuzi wake.
Mechi za nusu fainali zitafanyika kesho ambapo mbali na Kili Queens dhidi ya wenyeji, Kenya itacheza na Ethiopia. Akizungumza kwa njia ya simu kutoka Jinja, Kocha Mkuu wa Kili Queens, Sebastian Mkoma alisema anashukuru kwa kufika hatua hiyo na ana imani wataondoka na mafanikio.
“Mechi zetu zilikuwa ngumu na huko tunapokwenda kwenye nusu fainali ndio kutakuwa na ugumu zaidi kwa vile tunacheza na wenyeji.
“Tangu mwanzo timu zilitukamia sana, lakini tunashukuru tumefuzu nusu fainali, safari yetu ni moja sasa kwenye ubingwa,” alisema.


