
Maafisa wa usalama walioshindwa na kazi wafaa kufutwa mara moja
VALLARY WACHIRA, Chuo kikuu cha Laikipia
NI jambo la kusikitisha mno kuona vile wakazi wa Lamu wanavyoishi kwa hofu huku wengi wao wakigura makao yao kwa sababu ya ukosefu wa usalama.
Kinaya ni kuwa Serikali inazidi kuwapa moyo wananchi hao kuwa usalama umeimarishwa kila pande huko Lamu. Wakenya wana haki ya kulindwa kutoka kwa mikono ya magaidi.
Serikali kuu hivyo basi inafaa kuwapiga kalamu maafisa wale wanaozembea kazini haswa wale kutoka kitengo cha usalama.
Wananchi kwa ujumla wana machungu mno kuona vile kitengo cha kushughulikia hali ya usalama nchini kinavyozidi kukaa kitako huku Wakenya wakizidi kupoteza maisha yao kiholela.
Wakati huu sio wa kunyoosha kidole cha lawama kwa wanasiasa kwani usalama ni jukumu la viongozi wote katika Serikali kuu.
Ni wajibu wao wote kuungana ili kushughulikia jambo hili kwa dharura. 
Yafaa mikakati kabambe kuangaziwa ili hali hii iimarishwe na suluhu la kudumu kupatikana kwa haraka.


