
MFUMUKO WA BEI WASHUKA NCHINI

November 10, 2013

Mfumuko wa bei katika vyakula na bidhaa zisizokuwa za vyakula nchini umepungua kutoka asilimia 6.7 hadi 6.1 kati ya mwezi Septemba hadi Agosti, mwaka huu. Akizungumza na waandishi wa habari Dar es Salaam jana, Meneja wa Takwimu na Bei za Ajira, Ruth Minja alisema mfumuko huo umepungua katika kipindi hicho.
Alisema, mfumuko wa bei za bidhaa za vyakula majumbani na migahawani umepungua hadi asilimia 6.9 mwezi Septemba ikilinganishwa na asilimia 7.1 mwezi Agosti.Alisema, kupungua kwa mfumuko wa bei kwa mwezi Septemba kumechangiwa na kupungua kwa mfumuko wa bei za vyakula na bidhaa zisizo za vyakula.
Kwa upande wa bidhaa zisizo za vyakula kasi ya ongezeko la bei alisema, imepungua hadi asilimia 6.0 kwa mwezi Septemba kutoka asilimia 7.3 mwezi Agosti. “Mwenendo wa bidhaa za vyakula hasa mchele umeonesha kupungua kwa kiasi kikubwa mwezi Septemba 2013, zikilinganishwa na bei za mwezi Septemba mwaka 2012 ambapo mchele umepungua kwa asilimia 17.2,” alisema Minja.
Alisema, kupungua kwa mfumuko wa bei kunaoneka na kuwa kuna unafuu wa maisha kwa mlaji hivyo Tanzania inapiga hatua nzuri katika maendeleo ya uchumi.


