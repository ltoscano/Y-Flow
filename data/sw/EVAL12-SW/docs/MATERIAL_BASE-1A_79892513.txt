
Serikali yakiri udhaifu sheria ya Ndoa

Imeandikwa na Basil

Imechapishwa: 16 Septemba 2016

SERIKALI imesema inatambua kuwepo kwa matatizo katika sheria ya ndoa ya mwaka 1971, imeamua kukata rufaa ili kufanya marekebisho kwa kupitia njia ya mazungumzo badala ya kupitia mahakamani.

Waziri wa Katiba na Sheria, Dk Harrison Mwakyembe, ametoa kauli hiyo wakati anajibu swali la nyongeza la Mbunge wa Viti Maalum, Amina Makilagi (CCM), ambaye alitaka kufahamu kwa nini serikali kama ina nia njema iliamua kukata rufaa mahakamani kuhusu kesi iliyofunguliwa ya marekebisho ya sheria ya ndoa ya mwaka 1971.
Mbunge alihoji pia mkakati wa serikali wa kupeleka bungeni sheria zote kandamizi zilizopo dhidi ya wanawake na watoto ili ziweze kufanyiwa marekebisho.
Akijibu swali hilo, Mwakyembe alifafanua kuwa mwanasheria mkuu alikata rufaa katika mahakama ya rufani kwa niaba ya serikali, ili waweze kupata mawazo kutoka mahakama kuu.
Waziri Mwakyembe alisema tayari mchakato wa kufanyia marekebisho sheria hiyo upo katika wizara yake, hivyo waliona ni vyema watumie mkakati wa mazungumzo wakati wa kuifanyia marekebisho sheria hiyo kama walivyofanya wakati wa kuitunga.
Waziri Mwakyembe alifafanua kuwa, magereza yote nchi watu waliojaa ni wale ambao wanahusika na makosa ya wanawake na watoto ikiwemo kuwapa mimba wanafunzi.
Awali katika swali la msingi, mbunge huyo alitaka kufahamu ni lini sheria ya ndoa ambayo imekuwa kandamizi kwa wanawake na watoto itapelekwa bungeni ili ifanyiwe marekebisho.
Akijibu swali hilo la msingi, Dk Mwakyembe, alisema sheria ya ndoa ya mwaka 1971 ni matokeo ya mjadala mpana na shirikishi kupitia waraka wa serikali Namba 1 wa mwaka 1969 kwa lengo la kupata muafaka kuhusu maudhui ya sheria hiyo ambayo yaligusa imani, mila na desturi za watanzania.
Baada ya miaka zaidi ya 20 kupitia sheria hiyo, itungwe, serikali kupitia Tume ya Kurekebisha Sheria ilifanyia mapitio ya sheria hiyo na kubaini maeneo kadhaa yenye udhaifu, hivyo kuhitaji kufanyiwa marekebisho.
Alisema kutokana na maoni hayo, Tume, Wizara ya Mambo ya Katiba na Sheria iliandaa waraka wa baraza la mawaziri mwaka 2008 uliokuwa na mapendekezo ya marekebisho ya sheria ya ndoa ya mwaka 1971.


