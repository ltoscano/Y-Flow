
Kuna ukaburu serikali ya Kikwete – Dk. Slaa Dec 27, 2013

WAKATI Katibu Mkuu wa Chama cha Demokrasia na Maendeleo (CHADEMA) Dk. Wilbroad Slaa, akihitimisha ziara zake mikoani kwa kuitaka Serikali ya Rais Jakaya Kikwete kuacha ukaburu kwa kunyanyasa wananchi, vijembe kati ya viongozi waandamizi, vinavyotokana na uamuzi wa Kamati Kuu ya chama hicho kuwavua uongozi akina Zitto Kabwe, vimeendelea.
Zitto alivuliwa wadhifa wa Naibu Katibu Mkuu CHADEMA na mwenzake, Dk. Kitila Mkumbo akivuliwa ujumbe wa Kamati Kuu ya chama hicho, wakati Samson Mwigamba akivuliwa wadhifa wake wa Mwenyekiti wa CHADEMA- Arusha.
Ni kutokana na uamuzi huo, ni dhahiri viongozi wa juu wa CHADEMA wamegawanyika, walioko madarakani kwa sasa wengi wakitetea uamuzi wa Kamati Kuu, wakati waliosimamishwa uongozi wakipinga uamuzi huo, kila upande ukitumia majukwaa ya kisiasa kwa kiasi kikubwa kupiga vijembe dhidi ya upande mwingine.
Hivi karibuni Dk. Slaa alikuwa ziarani katika mikoa ya Tabora, Kigoma, Shinyanga na Singida huko akitoa kauli za vijembe dhidi ya akina Zitto, kwamba chama hicho kinaweza kumfukuza yoyote huku akitoa tuhuma za kuwapo kwa mpango wa kuhujumu uamuzi wa Kamati Kuu, ili utenguliwe na mkutano wa Baraza Kuu la CHADEMA na hatimaye akina Zitto warejeshewe nyadhifa zao.
Lakini wakati Slaa akiwa na Tundu Lissu, kwa mfano katika mkutano wa Singida juzi, Zitto Kabwe amekuwa katika mikutano yake ya hadhara Kigoma, akipinga uamuzi wa kumsimamisha uongozi na kuwaambia wananchi wanaohudhuria mikutano hiyo kwamba, msimamo wake wa kutetea nchi unawakera hata baadhi ya viongozi wake, akitolea mfano kuhoji matumizi ya ruzuku katika vyama vya siasa.
Lakini wakati Zitto na Slaa, pamoja na Lissu wakipanda majukwaani kupinga ama kuunga mkono hatua za kusimamishana uongozi kwa madai ya usaliti, Dk. Kitila Mkumbo ameibuka akisema suluhu murua kwa chama hicho ni kufungua milango ya demokrasia ndani ya chama, ili uchaguzi ujao wa chama hicho ufanyike kwa uhuru, bila mizengwe ya kufukuzana.
Akiandika kwa kirefu katika safu yake ndani ya gazeti hili leo la leo, Kitila anasema mgogoro ndani ya chama hicho hauwezi kuisha kwa kufukuzana au kutokubali kutofautiana bali kwa wanachama kwa ujumla wao kukubaliwa kuongozwa na viongozi wanaowataka.
“Wanachama wa CHADEMA wanaodhani kwamba chama kitakuwa salama kwa kundi moja katika mgogoro kufukuza uanachama kundi lingine wanakosea kimantiki. Ufuasi wa vyama vya siasa kwa kiasi kikubwa hujengwa juu ya ufuasi wa viongozi.
“Ni umbumbumbu wa kisiasa kudhani kwamba utamfukuza kiongozi aliye mbunge na mwenye ufuasi, tena katika mazingira ya sababu tatanisha kama yalivyo sasa, na chama kikibaki imara,” ameandika Kitila.
Alisema yatakuwa ni makosa makubwa katika ujenzi wa demokrasia hapa nchini endapo vyama vya upinzani vitashindwa kukosoana vyenyewe ndani ya chama hadi visubiri kuingia Ikulu.
Msomi huyo ameandika kwamba migogoro ndani ya vyama vya siasa ni jambo la kawaida duniani kote na kwamba kinachotofautisha ni namna gani vyama husika vinaishughulikia migogoro.
“Kwa hiyo mapambano ya kidemokrasia ndani ya vyama hayawezi kuairishwa na ndio utamaduni wenyewe wa kidemokrasia tuliochagua kuufuata. Katika harakati hizi za kidemokrasia viongozi watapingwa na watapingana.
“Wanachama mbalimbali watatamani nafasi za uongozi. Katika michakato ya namna hii migogoro itatokea. Muhimu ni kwamba vyama lazima viwe na njia ya kutatua migogoro ndani ya vyama bila kusababisha madhara kwa vyama husika. Katika hili ni muhimu tukasisitiza kwamba namna moja ya kupima uwezo wa kiungozi ni uwezo wa kutatua migogoro bila kusababisha madhara kwa taasisi,” ameandika Kitila katika makala yake iliyotoka katika ukurasa wa sita wa gazeti hili.
Wakati huo huo, Dk. Slaa katika taarifa yake ya kuhitimisha ziara zake, ameitaka serikali ya Kikwete kuacha vitendo vya kikaburu, vilivyojitokeza wakati wa utekelezaji wa Operesheni Tomokeza Ujangili na Operesheni Kimbunga, ambazo kwa kiasi kikubwa zilikiuka haki za binadamu.
Slaa anaungana na Profesa Issa Shivji ambaye katika gazeti hili amechapisha makala yake, akishauri hatua za kuchukuliwa dhidi ya ukatili katika utekelezaji wa Operesheni Tomokeza Ujangili.


