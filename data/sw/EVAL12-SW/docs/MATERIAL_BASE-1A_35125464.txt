Sekta ya afya mtihani Dodoma
Sep 29, 2016

WAKATI serikali ikitekeleza kwa kasi ndogo uamuzi wake wa kuhamishia shughuli zake mkoani Dodoma, hali ya utoaji huduma katika sekta ya afya mkoani hapa si ya kuridhisha, ikigubikwa na changamoto kadhaa zinazohitaji utatuzi wa haraka.

Changamoto hizo ni pamoja na upungufu wa majengo, watumishi, vitendea kazi, gari maalumu la wagonjwa wa rufaa pamoja na kutopatikana kwa huduma za madaktari bingwa (super specialization) mfano upasuaji wa moyo na figo.

Manispaa ya Dodoma inazo hospitali nne ambazo ni Hospitali ya Benjamin Mkapa, Hospitali ya Mirembe (mahsusi kwa wagonjwa wa akili), Hospitali ya Rufaa ya Mkoa pamoja na Kituo cha Afya cha Makole kinachotarajiwa kupandishwa hadhi kuwa Hospitali ya Wilaya ya Dodoma katika mwaka wa fedha 2016/17.

Licha ya kuwapo kwa uamuzi wa kukipandisha hadhi Kituo cha Afya Makole kuwa Hospitali ya Wilaya ya Dodoma, bado kituo hicho kinakabiliwa na changamoto kadhaa muhimu kiasi cha kutia wasiwasi uwezo wake wa kumudu kutoa huduma bora endapo hatua za kukiboresha hazitachukuliwa mapema na mamlaka husika.

Ukosefu wa majengo ya kutosha kwa ajili ya utoaji wa huduma, mashine ya x-ray na ultrasound, chumba cha kuhifadhi maiti pamoja na upungufu wa watumishi ni miongoni mwa changamoto zinazotakiwa kutafutiwa ufumbuzi wa haraka.

Hali hiyo ya ukosefu wa baadhi ya vitendea kazi imekuwa ikisababisha wagonjwa wanaofika katika kituo hicho kwa ajili ya matibabu kuingia gharama kubwa kwa kulazimika kwenda hospitali binafsi kwa ajili ya vipimo.

Uchunguzi wa Raia Mwema umebaini kuwa huduma bure kwa wajawazito, watoto na wazee haziakisi matakwa ya ubora wa huduma za afya katika kituo hicho cha afya kutokana na wajawazito wengi kulazimika kutumia fedha kwa ajili ya vipimo vinavyofanyika nje ya kituo kisha kurejesha majibu kwa ajili ya matibabu zaidi.

Kitendo cha watoa huduma kuwaeleza wagonjwa kwenda kupima nje ya kituo hicho kimekuwa kikitafsiriwa kwa mtazamo hasi na wagonjwa ambao wamekuwa wakipewa maelekezo mahsusi kuhusu wapi waende kufanyiwa vipimo, ikidaiwa kuwa wamekuwa wakielekezwa katika hospitali nyingine ambazo waelekezaji wamekuwa na maslahi binafsi.

Taarifa zaidi zinabainisha kuwa hata kwa upande wa majengo hali si nzuri na majengo yanayotumika kwa sasa yalijengwa mwaka 1978 kwa lengo la kutoa huduma kwa watu 10,494 kwa mwaka, yaani kuhudumia wastani wa watu 875 kwa siku.

Halmashauri ya Manispaa ya Dodoma ina jumla ya watu 462,968 wakiwemo wanaume 227,978 na wanawake 234,990. Wastani wa ongezeko la watu linatajwa kuwa ni asilimia nne ikilinganishwa na sensa ya watu na makazi ya mwaka 2002 iliyobainisha kuwapo kwa watu 324,347.

Naibu Waziri wa Nchi, Ofisi ya Rais Tawala za Mikoa na Serikali za Mitaa (Tamisemi), Suleiman Jafo, katika mkutano wake na watumishi wa kituo cha afya cha Makole uliofanyika wiki iliyopita aliagiza kuandikwa kwa taaraifa ambayo serikali itaifanyia kazi ili kuwezesha kuanza kwa ujenzi wa jengo litakalokidhi ongezeko la watu. Kwa mujibu wa sensa ya mwaka 2012 Dodoma ina watu zaidi ya milioni mbili.

Katika mkutano huo, serikali ilieleza kuwa bajeti inayohudumia kituo hicho cha afya kwa sasa ni ndogo ukilinganisha na idadi ya wagonjwa wa nje wanaohudumiwa ambao ni kati ya 350 na 400 kwa siku, hivyo kuwa na hadhi ya kuwa hospitali pindi vigezo vitakapokamilika. Kwa mujibu wa utaratibu, ili kituo cha afya kupandishwa hadhi hadi kuwa hospitali ya wilaya ni lazima vigezo kadhaa, hasa ukamilifu wa majengo ya utoaji huduma, vikamilishwe.

Akifafanua zaidi kuhusu sekta ya afya mkoani Dodoma, Naibu Waziri huyo wa Tamisemi alisema hospitali ya rufaa ya mkoa pamoja na Hospitali ya Benjamin Mkapa ambayo kwa siku hutoa huduma kwa wagonjwa takribani 170, bado hazitoshelezi mahitaji.

Kwa upande wake Mganga Mfawidhi wa Kituo hicho cha afya, Sauda Mutabazi, ameliambia Raia Mwema kuwa mapato yanayopatika katika utoaji wa huduma ya takriban shilingi milioni nane kwa mwezi hayatoshelezi kuendesha na kukamilisha ujenzi wa jengo jipya katika kituo hicho.

Alisema katika kukabiliana na ongezeko la watu ambalo limekuwa kubwa ukilinganisha na upanuzi wa miundombinu iliyopo, tayari wamekwishachukua hatua kadhaa ili hatimaye kufanikisha ujenzi wa jengo litakalokuwa na uwezo wa kulaza wagonjwa 100, hatua ambazo zitawashirikisha wadau wengine wa maendeleo ya sekta ya afya.


