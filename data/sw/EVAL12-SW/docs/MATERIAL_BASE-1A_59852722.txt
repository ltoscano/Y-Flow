
MGEULE WALILIA ZAHANATI KARIBU NA MAKAZI
Dar es Salaam. Wakazi wa Mgeule Kata ya Buyuni Manispaa ya Ilala jijini hapa wamedai baadhi ya wajawazito hufa kwa kukosa huduma ikiwamo ya kujifungua kutokana na eneo hilo kukosa zahanati.
Wakizungumza jana wakazi hao walisema wanategemea zahanati ya Buyuni ambayo ipo mbali na maeneo wanayoishi.
Mkazi wa eneo hilo, Elizabeth Mwakapangala alisema wajawazito huamua kupanda pikipiki na kutozwa kuanzia Sh10,000 hadi Sh15,000 kufuata huduma hizo kwenye zahanati hiyo iliyopo umbali wa zaidi ya kilomita nane.
Mwakapangala alisema kutokana na huduma ya afya kutokuwapo karibu na kumechangia wajawazito hao kukimbilia kwa wakunga wa jadi na kusababisha baadhi yao kupoteza damu nyingi na kufa. 
“Wengine tunaishi maeneo ya Relini ni vigumu gari na usafiri unaotumika huku ni pikipiki kama hauna fedha utalazimika kutembea kwa mguu,” alisema Mwakapangala.
Mkazi mwingine, Abrahamu Mwenda alisema baadhi ya wajawazito huhama makazi yao na kwenda kuishi karibu na kituo cha afya ili waweze kujifungulia.
Mwenyekiti wa Serikali ya mtaa huo, John Mwatebela alithibitisha wajawazito hao kutembea zaidi ya kilometa nane kutafuta huduma ya afya jambo ambalo limesababisha baadhi yao kujifungulia njiani na wengine kufa.
Alisema Mei Mosi mwaka huu walifanya mkutano mkuu na wananchi na kukubaliana kujenga zahanati katika eneo hilo ili kupunguza adha wanazopata wajawazito.


