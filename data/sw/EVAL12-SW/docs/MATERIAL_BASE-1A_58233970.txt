
Agizo watoto watunzwe
MAHAKAMA moja ya Thika, imemrisha watoto wawili kupelekwa katika kituo cha kutunzia watoto kufuatia kutengana kwa wazazi wao.
Hakimu Mkuu Mwandamizi Stephen Mbungi, aliwakabidhi watoto hao wawili; Michael Gathoga Jude, 14, na Janice Mugure Gathoga, mwenye umri wa miaka 12, kwa afisa wa kituo cha watoto cha Thika ili afanye mipango ya kuwapatia hifadhi katika kituo cha makao ya watoto. Kiongozi wa Mashataka, Inspekta Mkuu Nancy Muthuri, alieleza mahakama hiyo kwamba babake watoto hao Joseph Gathoga Wairegi ambaye ni wakili mwenye makao yake Thika alikuwa ametengana na mama ya watoto hao mzaliwa wa watunzwe George miaka 12 iliyopita.
Bw Wairegi, ambaye kufikia sasa ameoa tena, aliamrishwa kuendelea kuwatunza watoto hao ambao wamekuwa wakiishi na mama yao lakini ambaye kwa sasa hana makao rasmi.
Wazazi hao vilevile waliamrishwa kuwasajilisha watoto hao shuleni kwa muda wa wiki moja na baba ya watoto akatakiwa kulipa karo yao.
Mahakama hiyo vilevile iliamrisha afisi ya watoto kuandaa mara kwa mara kikao cha ushauri wa nasaha kwa watoto hao.
Swala hilo litatajwa leo ili kuthibitisha iwapo masharti yamezingatiwa na babake watoto hao anatarajiwa kuwa mahakamani.
Awali, mamake watoto hao pamoja na watoto wake alikuwa amekamatwa na kuzuiliwa korokoroni kabla ya kupelekwa mahakamani.
Na OLIVER MUSEMBI 


