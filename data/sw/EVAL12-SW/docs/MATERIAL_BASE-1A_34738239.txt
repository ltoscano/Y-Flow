

NA FARAJA MASINDE, DAR ES SALAAM
TANZANIA ni nchi iliyobarikiwa kuwa na maeneo mazuri ambayo ni rafiki kwa kufanya kila aina ya uwekezaji, kwa kuliona hilo wadau mbalimbali hususan wapenda maendeleo wamekuwa mstari wa mbele kutaka kutumia fursa hiyo kwa kuifanya iwe sehemu yenye ustawi mzuri na mazingira safi ya kuishi.
Lakini hayo yote yamekuwa si kitu rahisi kwa wawekezaji wazalendo kupata nafasi ya kufanya maendeleo ikilinganishwa na ile nafasi wanayoipata wawekezaje kutoka nje ya Tanzania, ambao wamerahisishiwa mno na kufunguliwa milango ya kuwekeza kwenye ardhi yetu.
Kuwapo kwa urasimu huo, ndiko kunakofanya wawekezaji wengi wazalendo kushindwa kutimiza mipango yao licha ya kuwa na manufaa makubwa kwa Taifa, kwa kuwa imekuwa ni kawaida kuona wawekezaji hawa wakishindwa kupewa kipaumbele kwenye nchi yao wenyewe ikilinganishwa na wageni ambao kwao imekuwa ni rahisi.
Johnson Maurice, ni kati ya wawekezaji wazawa ambao wamekumbana na changamoto hiyo ya kushindwa kuungwa mkono na serikali licha ya kuwa na mkakati mzuri unaolenga kutoa fursa lukuki kwa Wa tanzania.
Maurice kupitia Kampuni ya Maurice and Five Brothers Enterprises, ambayo yeye ni Mkurugenzi wake, tayari amekuwa na mkakati wa kuanzisha mradi mkubwa ambao utakuwa na huduma zote muhimu, ambao anaamini iwapo utafanikiwa basi si tu utafanya madhari ya Jiji la Dar es Salaam yaendelee kuwa ya kisasa bali pia utakuwa umeinua uchumi wan chi kwa kiwango kikubwa.
Maurice anasema ili kuthibitisha kuwa anadhamira ya dhati y kuleta maendeleo nchini, ametenga eneo kwa ajili ya mradi huo lililoko Mbande Kisewe, Mbagala jijini Dar es Salaam.
“Lengo ni kufanya Manispaa ya Temeke kuwa na madhari ya kisaasa, mradi huu utahusisha uwepo wa kituo cha mabasi makubwa yaendayo nje na ndani ya nchi, pia kutakuwa na sehemu kwa ajili ya maduka makubwa na ya kisasa ‘Shopping Mall’ hali ambayo itapunguza msongamano mkubwa wa watu kwenda mjini,” anasema Maurice.
Anasema kukamilika kwa mradi huo kutapunguza adha kwa wakazi wengi wa maendeo hayo kulazimika kwenda kupanda gari katika Kituo cha Mabasi ya Mikoani Ubungo na badala yake itakuwa ni rahisi kwao kupata huduma hizo za usafiri kwenye kituo hicho kitakacho jengwa ndani ya mradi huo.
Katika kulifanikisha hilo, alishawasilisha mpango wake huo katika Manispaa ya Temeke.
“Manispaa hiyo ndiyo yenye mamlaka ya kuendesha mradi huo hivyo, niliwapelekea mradi wangu kwa ajili ya kuona kuwa ni kwa namna gani tungeweza kufanikisha mpango huu, walipitia mpango kazi huo na kuona kwamba ni jambo jema na kunipongeza kwa kuwa na mkakati mzuri wa kubuni mradi wenye faida.
“Lakini juhudi za manispaa kushikamana na mimi katika kufanikisha mradi huu ziligonga mwamba kutokana na kutokuwa na fedha, badala yake ikaniandikia barua Machi 25, mwaka jana, ya kunitaka nijaribu kutafuta ubia kwa watu wengine kwa kuwa wao wanakabiliwa na tatizo la ukusanyaji mdogo wa mapato, pia wanakabiliwa na madeni mengi,” anasema Maurice.
Barua hiyo ilikuwa ikisema; “Baada ya majadiliano ya kina katika kikao kilichofanyika januari 16 mwaka jana, tulikubaliana wataalamu wa halmashauri wafanye upembuzi yakinifu wa awali kupima manufaa ya mradi kiuchumi na kijamii.


