
LIVERPOOL KULINDA HADHI
STOKE-ON-TRENT, Uingereza
REKODI ya Liverpool ya kutoshindwa na Stoke City katika historia ya League Cup itakuwa hatarini klabu hizi zitakapoumiza nyasi katika nusu-fainali ya kwanza ugani Brittania saa tano usiku leo.
Mabingwa mara nane Liverpool hawajapoteza dhidi ya Stoke katika kombe hili kwa miaka 25. Walipepeta mabingwa wa mwaka 1972 Stoke 2-1 (2011), 8-0 (2000), 2-1 (1994) na 3-2 (1991) na kutoka sare 2-2 mwaka 1991.
Vijana wa Jurgen Klopp pia wana motisha wanapoingia mechi baada ya kuzaba Stoke mwanzo wa msimu huu ambapo Liverpool iliwika 1-0 ugani Britannia kupitia bao la Philippe Coutinho dakika ya 86.
Hata hivyo, kivumbi kinatarajiwa hasa kila mmoja anasaka ushindi baada ya kupoteza mechi za Ligi Kuu wikendi.
Liverpool ililimwa 2-0 na West Ham nayo Stoke ikalazwa 2-1 na West Brom.
Mchezaji Dejan Lovren ameomba klabu yake ya Liverpool kujitahidi vilivyo, huku ikilenga kusahau kichapo cha wikendi.
Matumaini ya Klopp kumaliza Ligi Kuu ndani ya nnebora katika msimu wake wa kwanza na hivyo kufuzu kwa Klabu Bingwa Ulaya yalipata pigo kufuatia kichapo cha West Ham.
Mjerumani huyu alikasirishwa na mchezo wa vijana wake. Lakini, anaweza kumaliza msimu wake wa kwanza Anfield na taji wakati huu Liverpool inanusia fainali ya League Cup. Ikiwa Liverpool itashinda Stoke, basi itakutana na mshindi wa mechi ya kesho kati ya Manchester City na Everton katika fainali itakayopigiwa ugani Wembley.
Lovren alikiri Klopp alikuwa na kila sababu ya kuwachemkia baada ya mechi ya West Ham. Raia huyu wa Croatia alisema, “ Tulisikitisha. Mchezo wetu uliudhi na tunahitaji kujikasirikia.
“Bila shaka tunahitaji kubadilisha fikra zetu na pia kuimarisha rekodi yetu ya kushinda na kupigana zaidi. Kwa maoni yangu, tulifungwa mabao mawili kirahisi.
“Tunakutana na Stoke katika mechi inayofuata. Mechi hii inatupa nafasi kubwa ya kufika fainali,” alisema.
Liverpool, ambao mara ya mwisho walibeba taji lolote ilikuwa mwaka 2012 waliposhinda League Cup, wataanza kampeni ya Kombe la FA siku ya Ijumaa dhidi ya Exeter City. Klopp, hata hivyo, hatishwi na ratiba ya mechi nyingi Januari.
“Siwezi kuwa na wasiwasi kuhusu mechi yoyote ya soka,” Klopp. “Nasubiri mechi kwa hamu na ghamu kwa sababu ni fursa kubwa ya kufanya makubwa,” aliongeza. 


