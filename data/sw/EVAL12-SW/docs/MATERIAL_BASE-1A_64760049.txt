
Mgomo pigo kwa sekta ya mafuta
Na MASHIRIKA
MGOMO wa kitaifa wa wafanyakazi katika sekta ya mafuta umeanza nchini Nigeria, hali ambayo inatisha kuathiri uzalishaji wa mafuta katika nchi hiyo inayoongoza katika uzalishaji mafuta Afrika.
Shirika la habari la BBC liliripoti kuwa milolongo mirefu ya magari ilishuhudiwa katika vituo vya petroli kote nchini humo.
Chama cha Maafisa wa Vituo vya Petroli na Gesi (PENGASSAN) na kile cha Wahudumu katika Vituo vya Petroli na Gesi za Kiasili nchini Nigeria (NUPENG) vilisema kuwa mgomo huo utaendelea hadi serikali itakaposhughulikia malalamishi yao.
Vyama hivyo vinashinikiza serikali ipitishe Mswada wa Petroli unaolenga kuleta mabadiliko katika sekta hiyo na Na MASHIRIKA kufanya serikali ikarabati mitambo ya kusafisha mafuta.
Vyama hivyo pia vinashinikiza kurejeshwa kazini kwa wawakilishi wao ambao walikuwa wamefutwa kazi na kampuni za mafuta.
Vyama hivyo huitisha migomo kila mara kulalamikia masuala mbalimbali kuhusu sekta hiyo.
Sasa vyama vinaisuta serikali kwa kutokarabati mitambo kwenye viwanda vya kusafisha mafuta na ubovu wa barabara nchini humo, hali inayotatiza usafirishaji wa bidhaa hiyo. 
Vilevile, vinataka bei ya petroli ipunguzwe na wizi wa mafuta udhibitiwe.
“Tunaanza mgomo.
Utaathiri uzalishaji wa mafuta, kwani wafanyakazi katika kila idara wamesusia kazi,” mwenyekiti wa chama cha PENGASSAN Babatunde Oke aliambia shirika la habari la Reuters.
Lakini afisa mmoja wa kampuni ya mafuta alisema mgomo huo haukutarajiwa kuathiri uzalishaji, kwani utahitaji uungwaji mkono wa wafanyakazi wengi viwandani ambao hawangependa kugomea kazi.
“Itakuwa vigumu kufunga viwanda vya mafuta, na ikiwa watavifunga, itabidi wavifungue tena baada ya wiki moja.
Hawawezi kamwe kuchukua hatua kama hiyo,” afisa huyo aliambia Reuters.
Wakati uo huo, wanafunzi watatu wameripotiwa kuuawa na wengine kutekwa nyara katika shambulizi lililotekelezwa na wapiganaji wa Taliban katika shule moja inayosimamiwa na jeshi jijini Peshawar nchini Pakistan.
Wapiganaji wanne waliokuwa wemevalia magawanda ya kijeshi waliingia shuleni humo na baadaye milio ya risasi ikasikika. 


