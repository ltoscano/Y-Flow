
CHADEMA yalilia kura za CUF kutwaa umeya Sep 19, 2012

HUKU kikiwa na mvutano wa ndani na madiwani wake wawili kiliowafuta uanachama, Chama Cha Demokrasia na Maendeleo (CHADEMA) kinakabiliwa na mtihani mzito katika kutetea nafasi Meya wa Jiji la Mwanza dhidi ya Chama cha Mapinduzi (CCM) katika uchaguzi unaotarajiwa kufanyika mwishoni mwa mwezi huu.

Uchaguzi huo unaofanyika baada ya kugawanywa kwa Halmashauri ya Jiji la Mwanza na kuunda Halmashauri ya Jiji na Manispaa ya Ilemela unatarajiwa kuwa na mvuto wa aina yake katika siasa za Mwanza, ukitiwa chachu na hatua ya CHADEMA kuwafukuza uanachama madiwani wake ambao kwa namna fulani wanaweza kuathiri matokeo ya uchaguzi huo.

Wakati CHADEMA wana uhakika wa kutwaa nafasi ya meya na naibu wake katika Manispaa ya Ilemela ambako pamoja na kumvua uanachama Diwani wa Kitangiri, Henry Matata, bado idadi ya madiwani wake ni wanane akiwamo mbunge wao dhidi ya madiwani sita wa CCM na mbunge wa viti maalumu mmoja wa CUF, shughuli pevu itakuwa katika halmashuri ya Jiji la Mwanza ambapo CUF ndiyo wenye turufu ya kuamua nani anakuwa meya. 

Kwa upande wa Halmashauri mpya ya Jiji la Mwanza, inayoundwa ndani ya mipaka ya Jimbo la Uchaguzi la Nyamagana, awali kabla ya CHADEMA kumvua uanachama Diwani wa Kata ya Igoma, Adam Chagulani, kilikuwa na wajumbe wanane sawa na CCM ambacho pia kilikuwa na idadi hiyo ya wajumbe wa Baraza la Madiwani, ambapo sasa baada ya Chagulani kuvuliwa uanachama CHADEMA kinabaki na wajumbe saba.

Hata hivyo bado turufu ya nani anakuwa Meya wa Jiji hilo bado iko mikononi mwa CUF ambao wana wajumbe wawili ndani ya baraza hilo, ambao wakiamua kuunga mkono upande wowote huo ndio utaibuka na ushindi katika kinyang’anyiro hicho.

Tayari taarifa kutoka ndani ya vyama vya CHADEMA na CUF zinaeleza kuwa kuna dalili nzuri za kufikia muafaka wa kuugana katika mchakato huo ili CUF wachukue nafasi ya naibu meya na viashiria vya makubaliano hayo vinajieleza katika uteuzi wa kuwania nafasi ya meya, CHADEMA wakimteua Naibu Meya wa sasa Charles Chinchibela kuwa mgombea wa nafasi hiyo huku kikiacha kuteua mgombea wa naibu meya hali inayoonesha wameacha hivyo ili kumpa nafasi Diwani wa CUF, Daud Mkamawa, kutoka Kata ya Mirongo kuwania nafasi hiyo.

Kwa upande wa CCM, tayari kamati ya siasa Wilaya ya Nyamagana imewapitisha Diwani wa Kata ya Mkolani Stanslaus Mabula kuwania nafasi ya meya na John Minja, Diwani wa Igogo kugombea nafasi ya Naibu Meya. Mapendekezo hayo yanasubiri baraka za vikao vya kamati ya siasa ya Mkoa na Kamati Kuu inayotarajiwa kukaa Septemba 21 na 22, mwaka huu, kuteua wagombea.

Naibu meya huyo ameteuliwa kubeba bendera ya cha hicho kati ya madiwani wengine watatu wa chama hicho, Samweli Range wa Kata ya Pamba, Hassan Kijuu (Mbungani), Pius Isangilwa (Isamilo) ambao wote waliomba kuteuliwa na kuwania nafasi hiyo.

Taarifa zaidi kutoka ndani ya CCM zinasema kuwa mazungumzo na CUF hayakwenda vyema lakini kuna taarifa kwamba wana mkakati wa kutumia nafasi ya CHADEMA kubakiza wajumbe saba ama kuwagawa wajumbe wawili wa CUF wasipige kura ya pamoja na kumshawishi mmoja apige kura upande wao au kutumia mazingira ya sasa ya mvutano ndani ya CHADEMA kwa kusaidia juhudi za Diwani wa Igoma katika kukata rufaa ili arejeshewe hadhi yake na Mahakama ili katika uchaguzi huo kura yake iangukie kwao.

Mbinu nyingine ambayo wanaanza kuitumia CCM ni kuwa karibu na kuwarubuni madiwani wa CHADEMA na hata kuwafitinisha na chama chao, walioenguliwa katika mchujo wa kutafuta meya katika ngazi ya wilaya ili waone hawakutendewa haki na hivyo wapige kura za chuki dhidi ya mgombea wa chama chao.

Hata hivyo, mmoja wa madiwani walioenguliwa aliliambia Raia Mwema kwa sharti la kutotajwa jina kuwa hizo ni kelele za wanaCCM wasio na hoja na baadhi ya wanachama wa chama chao ambao wanataka kuwafanya waonekane hawafai mbele ya umma.

Akizungumza na Raia Mwema kwa simu, Chagulani amesema yuko kwenye mchakato wa kuweka pingamizi mahakamani ili arejeshewe hadhi yake ya mwanachama ili aweze kukipigia kura chama chake katika uchaguzi wa meya.

“Hata jana nimeandika kwenye mtandao wa jamii forum, mimi ni mwanaCHADEMA kindakindaki, hiki ni chama cha wananchi ni dhamana waliyonipa wana Igoma walikiamini chama na sera zake. Sina kinyongo nitakipigia chama changu kura kwenye uchaguzi wa meya, hata dini yangu hairuhusu kuwa na kisasi kazi ya kulipa kisasi ni ya Mwenyezi Mungu,” alisema.

Ilemela ngoma nzito kwa CHADEMA Pamoja na kuwapo kwa uwezekano mkubwa wa kutwaa nafasi ya meya na naibu katika Halmashauri ya Manispaa ya Ilemela, CHADEMA bado kinakabiliwa na mivutano ya ndani kwa ndani ambayo isipotatuliwa kwa umakini inaweza ikakitia misukosuko chama hicho katika kuelekea uchaguzi huo.

Tayari Diwani wake wa Kitangiri, Henry Matata, ambaye Kamati Kuu CHADEMA ilimvua uanachama ameshapata amri ya Mahakama ya kuzuia kuvuliwa kwake uanachama mpaka kesi ya msingi aliyofungua mahakamani kupinga kuvuliwa uanachama kwisha.

Amri hiyo ya Mahakama ambayo imetiwa saini na Hakimu Mfawidhi A.K. Rumisha, wa Mahakama ya Hakimu Mkazi Mwanza inampa fursa ya kuendelea na harakati zake za muda mrefu alizoanzisha ili kuwania nafasi ya Meya wa Ilemela kupitia chama hicho, ambacho kwa mujibu wa duru za kisiasa si rahisi sana kupata nafasi ya kuteuliwa na chama kwa kuwa uwapo wake ndani ya chama hicho ni kwa mujibu wa Mahakama hali inayompa nafasi ndogo kupenya kwenda mchakato wa uteuzi.

Lakini wakati hayo yakiendelea, baadhi ya wachambuzi wa siasa wanasema kuwa hilo la kwenda mahakamani linaweza kumpa wakati mwingine mgumu ndani ya chama kwa kuwa kitendo cha kwenda mahakamani dhidi ya uamuzi wa Kamati Kuu ni kinyume cha katiba ya chama hicho.

Kwa mujibu wa kanuni ya nane kuhusu hatua za kinidhamu kwa wabunge, madiwani, wenyeviti wa vijiji, mitaa na vitongoji; kifungu (a) kifungu kidogo cha (x) kinasema chama hakitashughulikia matatizo ya viongozi na wanachama mahakamani.

“CHADEMA itashughulikia matatizo ya viongozi na wanachama kwa kufuata taratibu zilizowekwa kwa mujibu wa katiba ya chama, wala hata siku moja haitashughulikia mambo kama hayo mahakamani. Mwanachama atakayeshindwa kufuata taratibu na ngazi za chama hatavumiliwa na atafukuzwa uanachama,” kinasema kifungu hicho.

Kwa mujibu wa katiba hiyo kipengele (b) cha kanuni ya nane, mapendekezo ya hatua za kuchukua dhidi ya diwani yatapelekwa kwenye Kamati Kuu ya chama taifa kwa uamuzi wa mwisho na rufaa ya diwani itakatwa Baraza Kuu na litakuwa na uamuzi wa mwisho.

Katikati yasintofahamu hiyo dhidi ya nani ni nani katika mvutano wa chama hicho na diwani huyo, yeye mwenyewe anasema yote yanayofanyika ni njama za chama kutaka asiwe meya. Anaeleza kuwa alishakuwa na ndoto hiyo tangu awali, mara tu baada ya Uchaguzi Mkuu wa 2010 lakini Kamati Kuu ikaingilia na yeye akaamua kukubali, hali hiyo anaiona tena safari hii lakini hatakubali.

Anaeleza kuwa katika mashtaka ya awali alituhumiwa kukisaliti chama katika kumpata meya na kwamba alikiri kuwa mbele ya Kamati Kuu kupokea shilingi milioni 20 katika uchaguzi wa awali wa meya ili akisaliti chama hicho.

“Ni kweli nilikiri kupokea Sh. milioni 20 lakini nilizitumia kuwapa huduma za maji wananchi wangu na hili nilisema mwenyewe mbele ya Kamati Kuu na mimi nikawauliza mbona wao wanachukua za yule mhindi (Jaffer Sabodo) sisi hatuwaulizi? Na mbona wapo wengi wanapokea lakini hawasemi sasa wanataka kutumia kigezo hicho mpaka sasa hivi kunikandamiza, nilipokea na sikukisaliti chama,” anaeleza Matata.

Anasema amejipanga vyema na kama kutakuwa na njama za chama hicho kutaka kumzuia katika harakati zake atahakikisha kuwa vikao vya chama hicho vya uteuzi havitafanikiwa kwa sababu atahakikisha anaviviuruga.

“Kama vikao hivyo vitakuwa na ajenda ya kukata jina langu bila sababu za misngi, nitawavurugu, nina wafanyakazi wengi kwenye meli zangu, kikao kikiwa na wajume 60 mimi nitapeleka watu120 ili kuwavuruga,” alisema diwani huyo ambaye alihamia CHADEMA muda mfupi kabla ya Uchaguzi Mkuu wa 2010 baada ya kushindwa katika kura za maoni CCM alikokuwa ameomba awali.

Wagombea wengine katika nafasi Meya wa Halmashauri ya Ilemela kwa tiketi ya CHADEMA ni Danny Kahungu wa Kata ya Kirumba ambaye anapewa nafasi kubwa kuibuka kama mgombea wa chama hicho, na mwigine ni mwanamke pekee katika kinyang’anyiro hicho, Diwani wa Kata ya Ilemela, Marietha Chenyenge.
Wanaowania wadhifa wa naibu meya ni Rose Brown wa Kata ya Pansiansi, Abubakar Kapela wa Kata ya Nyamanoro na Marietha Chenyenge wa Ilemela.

Kwa upande wa CCM, wanaowania nafasi hiyo Renatus Murunga wa Kata ya Sangabuye na Diwani wa Kata ya Bugogwa, Swila Dede, anayewania nafasi ya naibu meya katika halamshauri hiyo mpya.


