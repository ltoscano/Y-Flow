Mshikamano yashushwa kileleni

Imeandikwa na Mwandishi Wetu

Imechapishwa: 12 Oktoba 2016

TIMU ya soka ya Mshikamano ya Dar es Salaam juzi ilipokwa usukani wa kundi A katika Ligi Daraja la Kwanza baada ya kufungwa bao 1-0 na Lipuli ya Iringa katika mchezo uliochezwa kwenye Uwanja wa Karume, Ilala.

Mshikamano ambayo ina pointi sita lakini ikiwa na wastani mzuri ilifungwa bao hilo pekee katika dakika ya 43 na Habib Kyombo baada ya kuwazidi ujanja mabeki wa Mshikamano.
Kipindi cha pili kila timu ilifanya mabadiliko ambayo yalizidisha mashambulizi lakini safu za ulinzi zikiwa imara kuokoa hatari kwenye eneo la goli lao.
Beki wa Lipuli FC, Ally Abdulkadir dakika 55 alitolewa nje baada ya kuoneshwa kadi ya pili ya njano kwa mchezo mbaya.
Pamoja na kutoka Abdulkadir wachezaji wa Lipuli walijitahidi kulinda bao pamoja na mashambulizi ya kila mara toka kwa Mshikamano.
Akizungumza baada ya mchezo kocha wa Lipuli, Richard Amatre alisema anashukuru kwa kupata ushindi ugenini kwani sasa amefikisha pointi saba na wanaongoza kundi A.
“Kwa sasa tunaongoza ligi kwenye kundi letu kwani tuna pointi saba naamini tutaendelea kulinda nafasi hii kwa sababu kuna ushindani sana,” alisema Amatre.


