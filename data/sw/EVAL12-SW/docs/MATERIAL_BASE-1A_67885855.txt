
Obama aingilia mzozo kuhusu filamu ya Sony
WASHINGTON: Rais Barack Obama ametishia kulipiza kisasi dhidi ya Korea Kaskazini kwa mavamizi ya kimtandao dhidi ya kampuni ya Sony Pictures kuhusiana na filamu iliyosemekana kuudhi Pyongyang.
Rais Obama alisema kuwa kampuni hiyo ilifanya makosa kwa kupuzilia mbali kupeperushwa kwa filamu ya utani kwa jina “The Interview,” siku ya Krismasi iliyokuwa inaigiza kuhusu njama ya afisa wa CIA kutaka kumuua kiongozi wa Korea Kaskazini Kim Jong-Un.
Aidha, usimamizi wa kampuni ya Sony ulitetea uamuzi wake baada ya kupata vitisho iwapo wangepeperusha filamu hiyo.
Ujumbe wa Pyongyang ulikanusha udukuzi huo ambao ulisababisha kutolewa kwa barua pepe za kuaibisha pamoja na mawasiliano ya kisiri kuhusu mishahara na rekodi za hospitali za wafanyakazi.
Akiongea na wanahabari baada ya maafisa wa FBI kuhusisha Pyongyang na udukuzi huo, Rais Obama alisema Washington haitatishwa na ‘dikteta yeyote’ “Tunaweza kuthibitisha kuwa Korea Kaskazini ilihusika katika uvamizi huu,” alisema Obama.
“Tutakabiliana na wao mahali na wakati ambao hatutafichua kwa sasa.” Huku Rais Obama akitoa pole zake kwa kampuni ya Sony aliongeza, “ Ni kweli Sony ilifanya makosa lakini hatuwezi kuwa na jamii ambapo dikteta aliye mahali fulani atazoea kutoa vitisho kwa Amerika.” Kabla ya Obama kuhutubia, Mkuu wa FBI alielezea kwa kina jinsi Korea Kaskazini ilivyodukua mitandao ya Sony.
Wavamizi walisemekana kutumia programu hatari zenye virusi kupenyeza katika mitandao ya Sony pictures na kusababisha kompyuta kadhaa kuzima hatua ambayo ilisababisha usimamizi kufunga mitandao yake yote.
FBI ilisema kuwa uchunguzi ulionyesha kuwa vifaa vilivyotumiwa vimetengenezwa na wahalifu wanaojulikana kama “North Korean actors.” Kulingana na FBI, udukuzi huo ulitumia mbinu na njama zilizoshuhudiwa wakati wa uvamizi uliotekelezwa na Pyongyang dhidi ya benki za Korea Kusini.
“Vitendo hivyo vya kudhulumu ni Na AFP kinyume na wajibu wa serikali yoyote,” taarifa ya FBI ilinukuu.
Rais Obama alisema kuwa hakukuwa na ushahidi wowote kuwa Korea Kaskazini ilishirikiana na taifa lingine kufuatia madai kuwa Uchina, mshirika pekee wa Pyongyang, ilihusika. 
Jana gazeti la kitaifa la Uchina, Global Times, lilishutumu makala ya “The Interview” kama “upuzi dhidi ya utamaduni” katika tahariri yake.
Naye mbunge wa chama cha Republican John McCain alitaja uhalifu huo wa kimtandao kama ‘kitendo cha kivita’ Seneta wa chama cha Democratic Robert Menendez alimtaka Waziri wa Masuala ya Kigeni wa Amerika John Kerry kuorodhesha Pyongyang kama mfadhili wa ugaidi.
Ujumbe wa Pyongyang nchini Amerika ulikanusha kuhusika kwake katika uhalifu huo.
“Taifa letu halina uhusiano na udukuzi wowote,” mtaalamu wa masuala ya kisiasa wa Korean Kaskazini aliwaambia wanahabari.
Japo Pyongyang ilijiondolea lawama dhidi ya kisa hicho cha Novemba 24, ilikitaja kama ‘kitendo kinachofaa’ Wakati uo huo, mjini Ottawa, Canada imetangaza vikwazo vipya dhidi ya Urusi kwa kuunga mkono Ukraine, vinavyolenga wanasiasa zaidi ya 20 wa Urusi na viongozi wa Ukraine wenye kuleta mgawanyiko, pamoja na sekta ya mafuta na gesi. 
Awamu hiyo ya 13 ya vikwazo kwa ushirikiano na washirika inafanyika wakati ambapo Rais Vladimir Putin wa Urusi hajaonyesha nia ya kubadilisha msimamo kwa Ukraine.
Waziri wa Mashauri ya Kigeni wa Canada, John Baird hata hivyo, alisisitiza kuwa ukazaji wa vikwazo kutoka kwa Magharibi unafanya kazi.
“Hakuna shaka kwamba vikwazo vya pamoja vimekuwa na umuhimu,” Bw Baird alisema.
Marufuku hizo mpya za uchukuzi zinaathiri zaidi wabunge, mawaziri wa eneo lililojitangaza kuwa jamhuri la Donetsk People’s Republic, mashariki mwa Ukraine.


