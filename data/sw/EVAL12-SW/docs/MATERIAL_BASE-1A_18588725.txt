Tufikirie upya kuwemo katika Jumuiya ya Afrika Mashariki
Oct 31, 2013

IPO minong’ono, hasa miongoni mwa wakubwa (viongozi wa serikali) hapa nchini, hivi sasa kuwa kuna mambo hayaendi sawa ndani ya Jumuiya ya Afrika Mashariki. Wengine kati yao wameamua kuzungumza waziwazi kutoridhishwa kwao na baadhi ya mambo, hususan namna Tanzania inavyohusishwa ndani ya jumuiya hii.

Pamoja na minong’ono hii, yapo pia mambo kadhaa yanayoendelea hivi sasa yanayodaiwa kuwa yenye nia ya ‘kuitenga’ Tanzania katika jumuiya hii. Hivi ndio vimezua mijadala ya wazi miongoni mwa Wa tanzania kuhusu hali ya ushirikiano baina ya mataifa matano yanayounda Jumuiya ya Afrika Mashariki. Mataifa haya ni Tanzania, Kenya, Uganda, Rwanda na Burundi.

Mambo yanayodaiwa ‘kuikera’ Tanzania ni pamoja na huu unaoitwa ‘ushirikiano wa hiari’ (coalition of the willing) kati ya Kenya, Uganda na Rwanda. Ushirikiano huu ambao umeanza miezi michache iliyopita umeshafikia makubaliano kadhaa, ikiwemo ujenzi wa reli ya Rwanda na Uganda na kuiunganisha na ile ya Kenya hadi kwenye Bandari ya Mombasa, na suala la kuiimarisha zaidi bandari hii ya Mombasa. Hii itawezesha kuzihudumia vema nchi hizi na nchi nyingine.

Pamoja na hayo, Kenya, Rwanda na Uganda wanashughulikia hivi sasa suala la kuwa na kanda moja kiushuru, yaani kuweza kutumia kiwango kimoja katika ushuru kwa watu wa nchi hizi tatu katika mipaka yao. Aidha, wamekusudia kuzifanya mamlaka za mapato katika nchi hizi tatu kuona namna ya kufanya kazi kwa pamoja zaidi.

Nchi hizi tatu zimejinasibu kuwa kwa umoja wao huo zinaangalia namna ya kuisaidia Jumuiya ya Afrika Mashariki kuipeleka mbele na kwa kasi zaidi ajenda ya kufikia Shirikisho la Kisiasa la Afrika Mashariki. Hata hivyo, bado zinaendelea kuweka mipango zaidi inayozihusisha nchi tatu pekee. Kwa mfano, inadaiwa kuwa nchi hizi zinafikiria kuwa na hati (visa) moja ya utalii kwa wananchi wao, suala ambalo utekelezaji wake umepangwa kufanyika mapema mwezi Januari, 2014.

Kutokana na haya yanayoendelea kati ya nchi hizi tatu, pamoja na minong’ono hapa nchini, Wizara ya Ushirikiano wa Afrika Mashariki ya Tanzania imenukuliwa na vyombo vya habari ikilalamikia mwenendo huu wa mambo, na kusema kuwa Serikali ya Tanzania imeliandikia baraza la mawaziri la Jumuiya ya Afrika Mashariki malalamiko haya.

Naibu Waziri wa Afrika Mashariki, Dk. Abdulla Juma amekaririwa akisema ushirikiano wa hizo nchi tatu katika masuala kama vile maendeleo ya miundombinu haikatazwi katika Mkataba wa Afrika Mashariki. Isipokuwa, mipango wanayodai kuisaidia Jumuiya ya Afrika Mashariki kama vile shirikisho la kisiasa na ushuru wa pamoja ndipo tatizo lilipo kwani kiutaratibu masuala haya hayawezi kujadiliwa bila uwepo wa nchi nyingine wanachama yaani Tanzania na Burundi. 

Ukiachia mbali masuala haya ya ‘ushirikiano wa hiari’ baina ya nchi tatu, kumekuwa na matatizo, ingawa yanasemwa ni matatizo madogo, lakini yanadaiwa kuwa yameendelea kuweka madoa katika ushirikiano ndani ya Jumuiya ya Afrika Mashariki, mintarafu nafasi ya Tanzania ndani ya jumuiya.

Mathalani, imedaiwa mara kwa mara kuwa kuna malalamiko kutoka nchi nyingine kama Kenya na Uganda dhidi ya Tanzania kuwa imekuwa mpingaji mkuu wa suala la ardhi kuingizwa katika makubaliano ya Afrika Mashariki.

Tanzania, ambayo inafahamika kuwa ina ardhi kubwa na yenye rutuba kuliko nchi nyingine mwanachama wa Jumuiya ya Afrika Mashariki, ni kweli kuwa imekuwa ikiweka msimamo wake wazi juu ya suala la ardhi kuwa haiko tayari kuliweka liwe ndani ya makubaliano.

Pia, zile chokochoko zilizokuwa zikiendelea kati ya Tanzania na Rwanda zimeleta picha mbaya kwa ustawi wa Jumuiya ya Afrika Mashariki. Pamoja na kuwa hivi sasa tunaelezwa kuwa mambo yamepoa, lakini historia ya kilichotokea inawafanya wachunguzi kudadisi zaidi masuala muhimu kuhusu jumuiya hii.

Haya ni pamoja na vipaumbele vya kila nchi, hali ya kuaminiana,malengo ya wazi na yasiyo wazi ya kila nchi, na msimamo wa kweli wa kila nchi kwa jumuiya mintarafu dira na dhima ya jumuiya hii.

Ikumbukwe kuwa Mkataba wa Jumuiya ya Afrika Mashariki unabainisha kuwa dira ya jumuiya hii ni kuwa na jumuiya iliyositawi kiushindani, kiusalama na iliyoungana kisiasa. Na dhima au lengo kuu ni kupanua na kuimarisha ushirikiano kiuchumi, kisiasa, kijamii na kiutamaduni ili kuboresha maisha ya watu wa Afrika Mashariki kwa kuongeza ushindani, thamani katika uzalishaji, biashara na uwekezaji.


