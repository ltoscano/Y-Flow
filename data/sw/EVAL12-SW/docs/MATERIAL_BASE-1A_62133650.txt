
Sera ya habari: Pupa ya nini?
May 25, 2012

WIKI iliyopita Idara ya Habari (MAELEZO) iliitisha kikao cha wadau wa habari kujadili rasimu ya marekebisho ya sera ya habari ya mwaka 2003.
Kama ilivyotokea huko nyuma kwenye suala la rasimu ya muswada wa sheria ya habari, kikao hicho nacho kiliitishwa bila kwanza wadau kupewa nakala ya rasimu hiyo.
Matokeo ya kasoro hiyo ni kwamba wadau hawakuweza kuisoma vyema rasimu hiyo hapo hapo mkutanoni na kuchangia ipasavyo. Mwisho wa yote ilibidi waunde kamati maalumu kwa ajili ya kuipitia na kuja na mapendekezo yatakayojadiliwa katika kikao kingine. 
Kwa hakika, hatua hiyo isingeepukika. Na wa kulaumu ni Serikali yenyewe ambayo inaonyesha kila dalili ya kutaka kulishughulikia jambo hilo nyeti kwa pupa na kwa kasi ya ajabu.
Ndani ya sekta ya habari hakuna anayepinga kwamba sera ya sasa ya mwaka 2003 ina mapungufu kadhaa yanayohitaji kufanyiwa marekebisho. Kama ilivyo katiba au sera nyingine, hata hii ya habari nayo ina mapungufu kadhaa yanayohitaji kurekebishwa.
Hilo halina ubishi, na sote tunalielewa. Tusichokielewa na tusichokikubali, ni pale Serikali inapotaka kuirekebisha sera hiyo kwa mchakato wa haraka. Haraka hiyo ni kwa manufaa ya nani?
Ni haraka hiyo ambayo, bila shaka, iliifanya Serikali iwasilishe rasimu ya marekebisho ya sera ya habari yenye vipengele vinavyotia shaka; kama kile kinachozuia mtu mmoja asimiliki aina nyingi za vyombo vya habari. Hivi Serikali haijui tafsiri ya wananchi ya hatua kama hiyo? 
Hivi wananchi watakuwa wanakosea wakiamini kwamba kipengele kama hicho kinalenga kuwakomoa watu wawili au watatu hivi, na si kwa sababu kina manufaa kwa jamii na kwa ujenzi wa demokrasia nchini?
Natuambizane tena ukweli: Sekta ya habari (Mhimili wa Nne) ni sekta muhimu mno kwa ustawi wa taifa letu. Ndiyo sekta inayouelemisha umma uelewe, na uweze kutathmini vyema namna mihimili mikuu mitatu ya dola â€“ Serikali, Bunge na Mahakama, inavyofanya kazi.
Na kama tunakubaliana katika hilo, tukubaliane pia kwamba marekebisho yoyote ya sera yanayoihusu sekta hiyo, si jambo la pupa. Ni jambo linalohitaji umakini, na kwa sababu hiyo mchakato wake unapaswa kuwa mrefu na unaoshirikisha wadau mbalimbali.
Kinyume chake ni kwamba pupa inaweza kutufanya tuwe na sera ya habari inayoturudisha nyuma badala ya kutupeleka mbele. Na hatutaki kuamini kwamba hilo ndilo lengo la Serikali yetu.


