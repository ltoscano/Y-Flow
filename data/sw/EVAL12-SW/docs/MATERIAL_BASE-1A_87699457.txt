
Polisi Chamwino, mfano wa kuigwa Dec 13, 2012

NAANDIKA makala haya nikiwa mkoani Dodoma. Ni mara yangu ya kwanza kukaa siku nyingi katika mji mkuu huu wa Tanzania, ambao hadi sasa hauna hadhi ya Jiji. Jitihada zinafanyika, barabara zote zinawekwa kwenye viwango vya lami ili hatimaye Dodoma itangazwe kuwa Jiji.

Nimeona na kushuhudia mengi hapa Dodoma. Ni vigumu kuyaandika yote kwenye makala haya, lakini Chuo Kikuu cha Dodoma ni tunu kwa taifa letu. Yawezekana ni Chuo Kikuu cha kwanza Afrika ya Mashariki kwa ukubwa na miundombinu mizuri.
Ni vigumu kukielezea kwa maneno chuo hiki, bali mtu ajionee mwenyewe. Sifa zinamwendea nani kwa kazi hii nzuri ya Chuo kikuu cha Dodoma?

Ni Mheshimiwa Rais Mtaafu Benjamin Mkapa? Ni Mheshimiwa Rais Jakaya Mrisho Kikwete? Ni Chama cha Mapinduzi (CCM)? Au ni jasho la Wa tanzania wote?
Vyovyote iwavyo, kazi iliyofanyika katika Chuo Kikuu hiki cha Dodoma, ni ya kusifiwa (kupongezwa)!

Hata hivyo, hakuna kizuri kisichokuwa na kasoro. Barabara nzuri zinaishia ndani ya Chuo, umeme unaishia ndani ya Chuo na huduma ya maji pia inaishia ndani ya Chuo. Kijiji kilicho jirani na Chuo Kikuu cha Dodoma (UDM) hakina umeme, huduma ya maji na wala barabara za kiwango cha lami. Hii ni kasoro kubwa! Tumekuwa tukipiga kelele kwamba migodi ya madini ni lazima iwanufaishe wananchi wanaoizunguka migodi hiyo. Vivyo hivyo hata wananchi wanaovizunguka vyuo vikuu vyetu lazima wanufaike na vyuo hivyo. 

Kama nilivyosema hapo awali, kuna mengi ya kujadili na kuandika juu ya Dodoma.
Leo nigusie tu juu ya Jeshi la Polisi Chamwino. Siku za hivi karibuni, sifa za Jeshi la Polisi Tanzania, zimeshuka! Ile dhana ya polisi kulinda usalama wa raia na mali zao, imeyumba.

Yamezuka maoni na hoja kwamba sasa polisi ni walinzi wa usalama wa watawala na uhai wa CCM. Piga ua, ni lazima CCM ibaki madarakani milele! Mauaji na vitendo vya kikatili vinavyoendeshwa na polisi, vimechafua sifa nzuri ya jeshi hili.

Baadhi ya waandishi, na hasa baada ya mauaji ya David Mwangosi na mauaji mengine ambayo yanajitokeza wakati polisi wakipambana na maandamano ya wananchi, wamekuwa wakiandika kukosoa mwenendo huu wa polisi. Binafsi pia nimekuwa nikiandika kukosoa utamaduni uliojengeka wa polisi kutumia nguvu kubwa kupambana na wananchi wasiokuwa na silaha badala ya kutumia hekima na busara.

Polisi wa Chamwino, Dodoma, wametuonyesha picha tofauti. Kumbe wanaoharibu sifa za Jeshi la Polisi ni askari wachache tu, vinginevyo polisi wetu bado wana nidhamu ya hali ya juu na wamesimama katika msingi wa kulinda maisha ya raia na mali zao.

Sifa ya kwanza ya polisi wa Chamwino ni kuyalinda na kuyatunza mazingira.
Unapoingia Kituo cha Polisi cha Wilaya ya Chamwino, unashangazwa na hali ya kijani iliyokizunguka kituo hicho. Huwezi kuamini kama uko mkoani Dodoma, wenye ukame na dalili zote za jangwa.

Swali langu la kwanza kwa Polisi Chamwingo, lilikuwa ni kutaka kujua siri ya hali hiyo ya kijani. OCD wa Wilaya ya Chamwino, anajibu juu ya swali langu hilo. anasema: “Ni miti aliyoipanda Baba wa Taifa, Mwalimu Julius Nyerere, na sisi tukaitunza.”

Kwa maelezo ya OCD, kwa kushirikiana na polisi jamii, wameweza kutunza miti na kwa njia hiyo kubadilisha kabisa mazingira ya Chamwino. Huu ni mfano wa kuigwa. Dodoma, wakijifunza kutoka Chamwino, mkoa mzima utakuwa ni kijani.

Sifa ya Pili ya Polisi Chamwino, ni kufanikiwa kulifanya Jeshi la Polisi lionekane ni la kulinda usalama wa raia na mali zao. Usikivu wa OCD wa Chamwino, ushirikishwaji, majadiliano na utayari wa kupokea mawazo mapya, ni miongoni mwa mambo yanayolibadilisha Jeshi la Polisi Wilayani Chamwino.

Si kwa kusikia tu, bali kama tulivyoshuhudia juzi mimi na wenzangu wakati tunafanya utafiti wa watoto wanaoishi katika mazingira hatarishi. Utafiti ulikuwa unalenga kubaini watoa huduma wa watoto wanaoishi katika mazingira hatarisha mkoa wa Dodoma. Orodha ya mkoa haikuonyesha polisi kuwa miongoni mwa watoa huduma, lakini kwa vile polisi wana dawati la jinsia, tulishawishika kuvitembelea vituo vya polisi. Tulianza na kituo cha Chamwino.

Bahati mbaya au nzuri, OCD wa Chamwino, alikuwa kwenye mkutano na makamanda wake pamoja na polisi jamii chini ya kivuli cha mti, kwa maana Chamwino imepambwa na miti mingi yenye vivuli. Tulidhani tungeambiwa tumsubiri OCD amalize kikao chake, lakini haikuwa hivyo.

Tulielekezwa kujiunga naye kwenye mkutano. Tulikaribishwa meza kuu na kutambulishwa kwenye kikao cha OCD na makamanda wake. Mbali na kuruhusiwa kushiriki kikao cha makamanda, jambo ambalo halikuwa la kawaida, tuliruhusiwa pia kutoa somo kwa makamanda hao juu ya suala zima la watoto wanaoishi katika mazingira hatarishi na lengo zima la utafiti wetu.

Utayari huo wa OCD wa Chamwino na makamanda wake kuwasikiliza na kujadiliana na kuwa tayari kushirikiana na watafiti, ulitupatia picha mpya ya Jeshi la Polisi Tanzania. Kupitia mkutano huo, tuligundua kwamba polisi nao ni watoa huduma wa watoto wanaoishi katika mazingira hatarishi, maana watoto wanaokotwa mitaani na kupelekwa kwenye vituo vya polisi.

Watoto hao, wakiwa vituoni wanapata huduma ya chakula, malazi, matibabu na ushauri nasaha na wakati mwingine wanasafirishwa kurudishwa majumbani kwao.
Mkutano huu wa OCD wa Chamwino na makamanda wake, ulikuwa ni wa aina yake.

Ulikuwa unaendeshwa kidemokrasia, tofauti na tunavyoamini siku zote kwamba askari wanafuata amri bila hata kuwa na muda wa kutumia akili zao.

OCD wa Chamwino, alikuwa anaongoza majadiliano juu ya masuala ya usalama, maadili na huduma za kijamii. Tulishuhudia uhuru wa kila askari kuelezea dukuduku zake na kutoa mchango wake wa mawazo.

Katika mkutano huo, polisi walisisitiza umuhimu wa wao kushirikishwa kwenye miradi yote ya kijamii. Maana kuna utamaduni wa kuwaacha nje polisi.
Hawashirikishwi kwenye miradi ya kijamii inayoendelea kwenye wilaya zao.
Mashirika yasiyokuwa ya kiserikali yamekuwa yakifanya kazi zao bila kuwashirikisha polisi.

Tulichojifunza ni kwamba polisi hawa wanaopata nafasi ya kukaa na kujadiliana na viongozi wao, kujadiliana na polisi jamii, polisi wanaopata ufafanuzi wa mambo mbalimbali na kuelekezwa kuzingatia maadili na kuyalinda maisha ya raia na mali zao, hawawezi kamwe kuwapiga watu ovyo na au kuwaua.

Lakini pia tuliweza kugundua kwamba elimu nayo inachangia kiasi kikubwa. OCD wa Chamwino na Mkuu wa Kituo hicho, wote ni vijana wasomi ambao wanatembea na dunia hii ya sayansi na teknolojia. Changamoto ni kwa IGP Said Mwema, kuwapatia nafasi vijana hawa wa sayansi na teknolojia kuliongoza Jeshi la Polisi. Huu ni ushauri wa bure, ili kulisafisha Jeshi la Polisi ambalo limechafuka na kupoteza sifa yake, hatuwezi kukwepa kuwatumia vijana waliovuka utamaduni wa kufanya kazi kwa mazoea.


