Tarehe Uchaguzi RT kupangwa Oktoba 22

Imeandikwa na Mwandishi Wetu

Imechapishwa: 25 Septemba 2016

KAMATI ya Utendaji ya Riadha Tanzania (RT) inatarajia kukutana Oktoba 22 pamoja na mambo mengine itajadili tarehe na mahali utakapofanyikia Uchaguzi Mkuu. 

Kaimu Katibu Mkuu wa RT, Ombeni Zavalla alisema jana kuwa, kamati hiyo ya utendaji itakutana mahsusi kwa ajili ya Mkutano Mkuu wa Uchaguzi utakaofanyika Desemba mwaka huu.
Alisema wakati wa mkutano huo watapanga tarehe na mahali ambako uchaguzi huo wa viongozi utafanyikia baada ya waliopo kumaliza muda wao wa uongozi wa miaka minne.
Zavalla aliwataka viongozi wa vyama vya riadha vya mikoa kufanya chaguzi haraka ili kupata wawakilishi watakaoshiriki katika mkutano huo mkuu wa RT.
Aliwataka viongozi wa mikoa kufanya uchaguzi kwa kutumia katiba ya zamani iliyopitishwa mwaka 2005 baada ya msajili kugoma kupitisha mapendekezo ya katiba mpya.
Mkutano Mkuu wa RT nao utatumia katiba hiyo ya zamani baada ya ile mpya kuwa na vikwazo vingi ambavyo vinapingwa na msajili.
Alisema kuwa baadhi ya vipengele vya katiba vilivyokwama kwa msajili ni pamoja na kutaka vyama vya mikoa kuwa na mwakilishi mmoja tu katika mkutano mkuu wa RT, Zanzibar kuingia kama mkoa katika mikutano.
Zavalla alisema kuwa kila mkoa utakuwa na wawakilishi watatu kama kawaida, ambao ni mwenyekiti, katibu na mwakilishi mmoja wa mkoa kama ilivyo katika katiba ya zamani.


