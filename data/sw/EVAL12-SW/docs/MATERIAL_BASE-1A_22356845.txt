
Watawala wetu, safari za Marekani na ukoloni mpya May 25, 2012

WAKATI dunia ingali ikipima upepo na mwelekeo wa Rais mpya wa Marekani, Barack Obama kuona kama atajitofautisha na siasa na sera za kibabe za Rais aliyemtangulia, George W Bush, Rais wa Tanzania, Mheshimiwa Jakaya Mrisho Kikwete, ameweka historia ya kuwa kiongozi wa kwanza barani Afrika kukutana na Rais huyo wa Taifa kubwa na lenye nguvu, kuzungumzia hatima ya Afrika na maendeleo ya Tanzania.
Imeelezwa kwamba katika mazungumzo hayo, pamoja na masuala mengine, Obama alimwomba Rais Kikwete amsaidie kusuluhisha migogoro ya kisiasa barani Afrika, kazi ambayo alisema, Kikwete anaiweza; naye [Kikwete] alikubali kuifanya.
‘Ajira’ hiyo mpya kwa Rais Kikwete, imeelezwa, inatokana na imani ya Obama na mataifa mengi ya nje, kwamba nchi pekee yenye “diplomasia” katika jamii ya kimataifa kwa Afrika, ni Tanzania. Obama sasa anasubiri mwaliko kuja kuitembelea nchi yetu, na amekwishatangaza pia rasmi kwamba ziara yake ya kwanza barani Afrika itakuwa nchini Ghana.
Hatujafahamu bado nini kimemvutia Rais Obama hata kumpa Rais Kikwete jukumu kama hilo; lakini tunadhani kwamba, mbali na kuwa mwanadiplomasia mzoefu, huenda ni kutokana na umahiri aliouonyesha katika usuluhishi wa mgogoro wa Kenya miaka miwili iliyopita, na tukio la kuzima uasi wa Kanali Abubakar visiwani Komoro kwa kutumia jeshi la Tanzania, wakati huo [Kikwete] akiwa Mwenyekiti wa Umoja wa Afrika [AU].
Lakini dhana hii ya “uanadiplomasia” inakosa nguvu kwa kushindwa kutoa jibu kwa swali hili: Marekani na Obama ni nani kwa Afrika kuiagiza au kuichagulia msuluhishi wa mgogoro, wakati ina umoja wake AU?
Na kwa Rais Kikwete kukubali kupokea ‘ajira’ hiyo, je, anayo ridhaa ya wenzake ndani ya Umoja wa Afrika, au ya Mwenyekiti wa sasa wa AU, Kanali Muamar Gaddafi?
Azma ya AU ni kuona Afrika yenye nguvu kwa umoja wake katika kujilinda, katika kutatua migogoro yake kwa pamoja chini ya msemaji mmoja wa bara hili katika duru za siasa za kimataifa pale Afrika inapoguswa kama bara. 
Kama ni hivyo, kwa nini kitendo cha Marekani cha kumteua Rais Kikwete kuwa msuluhishi wa migogoro ya Afrika bila ridhaa ya AU kisitafsiriwe kuwa ni aina fulani ya divide and rule – (kuwagawa Waafrika na kuwatawala), mtindo ulioasisiwa na gwiji la ukoloni mkongwe barani Afrika, Kapteni Lugard na wenzake, karne ya 20?
Tunafahamu kuwa Marekani haithamini diplomasia. Tumeshuhudia hili kutokana na vitendo vyake vya kivamizi na ubabe mwingine duniani kote, pamoja na uvamizi wa Iraki.
Pia ni mwezi Aprili tu mwaka huu Rais Obama huyo huyo, kupitia mjumbe wake Johannes Carson, aliwapelekea ujumbe Rais Mwai Kibaki na Waziri Mkuu, Raila Odinga kuwataka wawili hao (kama “marafiki” wa Marekani) kumaliza mgogoro wao, na kutishia kwamba kama hawatafanya hivyo, Marekani itatumia nguvu! Urafiki gani huo wa kuvamia nchi huru badala ya usuluhishi wa kweli?
Kama sera za Marekani ni matumizi ya nguvu, ‘inamwajiri’ Rais Kikwete kwa kazi gani kama si kumvika kilemba cha ukoka, na pengine kwa lengo lingine tofauti na hili, kama tutakavyoona baadaye katika makala haya?
Kinachotuchefua roho ni jinsi ziara ya Rais Kikwete na tamko la Rais Obama juu ya kusudio lake la kuzitembelea Tanzania na Ghana, lilivyopokelewa na baadhi ya nchi huru za Kiafrika.
Nchini Kenya ziara hiyo na tamko la Obama yamepokelewa kama matukio ya kuipiku Kenya katika kinyang’anyiro cha “kupendwa” na taifa hilo kubwa, na Kikwete anaonekana kwao “msaliti” wa kujipelekapeleka mbele. Wanahoji: Kwa nini nchi yao isiwe ya kwanza kutembelewa na “mwanae” wa taifa kubwa la kibabe?
Huko Afrika Magharibi mambo ni yale yale. Kutangazwa tu kwamba Obama ataitembelea Ghana mapema mwezi Julai, mwaka huu, Nigeria iliijia juu Ghana kama ambavyo Kenya iliijia juu Tanzania na Rais wake. Yote haya yanaonyesha ubongo tegemezi wa Mwafrika kwa “ubabe” [ukoloni mamboleo] wa kimataifa; yaani wanaomba kwa unyonge hivi:
“Baba yetu uliyeko Ulaya na Marekani, Jina lako litukuzwe; Ufalme wako uje, Utakalo lifanyike, katika Afrika yetu tajiri.
Utashi wetu wa kukukaribisha Afrika utimie, kama ilivyokuwa enzi za ukoloni, Utupe leo dola [fedha] “yetu” ya kila siku na utusamehe kwa udhaifu wetu Tupe nguvu kuwanyuka na kuwashinda wote wanaokukashifu na sisi, Utubariki na tupe misaada na moyo wa kuwa wanyenyekevu na shukrani, Milele na milele, Amina”.
Je, Afrika bado ni bara la giza kiasi cha kuomba mwanga kutoka nchi za Magharibi? Je, Afrika imelaaniwa kiasi cha kuomba utakaso kutoka Marekani na Ulaya? Je, Waafrika ni washenzi kiasi cha kuhitaji kustaarabishwa na kukombolewa [kwa maombi yao] kutoka kwa kina Obama na Gordon Brown?
Je, Viongozi wetu wanapopigana vikumbo kuifuata “Injili ya Ukombozi” huko Marekani na Ulaya, wametakasika vipi, na wana hakika gani injili hiyo itatukomboa?
Mkao katika ofisi ile ya mviringo [Oval Office] ya Rais Obama wakati alipotembelewa na Rais Kikwete inasema yote juu ya lengo kusudiwa lililofichika. Ukiwaondoa marais Obama na Kikwete, kulikuwa pia na Waziri wa Mambo ya Nje wa Marekani, Mama Hillary Clinton na Msaidizi wake anayeshughulikia mambo ya Afrika, jasusi la kimataifa na balozi, A. S. Carson.
Carson alikuja Tanzania miaka ya 1960 na kufundisha katika shule ya Sekondari ya Malangali, Iringa chini ya mpango wa Marekani wa Waalimu wa Kujitolea, na hatimaye kupanda cheo kufikia Balozi. Mpango huo ulikuwa mahususi wa kidiplomasia kuziteka nchi za Kiafrika zisiangukie kambi ya Ukomunisti wakati wa kilele cha vita baridi kati ya nchi za Magharibi [ubepari] zikiongozwa na Marekani, na nchi za Mashariki [Usoshalisti] zikiongozwa na Urusi.
Pia kulikuwa na Mshauri wa Obama wa masuala ya Usalama, Jenerali James Jones kuhakikisha kwamba kusudio la Marekani la kuweka kituo cha kijeshi nchini na kwingineko Afrika, chini ya mpango wa “American- African High Command”
[AFRICOM], linapata msukumo zaidi.
Mpango wa AFRICOM ulio chini ya Idara ya Ulinzi ya Marekani [Pentagon] ulibuniwa na Waziri wa Ulinzi wa zamani wa Marekani, Donald Rumsfeld mwaka 2006. Madhumuni yake [tata] yameelezwa [eti] kuwa ni “kuisaidia Afrika kuimarisha utulivu na usalama kwa njia ya utawala bora, utawala wa sheria na kutoa fursa ya kukuza uchumi”; na ulitarajiwa kuanza kutumika mwaka 2005.
Lakini huo ni uongo mtupu. Marekani inasukumwa na hofu ya vita kutoka mataifa inayoyaita “korofi” yanayoibukia kwa nguvu za kijeshi na silaha kali kama vile Pakistan, Korea Kaskazini, Iran, China, Urusi na mataifa mengine.
Ni kutokana na hofu hiyo Marekani imeweka kituo kikubwa cha kijeshi mithili ya AFRICOM huko Ujerumani, kujiandaa kwa shambulizi lolote kutoka mataifa hayo.
Mpango wa kuweka vituo vya Kijeshi kama huu [AFRICOM] si wa kwanza kwa Marekani. Mwaka 1950 nchi hiyo ilibuni mpango wa makusudi wa vita ya anga ulioitwa “Harrow” kama maandalizi ya kuishambulia Urusi “korofi” kutoka vituo vya Karachi, Tripeli, Dhahran na Abu Sueir.
Vivyo hivyo wakati wa vita ya Suez [Misri] mwaka 1956, Rais wa Marekani, Dwight Eisenhover alitahadharisha kuwa ingevitumia vituo hivyo kuishambulia Urusi na Iraki, kama Urusi ingeendelea kupandikiza fikra za Kikomunisti nchini Kuwait.
Onyo hilo la Marekani liliigusa pia China; kwani mwaka 1958 Rais huyo aliweka vituo vya ndege na mizinga ya kurushia makombora katika bahari ya Pacific kukilenga kisiwa kidogo machachari cha Quemoy. Na kama vita ya nyuklia ingetokea mwaka huo, Marekani, chini ya mpango mwingine wa “Operation Dropshot”, ilikuwa iipige Urusi kwa makombora kutokea Kuwait na Aden.
Miaka ya 1960 “Pentagon” ilipanga kupiga mabomu 50 ya nyuklia maeneo muhimu nchini Misri, Syria, Iran na Iraki, vikiwamo viwanja vya ndege kwa hofu ya kutumiwa na Urusi.
Mkakati wa Kivita wa AFRICOM ni historia kujirudia kama tulivyoeleza hapo juu.
Ukanda wa Pwani wa Tanzania na Msumbiji ni maeneo muhimu na mwafaka kwa nyambizi na meli za kivita za Marekani kuweza kudhibiti ukanda wote wa Bahari ya Hindi kutoka Capetown, Afrika Kusini hadi Somalia. Lakini kuna suala la maslahi ya kiuchumi pia, kama tutakavyoona hapa chini.
Katika mazungumzo kati ya marais Obama na Kikwete, alikuwapo pia Bwana Larry Summers, Mshauri wa Uchumi ambaye aliwahi kuwa Waziri wa Fedha wa Marekani, kupigia filimbi wawekezaji wa nchi hiyo na sera za mashirika mumiani – Shirika la Fedha la Kimataifa [IMF] na Benki ya Dunia [WB], Shirika la Biashara la Kimataifa [WTO] na mengine yanayodhibitiwa na Marekani yanayojulikana kwa jina maarufu la “The Brettonwoods”.
Tanzania iliingia mkataba na IMF na WB mwaka 1986 wa kutekeleza masharti hayo yenye kufukarisha nchi kwa njia ya ubinafsishaji na sera za uchumi zisizojali, uwekezaji usiojali na mifumo ya kijamii ambayo sasa imezaa ufisadi wa kutisha hapa nchini na utamaduni wa mapokeo unaoua maadili ya kitaifa, uzalendo na uadilifu wa kijamii; kiasi kwamba leo tumekosa itikadi shirikishi na dira ya maendeleo ya kweli.
Katika mazungumzo hayo, Jenerali James Jones na Bwana Larry Summers, iwe isiwe, bila shaka malengo yao yalishabihiana. Wakati Jenerali Jones aliwakilisha mikakati ya kivita kupitia AFRICOM na pia kulinda wawekezaji na maslahi ya Marekani [kijeshi] barani Afrika, hofu ya Summers, bila shaka, ilikuwa juu ya Wachina kuzidi kuwekeza katika madini nchini Congo [DRC] kwa mikataba nafuu ya uwekezaji na yenye manufaa kwa nchi kuliko mikataba ya nchi za Magharibi na sisi, kama ile ya Buzwagi, Barrick na mingine inayofukarisha nchi.
Kwa hiyo, madhumuni mengine ya AFRICOM nyuma ya pazia la sera za nje za Marekani, ni kuongoza harakati za kinyang’anyiro kipya cha maeneo ya ushawishi
[sphere of influence] kwa lengo la kugawana upya Afrika katika enzi mpya mithili ya kinyang’anyiro kama hicho enzi za kina Karl Peters [Afrika Mashariki], William Goldie [Afrika Magharibi], Cecil Rhodes [Rhodesia] na wengine karne zilizopita, kilichoishia mezani mjini Berlin mwaka 1884, ambapo Afrika iligawanwa na mataifa ya Ulaya kama mkate kwa kuzingatia maeneo ya ushawishi wa kila taifa.
Madhumuni ya AFRICOM pia ni pamoja na kusimamia ukwapuaji wa rasilimali za Afrika kama vile mafuta, madini na bidhaa za misitu. Marekani inataka kujipatia mafuta kutoka Afrika ambayo tayari ni chanzo kikubwa cha nishati ya taifa hilo. Inafahamika kwamba katika miaka michache ijayo, Nigeria na Angola zitatoa zaidi ya asilimia 25 ya mafuta kwa Marekani.
Sababu za kudhibiti kile kinachoitwa “ugaidi”, ambao kusema kweli ni harakati za umma wa wanyonge wa dunia hii kupinga kutawaliwa na wageni au kurejeshwa kwenye ukoloni, ni za kufumba. Ilivyo, uhasama kati ya nchi za Kiislamu na Marekani si juu ya suala la Palestina pekee, bali Waislamu wanapinga utamaduni wa Marekani wa kibeberu, kibabe, dhuluma na ubepari usioshabihiana na mafundisho ya Kurani.
Tunafahamu kuwa vigogo wengi wa Marekani wana hisa nyingi kubwa katika makampuni yanayochimba dhahabu hapa nchini. Tunajua kwa mfano, familia ya Bush ina hisa kubwa katika Kampuni ya Barrick kama alivyo aliyekuwa Balozi wa Marekani katika Umoja wa Mataifa, Andrew Young katika Kampuni hiyo ambayo inamiliki migodi pia nchini Ghana.
Tunajua pia kwamba mikataba yetu ya madini ni kivuli cha mikataba kama hiyo inayotumika nchini Ghana ambayo “wataalamu” wetu wamenakili neno kwa neon isipokuwa jina la nchi pekee. Kwa hiyo, yanayowasibu Waghana kwa kuporwa madini yao chini ya mikataba mibovu ndiyo yanayotusibu hapa nchini.
Tanzania ni tajiri pia wa madini nyeti ya uranium ambayo ni muhimu katika utengenezaji wa silaha kali za kivita na ambayo Marekani inayanyemelea kwa mbinu na kwa nguvu zote. Kama vigogo wa Marekani, kina George W. Bush, Dick Cheyne, Andrew Young wananufaika na utajiri wa nchi ambayo imegeuzwa “Shamba la Bibi”, kwa nini Rais Obama naye ajiweke mbali kupoteza nafasi hiyo? Kwa nini amechagua Ghana na Tanzania kwa ziara mbili za mwanzo barani Afrika?
Je, Juni 2008 hatukutumia fedha zetu Sh. bilioni 2.5/ kuwa wenyeji wa Mkutano wa Wamarekani wenye asili ya Kiafrika [kama Obama] wa Leon Sullivan wakiongozwa na Andrew Young huyo huyo ili ‘kunyoosha’ mapito ya vigogo wapya kuingia kwenye “Shamba la Bibi”? Kwa nini tusiamini kwamba historia ya ukoloni inajirudia kwetu chini ya umisionari mpya?


