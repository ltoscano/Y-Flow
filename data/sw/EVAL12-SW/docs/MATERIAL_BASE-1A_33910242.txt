
Ligi kuu sasa kiboko Jun 01, 2012

KUANZIA Jumamosi ya wiki hii, Ligi Kuu ya soka ya Tanzania Bara inaanza mzunguko wake wa pili. Mechi ya kufungua pazia la mzunguko huo ni ya African Lyon na Yanga siku ya Jumamosi na Jumapili Simba itaikabili Majimaji ya Songea jijini Dar es Salaam.
Ni wazi mzunguko huu wa ligi kuu yetu utakuwa wa kufa au kupona kwani baada ya mechi 11 tu kwa kila timu, ligi hiyo itakwisha, tofauti na ligi za timu 20 ambazo mzunguko wake mmoja una mechi 19 kwa kila timu.
Kwa idadi hiyo ya mechi, kuna nafasi ya kutosha ya timu kujiuliza na kujiweka sawa kufanikisha malengo yao tofauti kama kutwaa ubingwa, kupata uwakilishi wa mashindano ya kimataifa na kubaki kwenye daraja husika.

Ninavyoutazama mzunguko huo, nauona utakuwa mgumu mno kwa mabingwa watetezi Yanga na viongozi wa ligi Simba.
Ni wazi timu hizo zitakuwa na wakati mgumu wa kupata pointi tatu kwa mechi watakazocheza dhidi ya timu nyingine huku zenyewe zikipania kila mmoja kupata ushindi dhidi ya mwenzake katika mechi yao wenyewe ya Jumapili, Machi 14, 2010 au Jumapili Aprili 11,2010 kama ratiba itakuwa imebadilishwa kirasmi.

Kumbuka kuwa sasa hivi tunaelekea katika kumpata kocha wa timu ya Taifa wa kumrithi Mbrazil Marcio Maximo anayemaliza mkataba wake wa kazi hiyo Julai mwaka huu.
Ni wazi makocha Wa tanzania (si lazima wote wawe wazalendo kama wanavyoitwa kwani mzalendo ni yule tu anayeipenda nchi yake kwa dhati) wanaofundisha timu za ligi kuu kama Salum Mayanga, Abdallah ‘King’ Kibadeni, Charles ‘Master’ Boniface Mkwasa, Juma Mwambusi na wengine watapenda kuunadi uwezo wao wa kufundisha kwa kufanya makubwa katika kumaliza ligi hii iliyopangwa awali kumalizika Jumamosi, Machi 27 mwaka huu, miezi minne kabla ya mkataba wa Maximo kumalizika, ili watupiwe jicho katika kupewa jukumu la juu zaidi la ukocha nchini la kufundisha timu ya Taifa.
Naamini wote wanajua kuwa pamoja na chati yao kupanda kwa kuwezesha linaloonekana kutowezekana kwa timu wanazofundisha, kuzifunga Simba na Yanga, ambazo ni timu zenye majina makubwa nchini na zinazofundishwa na makocha wa nje wenye uwezo mkubwa, kutawapandisha chati maradufu.

Baada ya kumpata kocha Kostadin Papic, Yanga imebadilika mno na sasa inacheza soka ya kikweli, ya kupata ushindi wa mahesabu ya kitaalam na si wa mtulinga, wa kulazimisha, uliotokana na juhudi na mipango binafsi ya wachezaji.
Hakuna Mtanzania mwenye upeo mzuri wa kuelewa mambo asiyekubali kwamba Yanga sasa iko juu kisoka hata kama haishabikii timu hiyo.
Kubadilika huko kwa Yanga, pamoja na hoja inayohusu makocha Wa tanzania iliyozungumzwa sasa hivi, ndiko kulikoiongezea hali ya kukamiwa kwani Yanga na Simba siku zote zinakamiwa sana na timu nyingine kwenye Ligi Kuu kwa mtazamo kwamba ukizifunga au kuzizuia zisikufunge kwa kupata sare, basi watu watakuona uko juu kisoka hata kama mwisho wa ligi utashuka daraja!

Mfano mzuri wa hali hiyo ulijitokeza kwenye msimu wa 2007/08 wa Ligi Kuu.
Coastal Union ilizifunga Yanga na Simba Mkwakwani Tanga na ikapewa pointi za mezani dhidi ya Simba kwenye mechi ya marudiano na wekundu hao wa Msimbazi, waliowalaza uwanjani 2-1, kutokana na Simba kumchezesha Juma Nyosso aliyekuwa hajamaliza adhabu ya kufungiwa aliyopewa akichezea Ashanti United ya Ilala, Dar es Salaam.
Licha ya kuvuna pointi tisa kati ya 12 za Yanga na Simba, Coastal Union walishuka daraja! Kama juhudi waliyoiofanya kucheza na Yanga na Simba wangeifanya walipocheza na timu nyingine, siyo tu wasingeshuka daraja bali wangekuwa wanapigania nafasi za juu za uwakilishi wa nchi kwenye mashindano ya kimataifa kama siyo kuwania ubingwa kabisa.

Zaidi ya Yanga kukamiwa kama Yanga kwa umaarufu wake, sasa hivi itakamiwa kwa sababu ina kocha mtaalamu na inacheza soka safi na hivyo kuna imani kuwa itakuwa haifungiki.
Sasa timu nyingine zitaona kuwa kuifunga Yanga ni kupata ujiko juu ya ujiko kwani itakuwa imeifunga timu kubwa ya Yanga na zaidi itakuwa imeifunga Yanga yenye soka ya hali ya juu.

Kitakachoongeza ukamiaji wa timu nyingine kwa Yanga ni kauli za baadhi ya wachezaji wake zinazosomeka someka siku hizi kwamba wao sasa wako vizuri na watazishinda timu zote.
Kwa kauli hizo, kila timu itajizatiti kweli kweli itakapocheza na Yanga ili itengeneze matokeo yaliyo kinyume cha kauli za wachezaji hao.
Kwa hiyo mechi zinazoihusu Yanga katika mzunguko huu zitakuwa kali sana kwa uzuri wa Yanga kwa sasa na ari ya ushindi ya wachezaji wake huku wapinzani wao uwanjani wakijizatiti kupata matokeoa mazuri.
Swali ninalojiuliza, iwapo timu pinzani itaongoza kwa bao moja uwanjani dhidi ya Yanga huku dakika zikizidi kuyoyoma, je Wanajangwani hao wataendelea kupiga soka yao ya hesabu kutafuta bao la kusawazisha na la (ya) ushindi?
Swali jingine ninalojiuliza ni kwamba baada ya baadhi ya mashabiki wa Yanga kujenga, kwa makosa makubwa, imani kuwa timu yao sasa itamfunga kila mtu kutokana na jinsi ilivyobadilika, je mashabiki hao watavumilia kuiona timu yao ikitoa sare, achilia mbali kufungwa kabisa, wakati soka ina matokeo ya kushinda, sare na kushindwa?

Simba itakamiwa sana na timu nyingine. Kwanza, ina jina kubwa nchini kama Yanga. Pili itakamiwa sana kutokana na kumaliza mzunguko wa kwanza wa ligi hiyo kwa kushinda mechi zote.
Kila timu pinzani itapambana nao kwa nguvu ili iweke rekodi ya kuwa timu ya kwanza kuifunga Simba kwenye Ligi Kuu ya msimu huu. Kibaya zaidi kwa Simba ni kauli yao iliyosomeka na kusikika kwamba wanahitaji kushinda mechi saba za mzunguko wa pili ili watangaze ubingwa bila kujali matokeo ya mechi za timu nyingine yatakuwaje. Timu gani pinzani itakubali kuwa ngazi ya kuipandisha Simba kwenye ubingwa?

Kimsingi, kama zilivyo mechi za Yanga na timu nyingine, mechi za Simba nazo na timu nyingine zitakuwa na msisimko mkubwa sana kutokana na msaada ambao Simba walipewa na Yanga kwenye mashindano ya Tusker wa kujulishwa kwamba msimu huu hata wao (Simba) wanafungika tu.
Kujulishwa huko kuhusu ukweli huo, kumewafanya Simba wajiandae kwa nguvu kwa mzunguko huu wa ligi na hivyo kutarajiwa kucheza vizuri mechi zake huku wapinzani wao wakiikamia kwa kutafutia pointi na rekodi, nao wakiwa wamezinduliwa na Yanga kuwa hata Simba inafungika msimu huu.
Kwa hiyo mechi zake zitakuwa za msisimko sana. Swali ninalojiuliza kwa Simba ni je, mashabiki wake wanaokosea sana kwa kuichukulia kuwa ni timu ya kushinda tu msimu huu kwenye Ligi Kuu watavumilia kuiona imebanwa kwa sare, achilia mbali kufungwa kabisa, ingawa soka ina matokeo matatu yaliyokwishatajwa?

Kwa upande wao tu Yanga na Simba, kauli zao zinawasaidia wenzao kujipanga vizuri kwenye mzunguko huu. Yanga inapoapa kuhakikisha kuwa Simba haibebi ubingwa licha ya kutangulia kwa pointi 12, inaitahadharisha Simba kuongeza umakini ili isiteleze.
Simba nayo inaposema kuwa Yanga isiote kuchukua ubingwa na ijizatiti kuwania ushindi wa pili, inaihamasisha Yanga kupambana kweli kweli na kwa mahesabu sahihi ili itetee ubingwa wake. Kimsingi watani hawa wa jadi wanahamasishana.

Azam F.C inayoshika nafasi ya pili kwa sasa, ina nafasi ya kufanya vizuri kwenye ligi hii kwa sababu timu hii ina mipango mizuri mno na ya kisayansi sana.
Kwa sababu tunazitazama sana Yanga na Simba, tunaamini kuwa Simba wakiteleza, bingwa Yanga. Hapana, kwa jinsi Azam wanavyojipanga, kiufundi na kiuongozi, Simba wakiteleza, Azam wanaweza kuwa ndiyo mabingwa kama kila kitu kitakwenda kwa haki.
Simba wasipoteleza, tusiiangalie zaidi Yanga kwenye nafasi ya pili.Azam wanaweza kuichukua nafasi hiyo kwani wao ni wazuri sana kama nilivyobainisha na hawana tatizo la kukamiwa.
Licha ya ukweli huo, bado naipa nafasi kubwa ya ubingwa Yanga endapo Simba inayoukodolea ubingwa huo ikiteleza.

Mtibwa Sugar yenye tofauti ya pointi 14 na viongozi wa ligi hiyo, wanaweza kufanya jambo lolote kubwa kama kuchukua ubingwa au kuchukua nafasi ya pili kwa sababu wana uzoefu sana wa ligi hii na miaka yote huanza kwa kasi ndogo na kasi hiyo huongezeka kadri ligi inavyoendelea.
Si wepesi kufungika ligi inapofikia hatua hii na mara nyingi muda kama huu huwa wanakusanya pointi nyingi na kusababisha vuta nikuvute ya ubingwa au ushindi wa pili, ligi inapofikia ukingoni.
Hii ni timu yenye wachezaji wenye vipaji vikubwa kila idara na wanaocheza soka wakiamini timu yao ni ya hadhi ya ubingwa wa nchi na hivyo wachezaji hao kulenga huko katika mipango yao ya uwanjani.
Mtibwa ni timu inayojiweka kwenye hadhi moja na Yanga na Simba na hivyo, tofauti na timu nyingine, haina mchecheto na kukamia bila hesabu sahihi inapocheza na timu hizo.
Kama Azam,l icha ya kuwa kama Yanga na Simba kiuwezo wa soka, Mtibwa haina tatizo la kukamiwa na timu nyingine.

Ni wazi Majimaji ya Songea, JKT Ruvu ya Pwani, Manyema ya Dar es Salaam na Kagera Sugar ya Bukoba zitapigana mno kwa mambo mawili nje ya kusaka ubingwa ambao naamini hakuna miongoni mwao atakayeupata hata kama soka ina miujiza mingi.
Jambo la kwanza ni kuwania nafasi ya pili ya uwakilishi wa nchi kimataifa ambapo wa chini miongoni mwao, Kagera Sugar mwenye pointi 12 anaweza kupata nafasi hiyo kwani amezidiwa pointi tisa tu na timu ya pili kwa sasa kwenye msimamo wa ligi.
La pili ni kupigana kubaki Ligi Kuu. Wa juu kati yao, Majimaji, amemzidi wa tatu kutoka chini, Prisons ya Mbeya, kwa pointi 11 tu. Hapa zingatia kwamba ni Majimaji ndiyo iliyoitangulia Prisons kwa pointi hizo na si kinyume chake.
Chukua uzoefu wa Prisons kwenye Ligi Kuu na mipango yao ya kitaasisi, utaona kuwa wana uwezo wa kujikwamua kushuka daraja.

Moro United, Prisons, African Lyon na Toto Afrika zimejipanga kuepuka kushuka daraja na zote zimeapa kuwa zitabaki Ligi Kuu.
Kama zote zitaepuka janga hilo kutokana na kujipanga vizuri zilikojipanga kupitia usajili mdogo na kurekebisha mabenchi yao ya ufundi, timu gani basi zitashuka daraja msimu huu?
Itumie African Lyon kama mfano wa jinsi timu hizi zilivyojipanga.Timu hii ya wilayani Temeke, Dar es Salaam, kupitia dirisha dogo la usajili imewasajili wazoefu kama kipa Ivo Mapunda, mchezaji huru aliyetoka kuichezea St Georges ya Ethiopia, beki Meshack Abel aliyekopwa kutoka Simba, washambuliaji Adam Kingwande, George Nyanda wa mkopo kutoka Simba na Vincent Barnabas wa mkopo kutoka Yanga na kumuajiri kocha mtaalam Charles ‘Master’ Boniface Mkwasa.
Kocha huyo mwenye ujuzi mkubwa na wachezaji hawa wazoefu kutoka timu maarufu wakiungana na vijana wenye vipaji vya hali ya juu kama Mbwana Samatta, naamini hawatashuka daraja. Sasa nani ashuke badala yao, ni mtihani!

Lakini kila mmoja kati ya timu zote zilizomo kwenye Ligi Kuu hii atafanikisha malengo yake kama mtazamo wake utakuwa kushinda mechi zote na si kuzikamia Yanga na Simba tu.
Kama nilivyowahi kuandika kwenye safu hii, unaweza kuzikamia Yanga na Simba na bado zikakufunga na kufungwa pia mechi ile uliyowapumzisha baadhi ya wachezaji wako ili uwatumie kwa mechi dhidi ya Yanga au Simba kutafuta sifa.
Ukichagua mechi za kushinda ili upate ujiko badala ya kujizatiti kushinda mechi zote, kama uko kwenye eneo la kushuka daraja, wewe lazima ushuke daraja tu.

Nawatakia heri wote kwenye mzunguko wa mwisho wa Ligi Kuu Tanzania Bara msimu huu huku nikiwakumbusha angalieni vizuri kumbukumbu za wachezaji wenu wasiostahili kucheza mechi kadhaa kwa adhabu ili msipoteze kiulaini mezani pointi zenu mtakazozipigiana kwa nguvu zote uwanjani kwa sababu tu ya kuwachezesha wachezaji wasiostahili kucheza.
Pia ninaomba sana mvua isisababishe kutochezeka kwa pambano lolote la mwisho Machi 27, 2010 au tarehe yoyote ya Aprili kama ratiba imebadilishwa kweli.
Naomba hivyo ili matokeo ya mwisho yasipangwe mechi hiyo ikirudiwa siku inayofuata.

Ikitokea hivyo nitaomba mambo mawili, kwanza, mechi ya kuvunjika isiwe ya kuhusiana na ubingwa, ushindi wa pili au kutoshuka daraja. Pili, nitaomba tena kama nilivyowahi kufanya kwenye safu hii kwamba ratiba yetu ya Ligi Kuu ipangwe kumalizika Mei ambapo mvua wakati huo si ya kutarajiwa sana. Tukianza Novemba hadi Mei tutakuwa tumechelewesha nini kwenye kalenda yetu ya soka ya msimu?


