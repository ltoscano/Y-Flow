
Kaunti kuuzia wakulima mbolea kwa Sh1,500 pekee
Na GRACE GITAU
WAKULIMA wa kaunti ya Nyeri wanatarajia ongezeko la mapato ya kahawa msimu ujao baada ya serikali ya kaunti hiyo kufanikisha mradi wa kuwauzia mbolea kwa bei ya chini.
Mbolea hiyo itakuwa ya mkopo ambapo wakulima watalipa baada ya kuuzwa kwa kahawa yao.
Tayari serikali ya kaunti ya Nyeri imenunua magunia 30,000 ya fatalaiza kwa gharama ya Sh45 milioni.
Wakulima watanunua gunia moja la mbolea hiyo kwa Sh1,500 badala ya bei ya kawaida ya Sh3,300. Hii itawaokolea wakulima jumla ya Sh40 milioni.
Mradi huu ni moja wapo ya miradi ambayo serikali ya Nyeri ilibuni ili kuongeza mazao ya kahawa maradufu katika kaunti hiyo. 
Kulingana na Gavana wa kaunti hii, Bw Nderitu Gachagua, mradi huu utapunguza gharama za kuzalisha kahawa na hivyo kuwasaidia kuongeza mavuno.
Alieleza kuwa mazao ya kauti yanatarajiwa kupanda kutoka kilo 12 milioni hadi kilo 30 milioni.
Bw Gachagua aliwaonya wanaonuia kuuza mbolea hiyo kwa bei ya awali kuwa watachukuliwa hatua kali.
“Serikali yangu itafaulu wakati wakulima wataweza kumudu mahitaji yao kutokana na mapato ya kahawa.
Itakuwa vyema zaidi ikiwa nyinyi wenyewe mtatia bidii katika kufanikisha wito huu,” akashauri. 
Watawala wa kauti wamekabidhiwa jukumu la kuhakikisha kuwa kila mkulima amegawiwa mbolea hiyo kulingana na mahitaji ya shamba lake.
Baadaye kila mkulima atatia sahihi cheti cha kubainisha amepokea mbolea hiyo.


