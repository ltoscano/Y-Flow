
Atwoli aitaka KPA ishauriane na wafanyikazi wanaogoma
NA MIKE KALAMA
KATIBU Mkuu wa Muungano wa Vyama vya Wafanyakazi (Cotu) Bw Francis Atwoli, jana aliwataka wasimamizi wa Halmashauri ya Bandari (KPA), wafanye mazungumzo ya dharura na wafanyakazi wa bandari ya Mombasa wanaogoma.
Bw Atwoli alisema kwamba, wasimamizi hao wanapaswa kulaumiwa kwa mgomo huo ambao umesimamisha shughuli za kupakia na kupakua mizigo bandarini humo. Aliwashtumu kwa kuhujumu utekelezaji wa makubaliano ya kuwaongeza mshahara wafanyakazi (CBA).
“Ingawa Chama cha Makuli tangu mwanzoni mwa mwaka kimeonyesha nia ya kuhakikisha kwamba CBA inatekelezwa kwa wakati ufaao na kwamba wafanyakazi wanafaidika kutoka kwa makubaliano hayo, wasimamizi wa KPA wameendelea kuzihujumu na kuzicheleweza.
Sababu yao ni kwamba utekelezaji wa makubaliano hayo utafanya KPA ipate gharama zaidi,” alisema Bw Atwoli kupitia taarifa kwa vyombo vya habari. “COTU sasa inawataka wasimamizi wa KPA wachukue hatua za dharura za kuweka sahihi mkataba wa kurudi kazini na pia waandae mazungumzo haraka iwezekanavyo na Chama cha Makuli ili wafanyakazi wahakikishiwe kwamba makubaliano yaliyokwama yanatekelezwa,” akaongeza.
Katibu huyo aliwashtumu wasimamizi hao kwa kutojali sheria huku akisisitiza kwamba, haki ya kugoma ya wafanyakazi hao inapaswa kuheshimiwa na wasimamizi wa KPA. Wafanyikazi wapatao 3,000 wa bandari hiyo walianza mgomo wao wakitaka nyongeza ya marupurupu ya usafiri. Juhudi za usimamizi wa bandari hiyo kuzuia shughuli kusambaratika ziliambulia patupu baada ya wafanyikazi kukataa kata kata kuwasikiza huku wakimtaja mtetezi wa chama chao kama msaliti.
Wasimamizi wa bandari wakiongozwa na mwenyekiti Bw Danson Mungatana, mkurugenzi Gichiri Ndua na Katibu mkuu wa Chama cha Makuli Simon Sang, walifanya mkutano wa zaidi ya saa nne ili kuepuka kusambaratika kwa shughuli hizo muhimu.


