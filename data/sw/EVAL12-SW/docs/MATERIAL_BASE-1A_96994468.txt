
Mgao sawa wa fedha wajadiliwa
FAROUK MWABEGE na BOZO JENJE
SERIKALI za kaunti zinatarajiwa kupata mgao sawa wa fedha baada ya kipindi cha muda wa miaka 20 iwapo mapendekezo mapya ya ugavi wa pesa hizo yataidhinishwa na bunge la Seneti.
Haya ni kwa mujibu wa mwenyekiti wa Tume ya ugavi wa Rasilmali na Mapato CRA Micah Cheserem.
Akiwahutubia magavana katika mkutano uliofanyika kwenye hoteli ya Leisure Lodge Kaunti ya Kwale, Bw Cheserem alisema kuwa iwapo mapendekezo hayo yatakubaliwa kaunti zote zitakuwa na uwezo sawa.
Aidha, alidokeza kuwa ili kufanikisha hilo kuna haja ya magava na maseneta kufanya kazi pamoja bila ya kuzozana.
“Tume hii inaunga mkono hatua za maendeleo ambazo magavana wamepiga ili kufanikisha miradi ya maendeleo ila ni muhimu sana kwao kushirikiana na maseneta kikamilifu,” akasema Bw Cherem.
Mwenyekiti huyo alieleza kuwa mapendekezo hayo yatawasilishwa katika bunge la Seneti wiki ijayo baina ya siku ya Jumatatu na Jumanne.
Aliongeza kuwa mgao unaotumika kwa sasa ulipitishwa na bunge la kumi na unatarajiwa kuisha mwezi huu na hivyo basi ni lazima kuwepo na uwiano.
“Ni matumaini yangu kuwa katika kikao hiki tutakuwa na mjadala mzuri ambao utatuwezesha kuafikiana kuhusu yale tunayoyahitaji,” akasema mwenyekiti huyo.
Aidha, mwenyekiti wa kamati ya fedha katika baraza la magavana Ahmed Abdillah, aliitaka tume hiyo ilivalie njuga suala hilo.
MALUMBANO Bw Abdillah alisema kuwa iwapo serikali za kaunti zitapata pesa za kutosha, hakuna tofauti zozote zitakazoibuka.
“Siku zote masuala ya pesa huibua hisia kali ila napenda ifahamike kuwa kutofautiana si suluhisho, mgao unafaa uongezwe kuinua maendeleo,” akasema Abdillah.
Wakati huo huo naibu mwenyekiti wa baraza la magavana Salim Mvurya alisema kuwa kupitia ongezeko la mgao wa fedha, serikali za kaunti zitaweza kufanikisha miradi ya maendeleo.
Bw Mvurya alikariri kuwa serikali za kaunti zinakabiliwa na changamoto chungu nzima kama vile uboreshaji wa idara za afya kutokana na ukosefu wa pesa za kutosha.
“Ni lazima kuwepo na njia muafaka ya kuongeza mapato mbali na tume hii kwani changamoto zinazotukabili si kidogo,” akasema Bw Mvurya.
Alilitaka bunge la seneti likubaliane na mapendekezo hayo punde yatakapowasilishwa mbele yake 


