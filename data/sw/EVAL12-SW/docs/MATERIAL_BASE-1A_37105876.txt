Mangula amjibu Dk. Slaa
Nov 29, 2012

WAKATI Katibu Mkuu wa Chama cha Demokrasia na Maendeleo (CHADEMA), Dk. Wilbroad Slaa, akisema hakuna mwenye ubavu wa kupambana na ufisadi katika Chama cha Mapinduzi, Makamu Mwenyekiti (mpya) wa CCM, Philip Mangula, amejibu mapigo kwa Slaa na wakosoaji wake wengine, akifichua siri mpya.

Siri aliyofichua Mangula inahusu wakati alipokuwa Katibu Mkuu wa CCM, akiwataja kwa majina baadhi ya walioshinda tiketi ya kuwania ubunge mwaka 2005 kwa rushwa na kung’olewa.

Ni dhahiri, majibu hayo yanaelekezwa kwa Dk. Slaa ambaye amekuwa katika ziara ya kukagua uhai wa chama chake jijini Dar es Salaam kwa siku kadhaa sasa. Dk. Slaa amekuwa akiwapuuza viongozi wapya wa CCM wanaounda sekretariati mpya ya chama hicho kwamba hawana ubavu wa kukabili ufisadi na rushwa si tu katika chama chao, bali pia katika taasisi nyingine nchini. 

Mbali na Dk. Slaa wachambuzi wengine mbalimbali wa masuala ya siasa, akiwamo Dk. Kitila Mkumbo, ambaye ni Mhadhiri Mwandamizi wa Chuo Kikuu cha Dar es Salaam (UDSM) wamekuwa wakihoji ni kwa vipi Mangula atangaze kuwang’oa walioshinda kwa rushwa katika uchaguzi wa ndani ya CCM wakati alipokuwa Katibu Mkuu wa CCM, alishabikia na kuunga mkono takrima, ambayo ni sawa tu na rushwa.

Ni kutokana na mashambulizi hayo, mwandishi wetu alifanya mahojiano na Mangula, ambaye
naye alitaja mifano kudhihirisha akiwa Katibu Mkuu CCM, kwa kushirikiana na vikao vya chama hicho, aliwang’oa watu wenye fedha kwa tuhuma za rushwa katika kinyang’anyiro cha kuteuliwa kuwania ubunge mwaka 2005.

Mangula ambaye kabla ya kushika nafasi hiyo mpya kwake alikuwa akilima nyanya kijijini kwake Njombe, amejikuta katika mashambulizi na kukosolewa baada ya kuahidi kuwashughulikia walioshinda kwa rushwa katika nafasi za uongozi wa CCM. Aliahidi kuwashughulikia ndani ya miezi sita.

Tulimng’oa Manji, Thomas Nyimbo
Mangula ambaye alifanya mahojiano na mwandishi wetu hivi karibuni ofisi ndogo za CCM Lumumba jijini Dar es Salaam alisema tayari chama chake kina rekodi ya kuwang’oa walioshinda kwa rushwa, akiwataja kwa majina.

Katika mahojiano hayo, Mangula
anamtaja mfanyabiashara maarufu wa jijini Dar es Salaam, Yusuf Manji na aliyekuwa Mbunge wa Njombe Magharibi, Thomas Nyimbo, kuwa ni kati ya waliopata kung’olewa kuwania ubunge kwa tuhuma za rushwa.

“Katika Uchaguzi Mkuu wa 2000, wanachama 32 ambao ilithibitika pasipo na shaka kwamba ushindi wao katika mchakato wa kura za maoni waliupata kwa njia ya rushwa kwa kuwahonga wajumbe ili wawapigie kura, walinyang’anywa ushindi.

“Mwaka huo, matokeo ya jimbo moja yalifutwa. Kulikuwa na wanachama saba waliojitokeza kugombea ubunge, na wote ikathibitika kwamba walitumia fedha kwa viwango tofauti, wote walifutiwa matokeo na uchaguzi ukarudiwa upya.

“Mama Celina Kombani (Waziri wa Nchi, Ofisi ya Rais- Menejimenti ya Utumishi wa Umma) kule Mahenge na Richard Ndasa (kwa sasa mbunge) kule Sumve ni miongoni mwa waathirika wa rushwa hiyo ya uchaguzi.

“Mwaka 2000 wakati wa kura za maoni, Kombani alishindana na tajiri mmoja mwenye vitalu vya
uwindaji. Tajiri huyo akahonga wajumbe na hata viongozi wa chama kule Mahenge (Morogoro), tukapata malalamiko, na ikathibitika kweli kwamba mshindi aliyeongoza kura za maoni Jimbo la Mahenge alitoa rushwa. Tulimnyang’anya ushindi, nafasi yake ikachukuliwa na Kombani.

“Kule Sumve kwa Ndasa, tulikuwa na mwenyekiti wetu wa wilaya. Wilaya yake ilikuwa na majimbo mawili. Akatamani kuwa mbunge katika moja ya majimbo yake, akaanza kampeni mapema. Kwa kutumia nafasi yake ya uenyekiti wa CCM Wilaya, akawa anafanya ziara za mara kwa mara katika jimbo moja tu, na baada ya mikutano yake na wananchi, akawa anakutana na viongozi wa kamati ya siasa na kuwaweka sawa kwa kuwapatia shilingi elfu tano tano.

“Ulipofika muda wa watu kutangaza nia, akatangaza kugombea ubunge Jimbo la Sumve, kura za maoni zikapigwa akashinda kwa kura nyingi, lakini kwa njia ya rushwa. Tukapokea malalamiko, chama kikajiridhisha kwamba mtu
huyu hakutoa rushwa tu bali alianza kampeni mapema.

“Mwenyekiti wa CCM Wilaya, siku za karibu ya uchaguzi unafanya ziara za mara kwa mara katika jimbo moja tu. Afadhali angetuhadaa kwa kufanya ziara za kichama hata katika jimbo jingine walau mara moja au mbili tungemwelewa. Alimshinda Ndasa katika kura za maoni, tukapokea malalamiko dhidi yake, tukajiridhisha, tukamnyang’anya ushindi, Ndasa akabaki.

“Mwaka 2005 Jimbo la Kigamboni, aliyeshinda kwa kura nyingi tu alikuwa Yusuf Manji. Tulipata malalamiko kwamba ushindi wake umetokana na kuhonga wapiga kura pamoja na baadhi ya viongozi wa chama chetu Jimbo la Kigamboni.


