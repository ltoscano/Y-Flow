
Hali si shwari tena ndani ya URP
Na PHILEMON SUTER
Hali si shwari CHINI ya wiki moja baada ya kutishia kuhama muungano wa Jubilee, wabunge wote wa chama cha United Republican Party (URP) kutoka kaunti ya Elgeyo Marakwet walisusia mkutano wa maombi ya shukrani uliofanywa Turbo Jumapili na kuhudhuriwa na Naibu Rais William Ruto na wabunge zaidi ya 30 wa muungano huo. 
Viongozi kutoka pembe tofauti nchini wakiwemo wafuasi wa muungano pinzani wa Cord walikusanyika katika hafla hiyo iliyoandaliwa katika uwanja wa kanisa Katoliki la Our Lady of Lourdes, Turbo, kilomita chache kutoka boma la Bw Ruto lililo eneo la Sugoi.
Wabunge Kangogo Bowen (Marakwet Mashariki), William Kisang (Marakwet Magharibi), Dkt Julius Murgor (Keiyo Kaskazini) na Dkt Susan Chebet (mwakilishi wa wanawake bungeni) walisusia mkutano huo ulioleta pamoja wabunge wa Jubilee na magavana, manaibu wao pamoja na wawakilshi wa wadi katika kaunti tofauti nchini.
Ni mbunge wa Keiyo Kusini ndani ya URP Jackson Kiptanui pekee aliyehudhuria mkutano huo wa Turbo.
Gavana wa Elgeyo-Marakwet Alex Tolgos na wawakilishi wa wadi katika kaunti hiyo hawakuwepo katika mkutano huo uliokuwa katika kaunti jirani ya Uasin Gishu.
Kwenye mahojiano na Taifa Leo, viongozi hao walisema hawajapendezwa hivyo wanatafakari upya uhusiano wao na URP.
“Hatujaridhishwa kama wanasiasa wa Elgeyo-Marakwet na tunapanga mkutano kujadili hatua tutakayochukua,” akasema Bw Bowen.
Alisema ingawa URP ndicho chama walichotumia kuingia bungeni, alishutumu mwanasiasa kutoka kaunti hiyo ambaye ni mwandani wa Naibu Rais kwa kusababisha mvutano baina ya viongozi wa kaunti na chamani.
“Ni wazi kuwa haturidhiki na serikali ya Jubilee,” akasisitiza Bw Bowen.
Aliongeza: “Sisi kama viongozi wa kisiasa katika kaunti hatujateua mtu yeyote kati yetu kuwa msemaji wetu mbele ya afisi ya Rais na yeyote anayedai kutuwakilisha amepotoka.”


