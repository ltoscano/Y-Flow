
Wapewa mafunzo kutibu saratani

Imeandikwa na Mwandishi Wetu

Imechapishwa: 09 Oktoba 2016

MADAKTARI 25 kutoka Tanzania na Kenya wamehudhuria mafunzo ya wiki moja ambayo yatawezesha kutambua na kusimamia matibabu ya saratani katika nchi zao. 

Mafunzo hayo ambayo yamefadhiliwa na Benki ya Maendeleo ya Afrika Mashariki (EADB) pamoja na Taasisi ya British Council inayohusika na masuala ya elimu na utamaduni, yamehusisha madaktari 10 kutoka nchini na wengine 15 kutoka Kenya, yakiwawezesha kupata elimu na ujuzi katika kuzuia, kutathmini na uangalizi wa saratani.
Mafunzo hayo yanayotolewa na Chuo cha Afya cha Royal kilichopo nchini Uingereza yanalenga kuwapatia watoaji wa huduma za afya ujuzi wa msingi kuhusiana na masuala ya saratani, ili nao waweze kutoa elimu hiyo kwa wenzao.
Mkurugenzi Mkazi wa British Council nchini Kenya, Dk Tony Reilly alisema.
“Wanufaikaji wa mafunzo haya kwa sasa wanaweza kushiriki katika kuzuia, kutafiti, kuchunguza na kutambua saratani katika hatua ya awali kabisa”.
Aliongeza kwamba wataalamu hao watakuwa na uwezo kushiriki katika usimamizi na ufuatiliaji wa magonjwa yanayohusu saratani pamoja na changamoto zilizopo katika utoaji wa huduma kwa wagonjwa wa saratani katika hatua zote.
Tanzania inakadiriwa kwamba saratani inahusika kwa asilimia tano ya vifo vyote vinavyotokea nchini humo huku Kenya saratani ikatajwa kuhusika kwa asilimia saba ya vifo vyote vinavyotokea nchini humo, hivyo kushika nafasi ya tatu katika orodha ya magonjwa yanayosababisha vifo kwa raia wa nchi hiyo.
Washiriki kutoka Tanzania walipatikana kutoka kanda sita ili kutoa usawa kwa mpango huo kunufaisha pande zote za nchi huku nchini Kenya washiriki walitoka kaunti za Mombasa, Laikipia, Nyeri, Kisii, Nakuru pamoja na wawakilishi kutoka Hospitali ya Mafunzo na Rufaa ya Moi pamoja na wawakilishi wawili kutoka Wizara ya Afya.


