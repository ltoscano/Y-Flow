
IEBC motoni kwa kusajili watu kisiri
Na MWANDISHI WETU
WABUNGE wawili wa upinzani wamelaumu Tume Huru ya Uchaguzi na Mipaka (IEBC) kwa kuanza kuwasajili wapiga kura bila kutangazia umma.
Mbunge wa Muhoroni, Bw James Koyoo na mwenzake wa Kisumu Mashariki Bw Shakeel Shabbir walisema usajili wa wapiga kura haufai kuendeshwa kwa siri kama IEBC ilivyofanya, bali unahitaji maandalizi kabambe ili umma uweze kushiriki.
Bw Koyoo alisema inasitikisha hata wabunge hawakufahamishwa kuhusu shughuli muhimu kama hiyo.
Mwenyekiti wa IEBC, Issack Hassan tayari amekanusha madai ya usajili wa wapiga kura kwa siri.
Alisema kuwa shughuli hiyo inaendelea katika maeneo bunge yote 290 kwa mujibu wa sheria zinazosimamia IEBC.
Lakini Bw Koyoo alikosoa IEBC kwa kutowashirikisha viongozi wa maeneo bunge ili wawafahamishe wananchi kuhusu shughuli hiyo.
“Tume haikuhitaji pesa nyingi kufahamisha wanasiasa kwamba usajili unaendelea. Kuanza shughuli hiyo kwa siri kutaibua shaka,”akasema.
“Ni kweli hawakutangaza au kufahamisha watu lakini nimechukua jukumu la kujulisha watu wangu,” akasema Bw Shabbir.
Hata hivyo, mbunge wa Kisumu Magharibi, Bw Olago Aluoch alitetea tume akisema haikuwa na siri katika kuendesha usajili huo.
Aliwataka Wakenya kuelewa kwamba tume inakabiliwa na uhaba wa pesa na haingeweza kutangaza shughuli hiyo.
“Kama Bunge, lazima tutengee IEBC pesa kuiwezesha kufanya kazi yake,” akasema Bw Olago.


