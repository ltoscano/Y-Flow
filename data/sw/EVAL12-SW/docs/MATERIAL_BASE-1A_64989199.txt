Urais: Ndiyo kwanza sasa mbio zimenoga
Oct 26, 2014

ADHABU ya karipio kwa viongozi kadhaa wa Chama cha Mapinduzi (CCM) wanaotajwa kuwania urais katika Uchaguzi Mkuu ujao, imeendelea kupindishwa safari hii wakijipanga kutumia Katiba Inayopendekezwa kujiimarisha zaidi kisiasa, licha ya karipio dhidi yao la kutofanya ‘kampeni’ kwa miezi 12, Raia Mwema, limeelezwa.

Hali hiyo inajitokeza baada ya mbinu za awali za baadhi ya wagombea hao kutumia kila mwanya kujijenga kisiasa ndani ya chama hicho, ikiwamo kushiriki misiba ya watu mashuhuri kimkakati, kugundulika.

Kati ya misiba iliyowahi kuwavuta wagombea hao watarajiwa katika mwelekeo wa kujijenga kisiasa, hasa eneo la Kanda ya Ziwa ni pamoja na msiba wa aliyekuwa kada maarufu wa Tanganyika African Union (TANU) na Chama cha Mapinduzi (CCM), ambaye pia aliwahi kuwa Mwenyekiti wa Chama Kikuu cha Ushirika cha Mkoa wa Shinyanga – SHIRECU, Edward Masanja Ng’hwani.

Ng’hwani alifariki kwa ugonjwa wa kansa katika Hospitali ya Ocean Road, jijini Dar es Salaam, Aprili 13, na kuzikwa nyumbani kwake katika kijiji cha Bunamhala, nje kidogo ya mji wa Bariadi, Mkoa wa Simiyu, Aprili 18, mwaka huu.

Taarifa mpya za hivi karibuni kutoka CCM zinabainisha kwamba tayari makundi mbalimbali ya wagombea urais yanaandaliwa makongamano yanayolenga kujipanga zaidi kimkakati kuelekea mbio za urais kuliko kuinadi Katiba Inayopendekezwa. 

Kwa mujibu wa taarifa hizo, makongamano hayo yanapangwa kuhusisha vijana wa chama hicho ngazi ya wilaya na mikoa na wakati mwingine, maandamano yatakuwa yakifanyika yakiongozwa na wagombea hao.

Ni kutokana na hali hiyo, mmoja wa waandaaji wa matukio hayo kutoka moja ya kambi ya urais anasema, “…itakuwa vigumu kwa CCM kuzuia watu wetu ambao watatumia muda wao kushawishi Katiba Inayopendekezwa kuungwa mkono hasa ukizingatia kwamba taarifa ya Kamati Kuu na hata NEC imetangaza kuunga mkono Katiba Inayopendekezwa.”

Akizungumza hivi karibuni mara baada ya kukamilika kwa kikao cha NEC ya chama chake mjini Dodoma wiki iliyopita, Katibu wa Itikadi na Uenezi wa Halmashauri Kuu (NEC) ya CCM, Nape Nnauye alisema chama hicho kimeunga mkono Katiba Inayopendekezwa na kuwataka wananchi waiunge mkono.

Ni kutokana na taarifa hiyo ya Nape, mmoja wa wenyekiti wa CCM kutoka mikoa ya Kanda ya Ziwa alimweleza mwandishi wetu kwamba hakuna namna kwa chama hicho makao makuu kuzuia makada wa chama hicho kuhamasisha kuhusu Katiba Inayopendezwa mbele ya jamii, wakiwamo wanaCCM na hata wasio wanaCCM.

Wakati hayo yakiendelea imebainika kwamba taarifa za baadhi ya wagombea hao wa urais kugawa rushwa kwa wajumbe wa NEC wiki iliyopita mjini Dodoma, kupitia kwa wapambe wao zina uhusiano wa moja kwa moja na baadhi ya viongozi wa wizara nchini.

Katika tuhuma hizo, waziri mmoja wa kike anahusishwa kumsaidia mmoja wa viongozi waliowahi kuwa madarakani wakati wa Awamu ya Kwanza wa Serikali ya Rais Jakaya Kikwete na mwingine anayetajwa ni mmoja wa viongozi mwenye ushawishi mkubwa katika Jumuiya ya Serikali za Mitaa (LAAC).

Vigogo wa CCM walioitwa na kuhojiwa na hatimaye kupewa karipio kwa kuanza kampeni za urais mapema kwa hatari ya kukigawa chama hicho ni Edward Lowassa, Bernard Membe, Stephen Wasira, January Makamba, Frederick Sumaye na William Ngeleja. CCM kiliwapiga marufuku viongozi hao pamoja na wapambe wao, kufanya kampeni kwa miezi 12 hadi Februari mwakani.

Mbali na hao, wengine wanaotajwa kuweza kuwania urais ingawa hawakupewa onyo ni Dk. John Magufuli, Dk. Gharib Mohammed Billal na Shamsi Vuai Nahodha.

Ukawa wasonga mbele
Wakati hayo yakiendelea kwa upande wa CCM na wagombea wao wanaotajwa kuweza kuwania kupeperusha bendera ya chama hicho, vyama vya CHADEMA, NCCR – Mageuzi na Chama cha Wananchi (CUF) vimeendelea na mkakati wao wa kusimamisha wagombea wa nafasi mbalimbali katika uratibu wa kuungana mkono.

Tayari Katibu Mkuu wa Chama cha Demokrasia na Maendeleo (CHADEMA), Dk. Wilbrod Slaa amekwishaweka bayana kwamba vyama hivyo kupitia umoja wao unaotambulishwa kwa jina la Umoja wa Katiba ya Wananchi (Ukawa), utapitisha wagombea kwa mfumo wa kuungana mkono kwa kuzingatia vigezo watakavyokubaliana, ambavyo ni pamoja na kuchuja na kujiridhisha nani miongoni mwa wagombea wa vyama vyote hivyo, atakuwa na mvuto zaidi kuliko wenzake kwa mfano, katika kuwania ubunge.

Lakini wakati hali ikiwa hivyo, kumekuwapo taarifa zinazoashiria uwezekano wa msuguano ndani ya Ukawa katika kuachiana wagombea ubunge, hasa kwa majimbo ambayo chama au wagombea fulani wa chama husika, kwa nguvu zao binafsi, wamekwishakutumia rasilimali nyingi kujenga mitandao ya ushindi.


