
Magufuli- Nitapambana na wasaliti CCM

Imeandikwa na Na Khatib Suleiman, Zanzibar

Imechapishwa: 04 Septemba 2016

MWENYEKITI wa Chama Cha Mapinduzi (CCM) Taifa, John Magufuli, amesema atapambana na wasaliti waliopo ndani ya chama hicho na kuwaondoa ili chama hicho kiwe imara zaidi.

Ameyasema hayo mwishoni mwa wiki alipokuwa akihutubia mkutano wa hadhara kwenye Uwanja wa Demokrasia, Kibanda Maiti visiwani Unguja.
Magufuli amesema, ndani ya CCM wapo wasaliti wanaodhoofisha juhudi za chama katika kuleta maendeleo.
Amesema, watu hao asubuhi huwa CCM na usiku huwa kwenye vyama vingine, mchezo aliosema kuwa haukubaliki kwa sababu unakisumbua chama hicho.
Amesema, anakusudia kurudisha imani ya chama kwa wananchi katika ngazi za chini, ili kuandaa mazingira ya ushindi katika Uchaguzi Mkuu utakaofuata baada ya ule wa 2015, kwa kuwa wananchi wanapokuwa na imani na chama huweza kukipa kura na kukisababishia ushindi. 
Mbali na kuhutubia wananchi, Magufuli alitembelea kaburi la mwasisi wa mapinduzi ya Zanzibar, Hayati Abeid Amani Karume, kufika kwenye makazi ya Rais wa Awamu ya Pili wa Zanzibar, Hayati Aboud Jumbe Mwinyi pamoja na kuzuru kaburi lake.


