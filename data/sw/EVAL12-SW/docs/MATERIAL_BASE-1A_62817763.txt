
Manji anogesha mechi ya Yanga, Simba Jumamosi

Imeandikwa na Vicky Kimaro

Imechapishwa: 29 Septemba 2016

MWENYEKITI wa Yanga, Yusuf Manji amenogesha pambano la mechi ya watani, Yanga na Simba kwa kukabidhi eneo litakalojengwa uwanja wa klabu hiyo ufukweni mwa bahari ya Hindi, Gezaulole, Kigamboni.

Yanga na Simba zinatarajiwa kumenyana kwenye Uwanja wa Taifa Dar es Salaam keshokutwa katika mechi ya Ligi Kuu bara inayotarajiwa kuwa na msisimko wa hali ya juu kutokana na ari ya timu zote.
Wasaidizi wa Manji walikabidhi eneo hilo jana mchana katika hafla fupi iliyohudhuriwa na Waziri wa Mambo ya Ndani ya Nchi, Mwigulu Nchemba na maofisa wa serikali ya Kigamboni.
Mwenyekiti wa baraza la wadhamini wa Yanga, Fatma Karume ndiye aliyepokea eneo hilo kwa niaba ya klabu ambapo pia walikuwepo Dk Jabir Katundu, ambaye ni mjumbe wa baraza la wadhamini, mjumbe wa kamati ya utendaji ya Yanga, Samuel Lukumay na Katibu Mkuu, Baraka Deusdedit.
Manji amekabidhi eneo hilo ikiwa ana hesabu kadhaa zilizosalia kabla hajakabidhiwa timu baada ya mechi ya keshokutwa.
Baada ya kukabidhiwa eneo hilo, wadhamini wa klabu hiyo wanatarajia kulitambulisha rasmi kwa wanachama wao wiki ijayo. Eneo hilo lina ekari 715 ikiwa ni ukubwa zaidi ya eneo lililojenga Uwanja wa Uhuru.
Akizungumza baada ya kukabidhiwa eneo hilo, Fatma ambaye ni mke wa Rais wa kwanza wa Zanzibar, Abeid Amaan Karume, alisema kabla ya kufikia hatua hiyo, baraza lake lilifanya kikao na mwenyekiti wao Manji.
“Baada ya wanachama kuomba wenyewe katika mkutano mkuu kwamba wanataka uwanja, sisi (baraza la wadhamini) tulikaa na mwenyekiti (Manji) na kukubaliana juu ya jambo hili,” alisema.
Kwa upande wa Waziri Nchemba ambaye ni mwanachama na mpenzi wa Yanga alisema alimwambia Manji aachane na ndoto za kuendeleza uwanja wa Kaunda uliopo makao makuu ya klabu hiyo Jangwani na kutafuta eneo lingine.
“Nilimwambia Manji kuendelea kufikiria Kaunda ni kujidanganya wakati wenzetu (Simba) wanakwenda Bunju, sisi twende Kigamboni… na maana ya Gezaulole ni jaribu uone, sasa sisi tukiwa na uwanja huku kila atakayejaribu kuja tutamfunga,” alisema.
Tayari Yanga ina ramani tatu za uwanja mkononi ilizokabidhiwa mwaka jana na Kampuni ya Beijing Construction Engineering Group (T) Ltd (BCEG) ya China ambao utachukua miaka miwili kukamilika. Gharama za ujenzi wa uwanja namba moja ‘A’ ni dola za Marekani milioni 50, pamoja na ofisi, ukumbi wa mikutano, maduka, maegesho ya magari na sehemu ya mazoezi (gym).
“Uwanja ‘B’ gharama zake ni dola za Marekani milioni 40, huku ule ‘C’ ni dola za Marekani milioni 30, ingawa vyote vina mahitaji muhimu niliyotangulia kuyataja,” alisema.
Kwa mujibu wa ramani hizo, Uwanja A ambao ni wa kufunikwa juu, utakuwa na uwezo wa kubeba watazamaji 50,000, kama ulivyo Uwanja B utakaochukua watazamaji 40,000, wakati Uwanja C utakaokuwa umefunikwa jukwaa kuu pekee utaingiza watazamaji 30,000 walioketi. 
Yanga imeamua kuchukua eneo Gezaulole baada ya kukataliwa kupewa eneo la nyongeza Jangwani kutokana na eneo hilo kuwa hatarishi kwa vile ni mkondo wa maji.
Eneo hilo la Jangwani, mbali ya kuwa ni bonde kubwa la Mto Msimbazi, ambalo ni mkondo wa upumuaji wa bahari, lakini pia kuna bomba kubwa linalopeleka maji Hospitali ya Taifa Muhimbili na lingine linalopeleka maji taka baharini.


