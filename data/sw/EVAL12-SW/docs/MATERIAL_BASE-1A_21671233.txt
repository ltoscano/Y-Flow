
Mafanikio ya Farid Mussa yamkuna Poulsen
Ni tangu akiwa kinda hadi sasa anafanya majaribio na klabu ya Tenerife ya Hispania
Fredrick Nwaka, Mwananchi fnwaka@mwananchi.co.tz
Dar es Salaam. Mkuu wa kitengo cha maendeleo ya soka nchini, Kim Poulsen amesema anaridhishwa na mafanikio ya kiungo wa Azam, Farid Mussa ambaye kwa sasa yupo nchini Hispania akifanya majaribio ya kucheza soka la kulipwa.
Akizungumza na gazeti hili jijini Dar es Salaam jana, Poulsen alisema anajisikia faraja kufuatia hatua ya Farid kufika mahali aliko kwa sasa akiwa Hispania anakofanya majaribio ya soka ya kulipwa.
“Huyu ni mmoja ya wachezaji niliokuwa nao wakati ule naifundisha timu ya vijana, mara nyingi niliwasisitiza kujituma na kuzingatia nidhamu ya mpira.
“Ninajua yuko Hispania anafanya majaribio, ninaamini atafanikiwa kufika mbali zaidi, ni kijana anayejituma,” alisema.
Aidha, Poulsen aliosem asilimia zaidi ya 80 ya wachezaji aliokuwa nao kipindi akifundisha timu ya taifa ya vijana, wamefanikiwa kisoka na sasa wanacheza klabu mbalimbali za Ligi Kuu.
“Hii inanipa faraja sana, wachezaji kama Kessy (Hassan), Kapombe (Shomari), Himid (Mao), Farid (Mussa) hao ni baadhi ya wachezaji tuliofanikiwa kukuza viwango vyao wakati ule.
“Ni wakati kuwa kupambana kuhakikisha wanatoka kujaribu nafasi ya kucheza soka la kulipwa.
“Hii haitoshi tunatakiwa kuwa na mikakati mizuri zaidi itakayosaidia kutengeneza wachezaji hodari watakaoisadia timu ya Taifa hapo baadaye katika soka kimataifa,” alisema.


