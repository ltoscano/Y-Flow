
ZFA; Tunataka enzi ya Malindi, Small Simba irudi
Katikati ya mwezi uliopita, Zanzibar ilipata viongozi wa kuongoza soka katika visiwa hivyo baada ya muda mrefu wa malumbano.
Malumbano hayo yalisababisha kwa kiasi kikubwa kudorora kwa soka hiyo kiasi cha kuiondoa Zanzibar katika ramani ya michezo Tanzania.
Viongozi walioingia madarakani ni Ravia Idarous Faina ambaye ameshinda nafasi ya urais wa ZFA huku Ali Mohammed Ali, akiukwaa umakamu wa rais ofisi ya Pemba wakati Makamu Rais upande wa Unguja, ni Mzee Zam Ali.
Zam alikuwa Katibu Mkuu wa ZFA Taifa kwa miaka mingi kabla kustaafu kwa mujibu wa sheria za utumishi serikalini, kwa vile anayeshika nafasi hiyo huteuliwa na Serikali ya Zanzibar akiwa mwajiriwa wake.
Uchaguzi huo umefanyika kukiwa na hali mbaya katika uongozi ambayo imekisababishia chama hicho migogoro mingi isiyokwisha, hata kushtakiwa mahakamani.
Kumekuwa na maneno kwamba wajumbe wa mkutano mkuu pamoja na kutumia haki yao ya kuchagua viongozi wanaowataka, na hatua hiyo imewarejesha madarakani viongozi wenye kashfa ya kutafuna fedha za chama.
Hakuna asiyejua kwamba, kwa muda mrefu sasa Zanzibar imepoteza mwelekeo katika soka. Zanzibar si ile ya wakati ule ambao timu zake zilikuwa zikiwika katika maeneo mbalimbali hasa ukanda wa Afrika Mashariki na Kati.
Itakumbukwa kulikuwa na timu nyingi zilizowika; Vikokotoni, Shangani, Mlandege, Small Simba, Malindi, Black Fighter, Kikwajuni, Mwembeladu, Kiembesamaki ambazo hazisikiki tena. Kulikuwa pia na KMKM ambayo si ile ya wakati ule soka ilipokuwa inapigwa Zanzibar.
Ninadhani, wale ambao wana chuki na uongozi, waweke pembeni chuki zao, na viongozi waliopo madarakani, wakubali kushirikiana na kila mdau lengo ni kuona Zanzibar inarudi enzi zile za mafanikio. Mnajenga nyumba moja yanini kugombania fito?
Baada ya kupatikana viongozi ninatamani kuona zama za kina Naushad Mohammed, Salim Turky, Abdul Satar, Ibrahim Raza, Steven West na wengineo zikirejea.
Hawa ndio waliifanya soka ya visiwa vya Unguja kuwa na msisimko wa aina yake, na hata timu zilipokuwa zikikutana na zile za Tanzania Bara moto uliokuwa ukiwaka na ushindani ulikuwa mkubwa.
Nani hakuwa anafahamu ni jinsi gani Ligi ya Muungano ilivyokuwa na hamasa kubwa, na hasa pale ligi hiyo ilipokuwa ikichezwa kwenye Uwanja wa Amani, Unguja? Nani atasahau kwamba kuliwahi kushuhudiwa mechi kali na ya aina yake kama ya Malindi dhidi ya Yanga ukiwa ni mchezo wa mwisho uliokuwa kama fainali wa mwaka 1992?
Wazanzibari wote waliwahi kuungana na kuhakikisha ubingwa unabaki visiwani humo. Yote haya yamebakia historia kama sinema ya kupendeza kwa wapenda soka.
Ninaamini viongozi walioingia madarakani wataacha nongwa na kusahau yote yaliyopita na kuunganisha nguvu moja ya wadau wa soka kuangalia, wanatoka wapi, wako wapi na wanakwenda wapi.
Kila Mzanzibari ninaamini anataka kuona zama zile zikirejea, soka ya msisimko, wadhamini na wafadhili kedekede, wachezaji wa kulipwa na ikitokea Simba na Malindi, Yanga na Small Simba moto unawaka, sasa tuione japo nusu ya hii lakini kwa kuacha kuendekeza nongwa.


