
Mkataba wa hali bora suluhisho la matatizo TPC

Imeandikwa na Arnold Swai

Imechapishwa: 18 Septemba 2016
HIVI karibuni Menejimenti ya Kiwanda cha Sukari cha TPC kilichopo Moshi mkoani Kilimanjaro, pamoja na wafanyakazi wa kiwanda hicho, walitia saini mikataba miwili, wa hali bora na mishahara, ikiwa ni ishara ya kuhakikisha mazingira bora katika utendaji kazi kwa pande zote mbili.

Utiaji saini huo, ulishuhudiwa na Naibu Waziri wa Nchi, Ofisi ya Waziri Mkuu, Antony Mavunde, anayeshughulikia masuala ya Kazi, Vijana na Ajira aliyetaka vyama vya wafanyakazi vitumie njia sahihi zinazokubalika kisheria kutatua migogoro mahali pa kazi, yakiwemo majadiliano.
Mavunde alisema, kitendo cha TPC kusaini mikataba hiyo miwili inayosimamia hali bora ya wafanyakazi kiwandani hapo ni ishara kwamba kwa uongozi wa kiwanda hicho na chama cha wafanyakazi, vimedhamiria kwa dhati kuhakikisha hakuna migogoro isiyo ya lazima.
Mavunde alisema,TPC imeonesha mfano bora wa kuigwa na viwanda vingine nchini, kwa kuwa kitendo chake cha kukubali kusaini mkataba wa hali bora na wa mishahara ni miongoni mwa hatua muhimu na za juu, zinazoonesha kuwa kiwanda hicho kinawajali wafanyakazi wake. 
Mavunde aliongeza kuwa, mara nyingi wao kama viongozi wamezoea kuitwa viwandani kusikiliza mashitaka na kutatua migogoro kati ya wafanyakazi na menejimenti za viwanda vyao, jambo lililokuwa tofauti kwa kiwanda cha TPC ambapo amefika kushuhudia utiaji saini mikataba miwili ya hali bora kwa wafanyakazi.
Wakati akiusifu uongozi wa kiwanda hicho kwa hatua hiyo, Naibu Waziri huyo alisema kuwa anategemea mikataba hiyo itakuwa chachu ya ufanyaji kazi kwa bidii kiwandani hapo na sio sababu ya maandamano yasiyo na tija kwa pande zote mbili, menejimenti na wafanyakazi.
Alisema kitendo cha TPC kutia saini mikataba hiyo, kinamaanisha kuwa mwajiri ambaye ni kiwanda hicho cha sukari anakuwa na majukumu ya kutekeleza kwa wafanyakazi wake huku wafanyakazi nao wakiwa na wajibu wa kufanya kwa mwajiri, ambao ni pamoja na kuhakikisha wanafanya kazi kwa bidii na kuleta mafanikio kwa kiwanda. 
Mavunde pia alivipongeza vyama vya wafanyakazi vya Tasiwu na Tipau na kusema, vinapaswa kuhimiza na kutoa elimu kwa wafanyakazi kuhusu mambo muhimu yatakayochochea kuboreshwa kwa maslahi yao kiwandani hapo na si kufanya harakati za kisiasa zitakazosababisha wafanyakazi wakosane na menejimenti yao kwa kushindwa kufanya kazi iliyowaleta kiwandani hapo.
Kutokana na kusainiwa kwa mikataba hiyo, TPC imeelezwa kuhakikisha inakuwa mstari wa mbele kuitekeleza, ili kuwaongezea wafanyakazi wake ari ya kufanya kazi kwa bidii zaidi na maarifa, hivyo kuchangia kuongeza uzalishaji wa sukari katika kiwanda hicho.
Mavunde alieleza madhara ya chama cha wafanyakazi, kufanya harakati za kisiasa, badala ya majukumu yanayotakiwa kuwa ni pamoja na kusababisha wafanyakazi wadai haki zao kwa mwajiri kwa kutumia njia za migomo isiyokwisha badala ya mazungumzo.
Sheria ya Kazi Namba 6 ya Mwaka 2004, inaeleza hatua zinazopaswa kuchukuliwa na wafanyakazi au chama cha wafanyakazi kufanya mgomo, lakini Naibu Waziri huyo alisema, imekuwa ikipuuzwa na baadhi ya viongozi wa vyama vya wafanyakazi kwa kuingiza siasa, jambo linalowatumbukiza wafanyakazi kwenye migogoro isiyo ya lazima na mwajiri wao.
Mkuu wa Idara ya Uhusiano ya TPC, Japhary Ally, alisema walifikia makubaliano ya kuandaa mikataba hiyo itakayodumu kwa miaka mitatu baada ya kufanya tathmini ya kina kuhusu hali za wafanyakazi wa kiwanda hicho na kuona ni vyema mishahara iongezwe kwa asilimia nane.
Kama alivyosema Mavunde, ninaamini kuwa kilichofanywa na TPC ni jambo jema lenye lengo la kuhamasisha uzalishaji wenye tija kwa kiwanda hicho, utakaowezesha kukua kwa uchumi wa mfanyakazi mmoja mmoja, na nchi kwa ujumla na kukomesha migogoro kati ya uongozi na wafanyakazi.
Hatutegemei kuona wafanyakazi wakipuuza wajibu wao kiwandani hapo wala mwajiri akiminya haki za wafanyakazi kwa kuwa mikataba iliyosainiwa na pande hizo mbili iliandaliwa na wahusika hao kwa kuzingatia matakwa muhimu. Pongezi TPC kwa hatua hiyo.


