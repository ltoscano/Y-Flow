
19 December 2012

Chikawe: Tudumisha amani kuchochea maendeleo

Angelina Faustine na Zubeda Mazunde

WAZIRI wa Katiba na Sheria, Bw. Mathias Chikawe, ametoa wito kwa Wa tanzania kutumia imani zao za kidini kudumisha amani na
na utilivu ili kuchochea maendeleo ya nchi kiuchumi. 
Bw. Chikawe aliyasema hayo Dar es Salaam jana wakati akifungua warsha ya viongozi wa dini mbalimbali yenye lengo la kulinda na kudumisha amani na utulivu nchini. Alisema Tanzania haiwezi kuwa na maendeleo kama amani na utulivu uliopo utatoweka hivyo amewaomba Wa tanzania kuwa mstari wa mbele kuilinda na kuzingatia mafundisho ya dini zao.

“Vurugu zilizotokea hivi karibuni jijini Dar es Salaam, Arusha na Uguja Zanzibar, zilichangia kuhatarisha amani na utulivu wa nchi kwa kutumia kivuli cha dini, jambo hili haliwezi kukubalika hata kidogo,” alisema Bw. Chikawe.

Aliongeza kuwa, warsha hiyo itatafuta ufumbuzi wa matatizo hayo ili kuchangia juhudi za kuendeleza uhusiano mwema kwa waumini wa dini zote na Serikali katika kulinda na kudumisha amani.

Naye Mwenyekiti wa Kamati ya Kitaifa ya Kuzuia Mauaji ya Kimbari, Felistas Joseph, alisema lengo la warsha hiyo ni kupinga vitendo vinavyoashiria uvunjifu wa amani, ubaguzi, uchochezi na mamlaka husika kufumbia macho jambo hilo.


“Ili kufikia lengo linalokusudiwa, kamati inapaswa kufanya kazi bega kwa bega na vyombo vya kiserikali, kiraia, mashirika ya dini na yale ya kimataifa ili kuimarisha utulivu wa nchi,” alisema.

Msuluhishi wa kitaifa wa Burundi, Dkt. Mohammed Rukara, alisema Tanzania ni nchi ya pekee inayojivunia amani na utulivu walionao tangu ilipopata uhuru lakini hivi sasa kuna baadhi ya watu ambao wanavunja amani kwa kivuli cha dini.

“Tukiangalia nchi kama Rwanda, Burundi na Congo (DRC), hazina amani amani ya kutosha ukilinganisha na Tanzania kuwa ambayo inaongoza licha ya kuwa na makabila 120 tofauti na Rwanda yenye makabila mawili lakini hawaelewani,” alisema Dkt. Rukara

Shekhe Mkuu wa Mkoa wa Dar es Salaam, Alhad Mussa Salum, alisema wahubiri wa dini zote hawapaswi kuikashifu dini nyingine lakini wapo baadhi ya dini wanaotoa maneno na lugha chafu ambayo inachangia kuhatarisha uvunjifu wa amani nchini.

Mkurugenzi wa Habari na Mawasiliano wa Kanisa la Wadevesta Wasabato Tanzania, Mchungaji Mussa Mika, alisema uvunjifu wa amani unaosababisha na kivuli cha dini unapaswa kukomeshwa.

Mwenyekiti Kitaifa wa Wanawake wa Kiislamu nchini, Bi. Shamimu Khan, alisema mtoto anapokosa au kufanya jambo ambalo halifurahishi jamii, mama anatakiwa kuchukuwa ya kumkanya ili asirudie kosa alilofanya kwani amani
ya nchi huanzia nyumbani.


