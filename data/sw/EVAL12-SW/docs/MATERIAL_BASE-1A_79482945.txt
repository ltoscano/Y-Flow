
Wabunge wa CCM waanza kuwindana May 31, 2012

BAADHI ya mawaziri na viongozi wa kitaifa wa Chama Cha Mapinduzi (wasio wabunge), wameanza kuwindana na baadhi ya wabunge wa wakilenga kuwang’oa wabunge hao katika uchaguzi mkuu ujao katika kugombea ubunge kwa tiketi ya chama hicho, mwakani, Raia Mwema imebaini.

Kwa mujibu wa vyanzo kadhaa vya habari mawaziri na naibu mawaziri walioko katika mkakati huo ni wale ambao ubunge wao ni wa viti maalumu ama wa kuteuliwa, ingawa si wote katika kundi hilo wanaokusuidia kugombea katika majimbo ya uchaguzi.

Habari zaidi zinaeleza kwamba kwa sasa baadhi ya wanasiasa wakubwa nao wamekuwa makini zaidi kuandaa timu yao ya wabunge ambayo itawasaidia katika uchaguzi wa mwaka 2010 na pia kwa ajili ya kuunda timu makini ya serikali baada ya uchaguzi huo.
Imeelezwa kwamba hata baadhi ya wanasiasa wamejipanga sasa kuwang’oa wabunge ambao wanaamini ni wakorofi ama hawawaungi mkono kisiasa, hali ambayo imeelezwa kwamba huenda ikaigharimu zaidi CCM katika uchaguzi huo kutokana na wabunge wanaotakiwa kung’olewa kujipanga kujibu mapigo.
Baadhi ya wanaotajwa kupanga mikakati ya kusimika wabunge wanaowataka ni wanasiasa walioathirika na mfumo wa Bunge la sasa wakiwamo waliopoteza nafasi zao kutokana na maamuzi ama mijadala ndani ya Bunge katika kipindi cha hivi karibuni na hivyo wanajiandaa kuhakikisha wanalipiza kisasi.

Mawaziri ambao ubunge wao ni wa viti maalumu ni pamoja na Waziri wa Maliasili na Utalii, Shamsa Mwangunga, Waziri wa Nchi, Ofisi ya Makamu wa Rais-Mazingira, Dk. Batilda Burian na Waziri wa Maendeleo ya Jamii, Jinsia na Watoto, Margaret Sitta.

Naibu mawaziri ambao ubunge wao unatokana na viti maalumu ni pamoja na Naibu Waziri wa Elimu na Mafunzo ya Ufundi, Mwantumu Mahiza na mwenzake katika wizara hiyo, Gaudentia Kabaka.

Wengine ni Naibu Waziri wa Afya na Ustawi wa Jamii, Dk. Aisha Kigoda, Naibu Waziri wa Maendeleo ya Jamii, Jinsia na Watoto, Dk. Lucy Nkya na Naibu Waziri wa Miundombinu, Dk. Maua Daftari.

Taarifa zaidi zinaeleza kuwa moja ya mbinu zinazotumiwa na baadhi ya watafuta majimbo kufanikisha azma yao ni pamoja na kutumia rasilimali za Serikali zinazotokana na fursa zao kama viongozi wa kitaifa kutembelea majimbo wanayokusudia kuyanyakua.

Katika ziara zao majimboni humo viongozi hao wamekuwa wakijenga mtandao wa ushindi katika kura za maoni ndani ya Chama Cha Mapinduzi (CCM), mwakani ili wagombee ubunge kwa tiketi ya chama hicho.

Inaelezwa ya kuwa pamoja na viongozi hao kufika majimboni humo kwa ‘kibali’ cha kufanikisha utekelezaji wa Ilani ya uchaguzi ya CCM ya mwaka 2005, lakini wamekuwa wakitumia sehemu ya muda wao kuimarisha mitandao hiyo kwa kutumia mbinu mbalimbali, ikiwa ni pamoja na kusaidia shida binafsi za viongozi wa CCM ngazi ya jimbo, ili kuimarisha uhusiano baina yao.

Habari zaidi zinabainisha kuwa mbinu hizo pia zinawahusisha baadhi ya viongozi wa kitaifa wa CCM, ambao wamekuwa wakifika katika majimbo wanayotaka kuyatwaa kwa lengo la kuanzisha au kuzindua miradi ya maendeleo pamoja na matawi ya chama.

Inadaiwa kuwa mmoja wa viongozi wa CCM mwenye mwelekeo huo anayekusudia kutwaa jimbo moja ndani ya Mkoa wa Morogoro anakadiriwa kutumia Sh milioni 100 za CCM kuwekeza katika miradi ya maendeleo katika jimbo hilo.
Hata hivyo, inadaiwa kuwa tayari mbunge wa sasa wa jimbo hilo amekwishaonya kuwapo kwa mchezo huo katika vikao rasmi vya CCM.

Katika onyo lake, mbunge huyo anayetajwa kuwa na ukwasi wa kutosha, ametaka hali hiyo idhibitiwe akionya kuwa kama itaachiwa basi atatumia uwezo wake wa kifedha kikamilifu kupiku kiasi cha fedha kilichowekezwa na kada mwenzake wa CCM ambaye ni kiongozi wa kitaifa.

Nao wabunge wa majimbo ambayo yanawindwa wamekuwa wakilalamikia ubabe wa viongozi wenzao wa kitaifa kutumia madaraka yao ya kitaifa kujenga mitandao ya kuwang’oa majimboni. Wamesisitiza kuwa viongozi hao wametumia vibaya madaraka yao na kwamba ni vema wakasubiri wakati mwafaka wa kampeni.

Lakini mbali na viongozi hao ambao ubunge wao ni wa viti maalumu, baadhi ya wabunge wengine wa viti maalumu nao wameonyesha nia ya kutaka kugombea ubunge katika majimbo.
Hali halisi inabainisha kuwa CCM itakuwa ikikabiliwa na hali ngumu katika kuteua wagombea ubunge kwa tiketi ya chama hicho mwakani, kutokana na ushindani unaotarajiwa kujitokeza ndani ya chama hicho.

Dalili za awali zinabainisha kuwa kama CCM haitakuwa makini kwa kuteua watu wanaokubalika majimbo na badala yake kupandikiza tu viongozi wa kitaifa, kuna uwezekano baadhi ya wabunge wa sasa wenye nguvu majimboni wakahamia vyama vya upinzani kutetea ubunge wao kama wataenguliwa katika kura za maoni za CCM.

Ukiwaondoa mawaziri na naibu mawaziri ambao ubunge wao unatokana na viti maalumu, idadi ya wabunge wa viti maalumu katika CCM imefikia 59.
Taarifa zaidi za mkakati huo pia zinabainisha kuwa si wabunge wa viti maalumu pekee wanaolenga kukimbilia kugombea ubunge majimboni, bali wapo pia baadhi ya wabunge wa kuteuliwa na Rais na hata baadhi ya wanasiasa wengine nchini.

Kundi la wabunge wa kuteuliwa na Rais, ambao baadhi wanakusudia kugombea ubunge majimboni linawajumuisha Al-Shaymaa Kwegyir, Yusuf Makamba, Zakia Meghji, Thomas Mwang’onda, Hadija Salehe Ngozi, Kingunge Ngombale-Mwiru, Sophia Simba na Mohamed Aboud Mohamed.

Uchunguzi zaidi wa Raia Mwema umebaini kuwa takriban viongozi wote wa CCM wamekuwa wakitumia muda wao mwingi kujipanga kwa ajili ya uchaguzi mkuu ujao, hususan katika mchakato wa ndani ya chama hicho katika kuwapa wagombea wa nafasi za uongozi wa dola, hususan ubunge na udiwani.

Inadaiwa kuwa kwa viongozi wanaokusudia kuwania ubunge majimboni wamekuwa wakijaribu kujiweka karibu zaidi na madiwani pamoja na viongozi wengine wakiwamo wenyeviti wa vijiji na mitaa, wenye nguvu ya ushawishi katika maeneo wanayoongoza.
Baadhi ya viongozi hao wanadaiwa kuanza kuwasaidia viongozi hao wa ngazi za chini katika kinyang’anyiro cha uchaguzi wa Serikali za mitaa kitakachofanyika baadaye mwaka huu na walitangulia kusaidia katika chaguzi za jumuiya mbalimbali za chama hicho kuanzia ngazi za matawi, wilaya, mikoa na taifa.


