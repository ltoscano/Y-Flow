Wengine wangependa mbingu yao iwe hapa duniani
Oct 11, 2014

NISEME ukweli, napenda sana Visiwa vya Zanzibar. Napenda mchezo wa soka. Napenda muziki.
Ngoja nikumegee siri yangu. Kila ninapokwenda nje ya Tanzania, huwa nauliza zilipo sehemu tatu tu; wapi ninapoweza kutazama mpira wa Ulaya, wapi kwenye Internet Café na wapi kwenye Karaoke.
Kwa ambao nimewaacha kidogo kuhusu Karaoke, ni burudani ambayo mtu huimba nyimbo unayopenda kwa kupigiwa ala na wewe kuimba. Si kwamba napenda kuimba pekee au kusikiliza muziki; la hasha, nimewahi pia kujiandikisha katika darasa la kucheza muziki wa aina ya Salsa nchini Uganda mwaka 2008.
Kwa ufupi, sinema na muziki ndiyo maisha yangu. Lakini, kama napata vitu hivyo na halafu nikiwa katika Visiwa vya Zanzibar inakuwa nzuri, nzuri sana.
Makala yangu ya leo ni zawadi kwa Zanzibar na Wazanzibari (na Wazanzibara?).
MIAKA michache iliyopita, taasisi ya 02 ilifanya utafiti wake nchini Marekani na barani Ulaya swali likiwa moja tu – kama kutakuwa na bendi ya watu wanne unayoihitaji, yenye mwimbaji, mpiga gitaa, mpiga ngoma na mpiga piano, ungetamani iundwe na wanamuziki gani?

Kwa kura nyingi, jibu lilikuwa moja; gitaa apige Jimi Hendrix, ngoma apige Phil Collins, piano apige Elton John na kipaza sauti ashike Freddie Mercury.
Sikushangaa wengine lakini jina la Mercury lilinishangaza. Mbele ya Michael Jackson, Elvis Presley, John Lennon na Paul McCartney, ilikuaje Mercury akashinda? Jibu nikalitafuta na nikalipata.
Huyu bwana alikuwa anajua kuimba nyimbo kali. Alikuwa anajua kucheza na jukwaa. Ndiyo maana shoo aliyoitoa mwaka 1985 katika Uwanja wa Wembley kwenye shughuli ya Live Aid inatajwa kuwa ndiyo shoo bora zaidi kuwahi kufanyika hapa duniani.
Vibao vyake kama Rock You, We are the Champions na kile maarufu cha Bohemian Rhapsody, viliwapagaisha washabiki na ni shoo ambayo inakumbukwa hadi leo.
Wapo wanaoamini kwamba dunia haijawahi kutoa mburudishaji mahiri jukwani kama Freddie Mercury…. Kwamba pengine huyu bwana ndiye mwanamuziki mwimbaji bora zaidi kuwahi kutokea duniani. Alifariki mwaka 1991.
Lakini Freddie alizaliwa Zanzibar. Akakulia Zanzibar na yeye na familia yake wakahama Zanzibar baada ya Mapinduzi ya mwaka 1964.
Enzi hizo akiitwa Farrokh Bulsara. Hili jina la Freddie Mercury ni la jukwaani tu. Maana yake nini hii? Maana yake ni kwamba Tanzania imewahi kutoa mwanamuziki bora zaidi kuwahi kutokea duniani hata kama siasa zimesababisha hata watu wasijue kama huyu bwana alizaliwa kwetu.
Nenda Zanzibar leo na hakuna ukumbusho wowote wa maana wa Freddie Mercury. Hakuna sanamu. Hakuna picha. Hakuna kumbukumbu yoyote ya maana. Uingereza ambako alihamia ukubwani, wana kumbukumbu zake zote.


