Rock City Marathon washukuru wadau

Imeandikwa na Mwandishi Wetu

Imechapishwa: 30 Septemba 2016

WAANDAAJI wa mbio za Rock City Marathon, Kampuni ya Capital Plus International (CPI), imewashukuru wadau mbalimbali hususan wadhamini waliojitokeza kufanikisha mbio hizo zilizofanyika mwishoni mwa wiki iliyopita kwenye Uwanja wa CCM Kirumba Mwanza.

Katika mbio hizo Mtanzania Chacha Masinde kutoka Mara aliibuka mshindi wa kwanza kwenye mbio za meta 21.
Akizungumza jijini Dar es Salaam jana, Makamu Mwenyekiti wa Kamati ya Maandalizi ya mbio hizo, Zenno Ngowi alisema zilifanyika kwa mafanikio makubwa zaidi kutokana na ushirikiano walioupata kutoka uongozi wa Mwanza na mikoa jirani huku pongezi zaidi zikielekezwa kwa Mkuu wa Mkoa wa Mwanza, John Mongella kwa kuzipa kipaumbele mbio hizo.
“Pamoja na kuwashukuru washiriki wa mbio hizo waliotoka sehemu mbalimbali ndani na nje ya nchi, zaidi tuwashukuru wenzetu wa Jeshi la Polisi kupitia kwa Kamanda wa Polisi Mkoa wa Mwanza, Ahmed Msangi ambaye kupitia vijana wake alihakikisha kila kitu kinaenda kwa usalama na wakimbiaji wetu walifanikiwa kukimbia bila kubughudhiwa na magari barabarani’’.
Ngowi alizishukuru kampuni za Freidkin Conservation Fund na African Wildlife Trust, Benki ya NMB, New Mwanza Hotel, Shirika la Taifa la Hifadhi ya Jamii (NSSF), Real PR Solutions, Kampuni ya Fabec, Tiper, Puma Energies, Clouds Fm, Jembe Fm, Barmedas Tv na EF Out Door kwa kudhamini na kuwezesha mbio hizo.
“Tuwaombe mashirika na wadau wengine waendelee kujitokeza kudhamini michezo hapa nchini kwa kuwa mbali na kuburudisha, na kukuza vipaji michezo hii imekuwa ikiambatana na ajenda mbalimbali muhimu kwa faida ya taifa,’’ alisema.
Katika mbio hizo, tofauti na miaka iliyopita ambapo wanariadha kutoka Kenya walikuwa wakiongoza mbio za meta 21, mwaka huu Wa tanzania waliongoza kwenye mbio hizo kwa upande wa wanaume na wanawake.


