
Waziri kama Jairo
Jan 19, 2012

UONGOZI wa Wizara ya Uchukuzi, unadaiwa ‘kuzikamua’ taasisi zilizo chini yake kwa kulazimisha maofisa wake kugharimia shughuli za wizara hiyo ambazo ni pamoja na semina, safari za viongozi na wageni wao, shughuli ambazo hazimo katika bajeti ya taasisi hizo, Raia Mwema limeelezwa.
Uamuzi huo unaofanana kwa karibu na ule wa aliyekuwa Katibu Mkuu wa Wizara ya Nishati na Madini, David Jairo, wakati wa kupitisha bajeti ya wizara hiyo mwaka jana, unatajwa kuvuruga baadhi ya uamuzi uliokwishafanywa na uongozi uliopita wa Wizara hiyo, chini ya mawaziri kadhaa, akiwamo Dk. Shukuru Kawambwa, ambaye kwa sasa ni Waziri wa Elimu na Mafunzo ya Ufundi.
Habari kutoka katika baadhi ya taasisi hizo, zinaeleza kwamba mbali ya kuzilazimisha taasisi hizo kutoa fedha kugharimia shughuli za wizara, uongozi wa wizara chini ya Waziri wake, Omar Nundu, unadaiwa kujenga chuki kwa baadhi ya watendaji wa taasisi hizo.
“Uongozi wa wizara umekuwa ukilazimisha taasisi zetu kutoa fedha kugharimia mikutano, semina na wakati mwingine safari za viongozi na wageni wao. Hii haina tofauti na ile kashfa ya Wizara ya Nishati na Madini bungeni. Lakini pia kuna chuki kubwa sasa imejengeka,” anaeleza mmoja wa wadau wa uchukuzi aliye karibu na wizara.
Mdau huyo ambaye amewahi kufanya kazi serikalini, ameliambia Raia Mwema kwamba, kwa sasa Waziri Nundu amekuwa akipingana na kutaka kubadili kila jambo ambalo lilifanywa na mtangulizi wake, Dk. Shukuru Kawambwa, bila kujali kuwa ni uamuzi wa Serikali na si binafsi.
“Huyu jamaa amekuwa akitaka kuvuruga na kubadili kila kitu alichokifanya ama kukianzisha Kawambwa, wakati wote wawili bado ni mawaziri na uamuzi ulifanywa na Serikali.
“Amekuwa akionyesha wazi kukerwa na kila jambo alilolikuta na haelewani na watendaji wa taasisi zake. Hii ni mbaya sana kwa wizara nyeti kama hiyo," anasema mtoa habari wetu.
Raia Mwema imezungumza na baadhi ya ya watendaji wakuu wa taasisi (majina yanahifadhiwa) zilizoko chini ya Wizara ya Uchukuzi ambao wameanza kulalamika chini chini kuhusu mwenendo wa uongozi wa wizara.
Kwa mujibu wa mazungumzo hayo, masuala wanayolalamikia watendaji hao wakuu ni pamoja na uongozi wa wizara kutojali bajeti za taasisi hizo na kuvuruga mipango ambayo ilikwishaamuliwa.
Taasisi, mamlaka na mashirika yaliyo chini ya Wizara ya Uchukuzi ni pamoja na Mamlaka ya Hali ya Hewa Tanzania (TMA), Wakala wa Ndege za Serikali (TGFA), Shirika la Reli (TRL), Mamlaka ya Reli ya Tanzania na Zambia (TAZARA).
Nyingine ni Mamlaka ya Udhibiti wa Usalama wa Anga (TCAA), Mamlaka ya Bandari (TPA), Mamlaka ya Udhibiti wa Usafiri Majini na Nchi Kavu (SUMATRA), Mamlaka ya Viwanja vya Ndege (TAA) na Reli Assets Holding Company (RAHCO).
Pia kuna Chuo cha Bandari (DMI), Chuo cha Taifa cha Usafirishaji (NIT), Marine Services Company Limited (MSCL) na Air Tanzania Company Ltd (ATCL).
Gazeti hili lilimtafuta Waziri Omar Nundu ili kutoa maelezo ya ufafanuzi kuhusu madai yanayoelezwa kwake pamoja na uongozi wa wizara hiyo. Hata hivyo, juhudi hizo hazikuzaa matunda baada ya simu yake ya mkononi kuita bila majibu wakati wote alipopigiwa jana Jumanne, wiki hii.
Hivi karibuni Wizara ya Uchukuzi ilihusishwa na uta5ta katika mradi mkubwa wa upanuzi wa Bandari ya Dar es Salaam, unaotarajiwa kugharimu takriban Sh bilioni 600.
Taarifa za ndani ya Wizara ya Uchukuzi na Mamlaka ya Bandari Tanzania (TPA), zimeeleza kwamba Serikali ya China kupitia Benki ya Exim ya nchini humo imekubali kutoa fedha za upanuzi wa bandari ya Dar es Salaam lakini kumekuwa na vikwazo kadhaa kutoka wizarani. 
Mradi huo unahusu upanuzi wa bandari hiyo eneo la gati namba 13 na namba 14, karibu na gati la mafuta (KOJ).
Serikali ya Tanzania kupitia Wizara ya Fedha, ilikwisha toa hati ya dhamana kwa ajili ya mradi huo ambao ulianza kuasisiwa mwaka 2008, wakati huo Shukuru Kawambwa akiwa Waziri wa Mawasiliano na Uchukuzi.
Kumekua na madai kutoka kwa wadau mbalimbali wa sekta ya uchukuzi wakiwamo wamiliki wa kampuni za meli, mawakala na hata watumishi wa umma kwamba matatizo makubwa katika sekta ya bandari yanatokana na ukiritimba uliopo kwa Kitengo cha Makontena ambacho kinaendeshwa na kampuni ya Tanzania International Container Terminal Services Limited (TICTS).
TICTS ambayo imeingia nchini katika mazingira tata,imekuwa katika migogoro ya mara kwa mara na wadau na sasa wafanyakazi wake kutokana na kile kinachoelezwa kwamba kuwa na mkono wa wanasiasa wachafu, ambao wamekua wakiendelea kuyumbisha sekta ya uchukuzi nchini.


