Wahuni CHADEMA wamkataa burushi wa CCM
Jun 21, 2013

BAADHI ya viongozi wa Chama cha Mapinduzi (CCM), walioshiriki kampeni za uchaguzi mdogo wa kata ya Iyela, jijini Mbeya, waliwaita vijana wafuasi wa Chama cha Demokrasia na Maendeleo (CHADEMA) wahuni, nao wameamua kujibu mapigo kwa kukiadhibu chama hicho kikongwe nchini kwa kumkataa mgombea wake Burushi.
Katika uchaguzi huo uliofanyika Jumapili ya Juni 16, mgombea wa CHADEMA, Charles Mkellah, aliibuka kidedea kwa kuzoa kura 1,918, na hivyo kumbwaga mpinzani wake mkuu kutoka CCM, Jagjivan Shanghvi Richard, mwenye asili ya Kiburushi, aliyepata kura 1,163.
Wagombea wengine katika kinyang’anyiro cha kiti hicho, walikuwa Amos Mwambagi wa Democratic Party (DP) aliyeambulia kura 20 na Andulile Mwakibete wa NCCR-Mageuzi aliyeondoka na kura17.

Msimamizi Msaidizi wa Uchaguzi huo, Sathy Almasi, alitangaza matokeo hayo kwenye viwanja vya Chuo cha Uhasibu, Tawi la Mbeya usiku wa siku hiyo hiyo ya Jumapili, ukiwa umefurika wapenzi wa CHADEMA waliokuwa wakicheza na kuimba nyimbo za kuikejeli CCM, huku wakitamba kwamba ushindi huo ni ishara ya ushindi wa 2015.

Kauli za baadhi ya viongozi wa CCM kuwaita wafuasi wa CHADEMA, ambao wengi ni vijana, kwamba ni wahuni, inatajwa kuwa miongoni mwa sababu za vijana wa jiji la Mbeya kukichukia zaidi Chama Tawala hicho na kuamua kudhihirishia nguvu yao kwa kukinyima ushindi.

Mwenyekiti wa CCM wa Wilaya ya Mbeya Mjini, Ephrahim Mwaitenda, ni miongoni mwa viongozi wa chama hicho wenye kuamini kuwa wafuasi wa CHADEMA ni wahuni. Kwa mfano, Raia Mwema lilipomfuata kumuuliza matarajio ya chama chake kabla ya uchaguzi huo, majibu yake yalikuwa: “Hatuna wasiwasi na hawa wahuni, mambo ni mazuri, tutashinda.”
Hata hivyo, idadi ya waliojitokeza kupiga kura ilikuwa ndogo sana kinyume na matarajio ya wengi, na CHADEMA wamelekeza lawama zao kwa CCM, wakidai kwamba walitumia Jeshi la Polisi kuwatisha wananchi ili wasijitokeze kupiga kura.
Kwa mujibu wa takwimu kutoka Tume ya Taifa ya Uchaguzi (NEC), kata ya Iyela ina wapigakura zaidi ya 12,000, lakini waliojitokeza walikuwa takriban 3,200 tu.

Uchaguzi mdogo huo ulipewa umuhimu wa kipekee katika siasa za vyama hivyo viwili vyenye ushindani mkubwa jijini Mbeya kwa sasa, ikielezwa wazi kuwa matokeo yake ni kipimo halisi cha uchaguzi wa serikali za mitaa hapo mwakani na Uchaguzi Mkuu wa 2015.

Harakati za kampeni hadi siku ya upigaji kura kwa vyama hivyo viwili, zinadhihirisha namna walivyopigania kila mmoja akitaka kuinasa kata hiyo yenye shughuli nyingi za kiuchumi pamoja na vyuo vya elimu ya juu.

Katika harakati hizo, CHADEMA walionekana kuwa wajanja zaidi, kwa kuhakikisha wanawavuta zaidi vijana na wanawake ambao ndio wanaounda kundi kubwa zaidi la wapigakura.

Uchaguzi mdogo wa kata ya Iyela, umedhihirisha nguvu ya vijana na wanawake katika siasa za nchi, ambapo kwa mara ya kwanza katika historia ya siasa za jijini hapa, kina mama ndio walioendesha kampeni za CHADEMA katika kuhakikisha kinashinda kwenye kata hiyo.

Kutokana na hofu ya kutokea vurugu, siku kuhitimisha kampeni zao Jumamosi iliyopita, CHADEMA, walilazimika kusitisha mikutano yao ya kampeni dakika ishirini (20) kabla ya muda rasmi wa kumaliza kampeni.

Akifunga mkutano, Mbunge wa Mbeya Mjini, Joseph Mbilinyi, aliwahimiza wafuasi wa CHADEMA kutawanyika haraka, kuepuka kulipuliwa mabomu ya machozi kama ilivyotokea katika kampeni za Uchaguzi Mkuu wa 2010, pale wafuasi wa chama hicho walipopigwa mabomu wakati wakitokea kwenye mkutano wa mwisho wa kampeni uliohitimishwa na Katibu Mkuu, Dk Willbrod Slaa aliyekuwa mgombea wao wa urais.
Magari mawili ya Kikosi cha Kuzuia Ghasi (FFU), yakiwa na askari waliokuwa tayari kwa mapambano, yaliingia eneo ulipokuwa ukifanyika mkutano huo, hata hivyo walikuta wananchi wakiwa wamekwishakuondoka tayari.

Tukio jingine lililoshitua wananchi katika kata hiyo ni ulinzi mkali wa Jeshi la Polisi katika kata hiyo, usiku wa kuamkia siku ya upigaji kura.

Hata hivyo, Mkuu wa Polisi Wilaya ya Mbeya, Richard Mchomvu, alisema walihakikisha wanaweka ulinzi wa kutosha kuepusha madhara kutokana na upinzani uliokuwepo baina ya vyama hivyo viwili.

“Hapa hakuna jema, huku tunalaumiwa, kule tunalaumiwa,” alisema OCD huyo bila kufafanua.

Wakizungumza mara baada ya kutangazwa kwa matokeo hayo, baadhi ya viongozi wa CHADEMA, walilishukuru Jeshi la Polisi mkoani Mbeya, wakisema walitenda haki wakati wote wa kampeni pamoja na siku hiyo ya upigaji kura.


