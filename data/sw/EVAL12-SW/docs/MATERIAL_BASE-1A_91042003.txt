Mauaji ya bi. harusi Anni, nchini Afrika Kusini II
Apr 11, 2014

MTOKO wao wa kwanza ulikuwa katika ukumbi wa sanaa za maigizo wa Lyceum uliopo jijini London, Uingereza. Walikwenda katika ukumbi huo kuangalia mchezo wa The Lion King. Baada ya mtoko huo waliendelea kutembeleana mara kwa mara kati ya miji hiyo miwili yaani Bristol nchini Uingereza na Stockholm nchini Sweden, kila mmoja akimtembelea mwenzake kwa wakati wake.
Ilikuwa Juni, mwaka 2010 baada ya kupata ruksa ya wazazi wake, Shrien alimposa rasmi Anni walipokuwa nchini Ufaransa katika Hoteli ya Ritz iliyoko Jiji la Paris walikokwenda kwa mapumziko mafupi. Baada ya kukubaliwa ombi lake la uchumba, Shrien alimvisha Anni pete ya uchumba yenye thamani ya paundi 25,000 iliyokuwa na kito cha almasi kilichochongwa mfano wa uwaridi.
Siku chache baada ya Anni kuvishwa pete ya uchumba, alihamia Uingereza katika mji wa Bristol, kuishi na mpenzi wake Shrien. Akitumia jina la ukoo wa mpenzi wake (Shrean) yaani Dewani, Anni alishiriki katika mashindano ya mitindo ya mavazi katika mji huo wa Bristol na kujizolea umaarufu.
Wapenzi hao walifunga ndoa ya kimila ya kabila la kihindu, katika hoteli moja iliyoko ufukwe wa Ziwa Powai, nje ya mji wa Mumbai nchini India Oktoba 29, mwaka 2010. Wageni 500 walihudhuria sherehe hiyo iliyodumu kwa siku tano. Hata hivyo, walipanga kufanya sherehe nyingine ya kawaida mwaka 2011 nchini Uingereza kwa ajili ya marafiki ambao hawakuhudhuria sherehe ya kimila ya harusi hiyo nchini India.
Kutokana na mauaji yake, Mwili wa Anni Dewani ulipelekwa katika hospitali moja iliyoko Cape Town kwa ajili ya uchunguzi wa kitaalamu. Matokeo ya uchunguzi huo yalionyesha kwamba, alifariki kutokana na kupigwa risasi shingoni iliyojeruhi mshipa wa Artery, lakini hakunajisiwa, isipokuwa alikutwa na michubuko kwenye mapaja.
Uchunguzi zaidi ulionyesha kwamba, kabla ya Anni kupigwa risasi kulikuwa na aina ya purukushani za kujitetea dhidi ya wauaji hao ambapo pia alikutwa na jeraha jingine la risasi katika mkono wake. Ndugu wa Shrein walikwenda nchini Afrika Kusini kuungana naye katika kushughulikia suala hilo la mauaji ya mkewe.
Shrien alihojiwa polisi na akazungumza na waandishi wa habari kuhusu tukio hilo la kutekwa na kuuawa kwa mkewe.
Katika mahojiano yake polisi na pia kwa vyombo vya habari Shrien alidai uamuzi wa wao kwenda maeneo hayo ya uswahilini ambayo inadaiwa ni hatari kwa watalii wanaotembelea mji huo wa Cape Town ni wazo la mkewe, ambaye alitaka kuona mazingira halisi ya Waafrika.
Novemba 17, Serikali ya Afrika Kusini iliruhusu familia ya Shrien ichukue mwili wao kwa ajili ya mazishi baada ya kukamilika kwa uchunguzi. Mwili wa Anni Dewani ulisafirishwa hadi Uingereza kwa ndege ya Shirika la Ndege la Uingereza (British Airways) ukisindikizwa na mumewe. Mwili wa Anni ulichomwa moto jijini London katika sherehe ya mazishi ya mila za Kihindu Novemba 21, mwaka 2010. Baadaye majivu ya mwili wake yalimwagwa katika ziwa lililopo jirani na nyumbani kwao huko Mariestad nchini Sweden.
Watuhumiwa mbaroni

Kesi ya mauaji ya Anni ilijizolea umaarufu nchini Afrika Kusini na kwa sababu hiyo iliteuliwa timu ya wapelelezi wakiongozwa na mpelelezi maarufu Kapteni Paul Hendrikse. Novemba 17, wapelelezi hao walimkamata mtu mmoja aliyejulikana kwa jina la Xolile Mngeni na siku mbili baadaye walikamatwa Mziwamadoda Qwabe na dereva wa taxi iliyowabeba Shrien na mkewe, Anni Dewani, aitwaye Zola Robert Tonga.
Wote watatu walifikishwa mahakamani Novemba 20 na kushitakiwa kwa makosa ya ujambazi, kupiga, utekaji nyara na mauaji ya Anni Dewani.
Siku hiyo hiyo baada ya watuhumiwa hao kufikishwa mahakamani na kusomewa mashitaka, polisi wakiongea na kituo kimoja cha televisheni nchini humo walidai kwamba, mauaji hayo yalikuwa ni ya kupangwa, na walibaini hivyo baada ya kumkamata mtu mwingine aitwaye Monde Mbolombo, mfanyakazi wa mapokezi katika Hoteli ya Protea Colloseum aliyeshiriki katika mpango huo kama mtu wa kati, baina ya Zola Tongo na wale watekaji nyara.
Hata hivyo, Mbolombo alipata bahati ambapo alifanya makubaliano na polisi na kuwa shahidi wa upande wa mashitaka. Mbolombo ndiye aliyemuunganisha Zola Tongo na wauaji na aliacha kazi hapo Protea Hoteli Novemba 30.

Baadaye polisi hao walimtaka Shrien aende nchini Afrika Kusini kwa ajili ya gwaride la utambulisho ili kuwabaini wauaji hao.
Siku moja baada ya familia ya Shrien kuajiri msemaji wa familia hiyo, msemaji huyo, Max Clifford, alitoa taarifa kwa vyombo vya habari nchini Uingereza ikimnukuu Shrien akisema: “Nilitafuta pande zote za dunia ili kumpata mwenza atakayenifaa na kujenga familia… kwa nini nitake kumuuwa?” Shrien alikuwa akizungumzia habari zilizoripotiwa na magazeti kadhaa nchini Afrika Kusini kwamba alipanga huo utekaji nyara na mauaji ya mkewe.


