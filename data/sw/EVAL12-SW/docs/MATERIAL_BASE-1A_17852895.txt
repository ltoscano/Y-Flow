
Rais wa Senegal: Sigombani na wanahabari Nov 29, 2012

Wiki mbili zilizopita Jukwaa la Viongozi wa Vyombo vya Habari Afrika (AMLF) chini ya mwavuli wa Mradi wa Vyombo vya Habari Afrika (AMI) lilialika wanahabari na viongozi wa vyombo vya habari kushiriki katika mkutano wa tano wa AMLF mjini Dakar, Senegal. Mwandidhi Wetu alishiriki katika mkutano huu na haya ni baadhi ya yaliyojitokeza.
UKIMSIKILIZA Rais wa Senegal, Macky Sall (52), hutakosa mawili matatu ya kubeba yanayohusiana na maono yake ya Afrika aitakayo.

Wiki mbili zilizopita, ukiacha ni wapi anakotaka Afrika iende, na hasa katika mahusiano ya serikali za bara hilo na vyombo vya habari, Rais Sall alisema na kufanya mambo kadhaa ya kukumbukwa.

Ni nadra katika Afrika kiongozi mkuu wa nchi kufanya mahojiano na waandishi wa habari wapatao 400 kutoka nchi mbalimbali za bara hilo, kwa uwazi, bila watu wake kupenyeza maswali, akastahimili maswali na maoni ya kila aina, na kisha akaomba radhi kwamba muda tu umempungua, angeweza kukaa zaidi! 

Si kawaida katika Afrika, rais wa nchi kutangaza kwamba anakusudia kupunguza muda wa mihula ya utawala ukiwamo muhula wake mwenyewe. Muhula mmoja wa utawala nchini Senegal huchukua miaka saba, sasa Rais Sall anasema anataka muhula wa wa utawala upunguzwe hadi miaka mitano, hata ikibidi, kuanzia na wa kwake! Huu ni mwaka wake wa kwanza madarakani.

Si kawaida kumsikia kiongozi katika nchi ya Kiafrika akitangaza wazi kwamba anakusudia kuanzisha mfumo utakaowezesha kufuta baadhi ya mashauri yanayofunguliwa dhidi ya waandishi wa habari ili kuwawezesha wafanye kazi zao bila woga.

Na jingine, ambalo Rais Sall analifikiria ni ruzuku kwa vyombo vya habari.
Anahoji kama vyama vya siasa vinapata ruzuku, kwa nini vyombo vya habari navyo visipewe ruzuku ya kujiendesha ili vitimize vyema malengo yake ya ujenzi wa demokrasia pana?

Unaweza kuorodhesha mengi, lakini kwa uchache haya ndiyo ambayo mwanzoni mwa mwezi huu, Rais wa Senegal, Macky Sall aliyafanya/aliyatamka/kuyatangaza katika mkutano wake wa waandishi wa habari wa bara la Afrika waliokutana mjini Dakar chini ya Jukwaa la Viongozi wa Vyombo Vya Habari (AMLF), chombo tanzu cha Mradi wa Ukuzaji Vyombo vya Habari katika Afrika (AMI) wenye makao yake makuu Nairobi, Kenya, ukiongozwa na Mtendaji Mkuu, Amadou Mahtar Ba.

Awali mwongozaji wa mkutano huo wa waandishi wa habari na Rais Sall, mwanzilishi wa shirika la Mo Ibrahim Foundation, tajiri na mzaliwa wa Sudan, Mo Ibrahim, alikuwa amemwomba Rais Sall kuzungumzia uhusiano wake na vyombo vya habari nchini Senegal.

Mo Ibrahim alikuwa amerejea matatizo yanayovikumba vyombo vya habari katika bara zima la Afrika pale vinapochapisha/kutangaza mambo yanayoziumbua serikali.

Akasema vyombo vya habari ni vioo ndani ya jamii hivyo “ ukijitazama kwenye kioo ukaona taswira ya sura mbaya, ujue kweli una sura mbaya”.

Katika majibu yake, Rais Sall alisema uhusiano wake na vyombo vya habari vya Senegal ulikuwa mzuri na kwamba alikuwa anapigania hatua ya kuharamisha baadhi ya mashauri yanayofunguliwa dhidi ya waandishi wa habari kwa nia ya kuviunga mkono vyombo vya habari ili viendelee kuiwajibisha serikali.

Lakini kama kawaida akasema ili malengo hayo yafikiwe, vyombo vya habari navyo vijitazame, ikiwa ni pamoja na kuwa na maadili ya kazi ili kwamba vinavyokiuka maadili vibanwe.

Na katika hatua nyingine, shirika la Mo Ibrahim Foundation lilimtangaza rais wa zamani Afrika Kusini, Thabo Mbeki kuwa mshindi wa uzo ya Mwafrika wa Mwaka yenye zawadi ya dola za Marekani 50,000 (karibu shilingi milioni 80).

Akitangaza ushindi huo wa Mbeki, kwenye mkutano huo wa AMLF, kiongozi wa Mo Foundation, Dk. Salim Ahmed Salim alisema kazi iliyompa ushindi Mbeki ni usuluhishi wake katika mgogoro wa Sudan (Sudan na Sudan Kusini).

Mbeki sasa anakuwa raia wa pili wa Afrika Kusini kushinda tuzo hiyo baada ya Danny Jordan, ambaye alikuwa mtendaji mkuu wa timu iliyofanikisha mashinano ya kuwania ubingwa Soka wa Dunia mwaka 2010.

Wengine waliopata kushinda tuzo hiyo ni daktari wa kina mama, Denis Mukwege ambaye ameshiriki sana katika kuwafanyia upasuaji na kuwatibu kina mama waliokuwa wakibakwa katika vurugu za vita ndani ya Jamhuri ya Kidemokrasia ya Kongo (DRC) mwaka 2008.

Mwaka 2009 tuzo hiyo ilichukuliwa na Dk Tajudeen Abdul-Raheem wa Nigeria, lakini akiwa tayari amefariki dunia, katika kutambua mchango wake katika kupigania Umajumui wa Afrika.

Mshindi wa mwaka jana ni jaji mkuu wa zamani wa Niger, Salifou Fatima Bazeye mwana mama ambaye aliongoza mahakama nchini humo kugtoa hukumu ya kupinga jitihada za rais wa wakati huo Mamadou Tandja aliyetaka kubadili katiba ili akae madarakani kwa zidi ya mihula yake miwili, kinyume cha katiba.

Kwa mujibu wa Dk. Salim, jopo la uteuzi wa washindi wa tuzo hiyo, linaloshirikisha wabobezi mbalimbali katika nyanja mbalimbali za elimu, humtafuta Mwafrika wa kawaida anayefanya vitu visivyo vya kawaida.

“Mwaka huu katika maazimio yetu tumeamua kumtunza mtu ambaye tayari ni Mwafrika maarufu , lakini ambaye kwa muktadha wa mgogoro wa Sudan, ametoa mchango ambao sisi tumeouna kuwa usio wa kawaida,” alisema Dk. Salim.

Ukiacha hayo, katika tukio jingine muhimu, AMI imeingia katika makubaliano ya ushirikiano na nchi ya Uturuki.

Makubliano hayo yaliziingiza pande hizo mbili katika mkataba uliotiwa saini wakati wa mkutano wa AMLF na Mtendaji Mkuu wa AMI, Ba kwa upande mmoja na Makamu Waziri Mkuu wa Uturuki, Bluent Arinc kwa niaba ya serikali ya Uturuki.

Akizungumza wakati wa kutia saini makubaliano hayo Bluent Arinc, nchi yake inataka kuimarisha zaidi mahusiano yake na Bara la Afrika.

‘’Tunataka kuimarisha uhusiano kati yetu na Afrika, vyombo vya habari vina jukumu mahsusi katika uhusiano huu,” alisema akiongeza kwamba nchi yake itafanya kila liwezakanalo kuendeleza uhusiano huo.

Mei mwaka huu, Uturuki ilikuwa mwenyeji wa waandishi wa habari wapatao 400 kutoka katika kila kona ya Afrika chini ya mwavuli wa AMI.


