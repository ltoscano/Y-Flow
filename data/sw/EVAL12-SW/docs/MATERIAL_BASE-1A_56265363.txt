I. BOLUMBU, MWANA MWASI WA BOMBINDO

Elɛngɛ́ mwăsí wa nkómbó Bolúmbú, abótámáká na mbóka Bombindo. Eye ezalí mwá mbóka mokɛ́ penzá káti ya Kongó, o ntéi ya engúmbá ya Boéndé. Utá ebótámá yĕ abimá epái mɔ́kɔ́ tɛ̂. Sɔ́kí abimá sé kokɛndɛ o kelási óyo ya mbóka eye ezaláká pɛnɛ na mbóka ya yĕ. Ná Boéndé eye ezalí engúmbá enɛ́nɛ ya mbóka, tóloba Chef lieu ya territoire, mpé ekabwání atá mosíká ya bakilomɛ́tɛlɛ túkú míbalé na Bombindo tɛ̂, ayébí yangó tɛ̂. Wâná ezalí pámba tɛ̂, na ntína te babóti ba yĕ bázaláká kolinga tê mwăna wa bangó átámbola epái mosúsu.

Tatá wa Bolúmbú azaláká mobomi monɛ́nɛ wa nyama, mpé mamá wa yĕ mosáli monɛ́nɛ wa bilanga. Bozwi bwa bangó falánga bozaláká sé koúta mpɔ̂ ya misálá mîná. Utá bankɔ́kɔ bwa mabótá ma bangó, botatá mpé bomamá wa Bolúmbú, bayébí níni wâná kosálela mondɛ́lɛ́ sɔ́kɔ́ mokɛ́ tɛ̂. Batíkálá sé na makambo mánso maye bankɔ́kɔ bazaláká kosála.

O ntéi ya kelási ya mbóka, elɛngɛ́ mwăsí Bolúmbú ayébáká kotánga mitúyá mpé na mokandá mwa monɔkɔ ya mbóka. Lokótá la falansé, alóyébáká tɛ̂. Mpɔ̂ ya lokótá ya lingála, ayébáká langó malámu sé na mbóka mondɛ́lɛ́, mpé na bokási bwa mwăna mwăsí nyɔ́sɔ.

Na efándeli, Bolúmbú afándáká sé ndéngé ya mbóka. Bosololi bwa yĕ bwa makambo sé ndéngé ya mbóka. Na mánso maye Bolúmbú azaláká kosála, tokokí koloba te mazalí sé ma mbóka, mpé mazaláká kolakisa sé loléngé ya efándeli ya sɔ̂lɔ́ eye bankɔ́kɔ bandimáká mpɔ̂ ya elɛngɛ́ mwăsí.

Utá wâná, lokúmu la Bolúmbú lobandá kokɛndɛ mosíká, mpé moto na moto, sɔ́kí akómí na Boéndé, mpɔ̂ ya kobála mwăsí, akoyóká sé bakotángela yĕ Bolúmbú. Mpɔ̂ ya kitɔ́kɔ, bakotánga sé yĕ. Mpɔ̂ ya makási ma mwăsí na mosálá sé yĕ. Na etámboleli mpé na elobeli ya mwăsí kitɔ́kɔ, sé yĕ. Bato míngi bakɛndɛ na Boéndé ntángo na ntángo mpɔ̂ ya boponi băsí, bakoka yĕ tɛ̂. Sé mpɔ̂ bazaláká na elɛngɛ́ mwăsí Bolúmbú libóta mɔ̆kɔ́, útá bonsɔ́mí bwa yĕ.

Bokɛ́ngɛli libóta na mbóka Bombindo ezalí te bózala băna ya mamá tŏ ya tatá mɔ̆kɔ́ tɛ̂. Na Bombindo, libóta likobanda útá bankɔ́kɔ. Bondeko bobandí sé wăná, mpé libála likokí kozala tɛ̂ na bato basangání ndéngé wâná. Yangó wâná bato bánso baye bazaláká koluka elɛngɛ́ mwăsí Bolúmbú mpɔ̂ ya libála, batíkáká yĕ sé na ntína te míngi bazaláká bandeko ba yĕ na bonkɔ́kɔ tŏ mpé ndéngé mosúsu.

Na epái ya libóta, míngi balingáká sé kokɔ́tisa mobúlú o káti ya libóta lîná, kasi yangó líbóngwama ndéngé esúsu tɛ̂. Na bôngó, atá okɛndɛ́lí bangó ndéngé níni, libosó sé bátúna ndéngé yɔ̆ ozalí, sɔ́kí mpé libóta lya bínó na lya bangó likokí kobálana ezalí malámu. Sɔ́kí tɛ̂, libála likozala tɛ̂.