
Kauli ya Githu kuhusu Sheria ya Usalama yashangaza
Na CHARLES WASONGA

KIMSINGI, Mwanasheria Mkuu (AG) Prof Githu Muigai ni mshauri mkuu wa serikali kuhusiana na masuala ya kikatiba na kisheria. Ndiye wakili wa serikali pale inapokabiliwa na kesi katika mahakama za nchini au zile za kimataifa.
Na anawajibika pakubwa, hususan, katika mchakato mzima wa kubuni na kuandika miswada ya serikali kabla ya kuwasilishwa kwa baraza la mawaziri na hatimaye bungeni. 
Isitoshe, kabla ya miswada yote iliyopitishwa bungeni kuwasilishwa kwa rais, sharti ipigwe msasa kikamilifu na kundi la wanasheria chini ya uongozi wa AG.
Chini ya kivuli hiki, nashangazwa na kauli aliyotoa Prof Muigai kwamba hakushiriki katika utayarishaji wa mswada tata wa usalama ambao sasa ni sheria ingawa mahakama kuu imesitisha utekelezaji wa vipengee vya nane.
Alisema kuwa sheria hizo ni zao la juhudi za pamoja kati ya serikali na kamati ya bunge kuhusu usalama ambapo Wakili Mkuu wa Serikali, Njee Muturi alihusika.
Alieleza kuwa sheria hizo zikiandikwa zilipokuwa alikuwa amebanwa na “shughuli zingine” ambazo hakubainisha.
Na anajikanganya kwa kudai kuwa alisimimia zoezi zima la kuandika sheria hiyo.
Lakini nashanga ghaya ya kushangaa Prof Muigai alikuwa mwepesi wa kuunga mkono sheria hizo licha ya viongozi wa upinzani, Chama cha Wanasheria nchini (LSK) na Tume ya Kitaifa ya Kutetea Haki za Kibinadamu (KNHRC) kudai sheria zinakuika haki za kimsingi za raia na uhuru wa vyombo vya habari. 
Kwa maoni yangu, Prof Muigai anatuhadaa na kutuchezea shere kama Wakenya. Anakwepa majukumu aliyopewa na Katiba kama nilivyoeleza hapo juu.
Usalama ni swala nyeti katika taifa hili kwani tumeona uchumi ukiathirika pakubwa kutokana na kudorora kwa usalama kando na maafa na uharibufu wa mali yaliyosababishwa na wahalifu wakiwemo magaidi.
Kwa hivyo, ni makosa kwa Mwanasheria Mkuu kuwaambia Wakenya kwamba hakuhusika katika utayarishaji wa sheria za kudhibiti ukosefu wa usalama.
Kwamba kazi hiyo aliwaachia wanasiasa (Rais na Kamati ya Bunge kuhusu Usalama inayoongozwa na Mbunge wa Tiaty Asman Kamama) ni ishara tosha kwamba Prof Muigai alikwepa majukumu yake.
Na kwa hilo Prof Muigai, bila shaka, anapasa kujiuzulu au aachishwe kazi mara moja kwa kutotekeleza wajibu wake.
cwasonga@ke.nationmedia.com.


