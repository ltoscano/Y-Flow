Zuzi abakísí sé na bolobi te, "Ezalí mpɔ̂ na bôngó tɛ̂. Bísó tolingí mondɛ́lɛ́ ákamata falánga elekí ya bísó, mpé ápésa bísó óyo ekokí na bísó. Tokokí koyóka yĕ mabé tɛ̂ óyo wâná ezalí lisúmu monɛ́nɛ sɔ́kí yĕ akamátí míngi elekí bísó tɛ̂. Nzámbe alingí wâná tɛ̂. Bangó bamɛsáná na bolámu wâná útá kala, kási bísó tozalí naíno sé bobandi. Omɔ́ná mboma éleká motó? Obúngí ekolongo wâná@"

"Allo. Allo. Allo," esɛkwɛ́mí na radio. "Bofándá nyɛ̂. Ntángo ekɛí. Baníngá bayákí na matánga balingí bápesa elɔ́kɔ bayákí na yangó, mpɔ̂ ya bobónzeli nkóló ya matánga."

Obɛ́lɛ́ wâná mwăsí mɔ̆kɔ́ abimí na nsima ya maloba ya radio yĕ yĕ te, "Bísó băna ba Mái-Ndɔ́mbɛ, toyéí esíká moníngá wa bísó abéngákí bísó. Tosepélí míngi mpenzá. Topésí yĕ nkóto mɔ̆kɔ́." Mabɔ́kɔ makwéí.

Mosúsu mpé ayéí kobima na bolobi te, "Bísó băna ya Ekwatɛ́lɛ, Mbóka Libendé, tondimí na bondimi bɔ́nsɔ esíká babéngí bísó mpé topésí nkóto mɔ̆kɔ́ na mpáta zómi." Mabɔ́kɔ mpé makwéí.

Ekómí epái ya băna ba lingómbá 'La Joie ' bakɔngɔ́lí falánga na bato zómi na sambo. Bazwí sé nkámá mínɛi ná mpáta mítáno pámba. Mákalámbá atíí mpé ya yĕ falánga mpáta mítáno lokóla bato ya 'La Joie ' batíí bangó bánsɔ.

Abóyí kotíya míngi ndé epésí ba 'La Joie ' motó makási. Ekómí epái ya lingómbá lya "La Joie" babimísí sé kama mínei wâná na mpáta mítáno na óyo Mákalámbá apésákí.

Nsima ya bopési mbɔ́ngɔ na ba 'La Joie,' Mákalámbá apésí bangó mbɔ́tɛ mpé abimí. Fɛ́ti etíkálí na bokási téé na mwá ntɔ́ngɔ́.