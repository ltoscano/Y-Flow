
Yanga yawapotezeaKomorozine

December 2, 2014

WAWAKILISHI wa Tanzania katika michuano ya kimataifa ya Ligi ya Mabingwa Afrika, Yanga wameamua kuipotezea timu ya Komorozine de Domoni na sasa maandalizi yao wanayaelekeza dhidi ya Mabingwa wa Afrika, Al Ahly ya Misri. Mwishoni mwa wiki Yanga waliwatoa nishai Komorozine baada ya kuwapa kichapo cha mabao 7-0, katika mchezo wao wa raundi ya awali Ligi ya Mabingwa uliochezwa Uwanja wa Taifa, Dar es Salaam. Timu hizo zitarudiana wiki mbili zijazo katika visiwa vya Comoro, ambapo mshindi kati ya timu hizo mbili atakutana na Al Ahly ya Misri. Kocha Mkuu wa Yanga Mholanzi Hans Van De Pluijm alisema kwamba kwa sasa wanatakiwa waweke maandalizi makubwa zaidi kwa Wamisri hao, kwani kwa matokeo ya mechi yao na Wacomoro hao ni kama wameshapita. “Inabidi nguvu ya maandalizi tuelekeze kwa Al Ahly ya Misri, kwani kila mtu anaijua vizuri timu hiyo na uwezo wao, hivyo tunatakiwa kujiandaa mapema kwa ajili ya Wamisri hao,” alisema Hans. Alisema anashukuru Mungu timu yake imeanza vyema mbio za kuwania ubingwa wa Afrika, hivyo watazidi kufanya maandalizi ya kutosha kwa ajili ya mechi zijazo ili kuwa fiti zaidi. Kocha huyo alisema bado timu yake inakasoro ndogo ndogo ambazo anatakiwa kuzifanyia kazi haraka kabla ya mechi nyingine, lakini pia hana wasiwasi na mechi ya marudiano dhidi ya Komorozine. Wakati Yanga wakicheza na Komorozine Jumamosi iliyopita,kuna mashushushu kutoka timu ya Al Ahly ya Misri walikuwa Uwanja wa Taifa, Dar es Salaam kuiangalia mechi hiyo. Pia alikuwepo Kocha Msaidizi wa timu hiyo bingwa Afrika, Ali Maher, lengo likiwa ni kuwasoma wapinzani wao watakaokutana nao. Timu ya Yanga imeweka kambi Makao Makuu ya klabu yao, mitaa ya Twiga na Jangwani, Dar es Salaam kujiandaa na mchezo wa marudiano dhidi ya Komorozine. Yanga jana asubuhi walifanya mazoezi Uwanja wa Karume, Ilala, Dar es Salaam, ingawa haijafahamika kama wataendelea kuutumia Uwanja huo au la. Ofisa Habari wa Yanga, Baraka Kizuguto alisema jana viongozi wanashughulikia safari ya Comoro kwa sasa na hadi kufika leo itakuwa imefahamika timu itaondoka lini.


