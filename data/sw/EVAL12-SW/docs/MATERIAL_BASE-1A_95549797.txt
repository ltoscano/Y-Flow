
Wanafunzi hewa 4,694 wabainika S'wanga

Imeandikwa na Peti Siyame, Sumbawanga

Imechapishwa: 30 Septemba 2016

WANAFUNZI hewa 4,694 wamebainika katika shule za msingi na sekondari wilayani hapa mkoani Rukwa huku wajawazito wakiwa 11 na watoro 519. Inaelezwa kuwa walibainika baada ya uhakiki uliofanywa kwa kipindi cha mwezi moja uliopita.

Katika Halmashauri ya wilaya ya Sumbawanga walibainika wanafunzi hewa 4,055 huku Manispaa ya Sumbawanga wakiwa 539.
Wanafunzi hao walibainika kutokana na Mkuu wa Wilaya ya Sumbawanga, Dk Halfani Haule, kuunda kamati mbili za wataalamu waliohusika kufanya uhakiki wa wanafunzi Agosti mwaka huu, katika shule za sekondari na msingi wilayani na kwenye manispaa hiyo. 
Uhakiki huo ulihusisha pia vyombo vya dola. Akiwasilisha taarifa ya uhakiki huo mbele ya Dk Haule, Mwenyekiti wa kamati hiyo, Edmund Mwanawima, alisema katika uhakiki huo uliofanyika kati ya Agosti 29 hadi Septemba 28 , walibainika wanafunzi hewa 539 katika shule tatu za msingi zilizopo kwenye manispaa hiyo.
“Katika shule ya msingi Mlanda A ilibainika kuwapo wanafunzi hewa 190, Kiwelu 168 na Kawama 181 kwa kipindi cha Machi hadi Agosti mwaka huu,” alieleza na kuongeza kuwa, katika uhakiki huo wanafunzi 11 wa shule za sekondari wamekatiza msomo kutokana na ujauzito huku 99 wakiwa watoro sugu ambapo shule ya sekodari Mtipe iliongoza kwa kuwa na watoro sugu 59.
Akifafanua alisema kuwa katika uhakiki huo, wanafunzi 519 walibainika kuwa watoro sugu katika shule za msingi huku shule ya msingi Chipu ikiongoza katika Manispaa ya Sumbawanga ikiwa na wanafunzi watoro 298.
Mwenyekiti huyo wa Kamati, John Mwanyemba, alisema wanafunzi hewa 4,055 walibainika ambapo katika shule za msingi walikuwa 4,054 huku sekondari akiwepo mmoja.
Dk Haule aliagiza walimu wakuu na wakuu wa shule waliosababisha kuwepo kwa wanafunzi hewa hao wachukuliwe hatua za kinidhamu na kisheria, huku watoro wa shule nao wakisakwa.


