
Tusibweteke, tukae chonjo na Wachina!
May 31, 2012

MOJA ya kejeli zilizopata kutolewa na Baba wa Taifa, Mwalimu Nyerere kuhusu sera ya ubinafsishaji ya Serikali ya CCM, ni ile kwamba “mtabinafsisha hata magereza”.
Ingawa wakati alipoitoa kauli hiyo wengi tuliichukulia kwa wepesi, lakini kasi ya sasa ya Serikali ya kukodisha ardhi kwa wawekezaji wa kigeni inathibitisha kwamba Mwalimu Nyerere hakuwa mbali na ukweli.
Hivi karibuni niliikumbuka kauli hiyo ya Mwalimu baada ya kusoma habari katika gazeti moja la kila wiki nchini kwamba Shirika la Utangazaji Tanzania (TBC) linabinafsishwa kwa kampuni ya Kichina.
Gazeti hilo liliripoti kwamba TBC imeingia ubia na Kampuni ya Star Communication Network Technology Co. Ltd ya China na kuundwa kampuni mpya inayoitwa Star Media (Tanzania).
Gazeti hilo liliendelea kuripoti kwamba, chini ya ubia huo, kampuni hiyo ya China inamiliki asilimia 65 ya hisa za Star Media na TBC asilimia 35 tu.
Habari hizo zilinishtua na nikaingiwa na hofu kwamba vyombo vya utangazaji vya shirika hilo (media outlets); yaani televisheni ya TBC 1 na Redio ya TBC Taifa, sasa vitakuwa mali ya Wachina; kwani mwenye hisa nyingi ndiye kimsingi mmiliki wa kampuni.
Ni kwa sababu ya hofu hiyo, nilishawishika kutafuta ufafanuzi kutoka kwa
Mkurugenzi Mtendaji wa TBC, Tido Mhando. Alinihakikishia kwamba ubia huo ni kwa ajili tu ya kuiwezesha TBC kuingia kwenye mfumo wa digital kutoka analogy.
Kwamba kimaudhui, kisera na kimtazamo TBC1 na TBC Taifa vitabaki kama vilivyo, na kwamba vitabakia kuwa mali ya umma. Nikiri kwamba baada ya maelezo hayo ya Tido, nilishusha pumzi!
Hata hivyo, nimekuwa nikijiuliza ni kwa nini Wachina, ghafla, wanahaha kuwekeza katika asasi za vyombo vya habari si tu hapa Afrika Mashariki; bali pia kwingineko Afrika.
Kwa mtazamo wangu, jibu haliwezi kuwa mbali na ukweli kwamba wanataka kudhibiti vyombo vya habari kama moja ya mkakati wa kulinda maslahi yao makubwa ya kibiashara katika bara hili.
Mpaka sasa mauzo ya bidhaa za China katika bara la Afrika yanafikia dola bilioni 55 kwa mwaka, na lengo la Serikali ya China ni kufikia dola bilioni 100 ifikapo 2010!
Hadi sasa kuna makampuni 800 ya Kichina katika nchi mbalimbali za Afrika; hususan Kusini mwa jangwa la Sahara. Na kote huko ajira mpya zilizoundwa ni kidogo mno kwani katika baadhi ya miradi Wachina huchukua hata vibarua kutoka kwao!
Kwa bahati mbaya sana baadhi ya Wa tanzania wenzangu wanadhani China ya leo ni China ileile ya kikomunisti yenye huruma kwa nchi za Afrika, China ya enzi zile za Mwalimu Nyerere iliyokuwa na mapenzi ya kweli na Afrika. Si hiyo hata kidogo.
China ya sasa inatofautiana kidogo sana na Marekani. Mahusiano yake ya sasa na Afrika ni ya nipe nikupe. China ya sasa itakujengea uwanja wa michezo, madaraja, barabara au hata viwanda, lakini itahakikisha unakuwa soko la bidhaa zake ambazo mara nyingi ni hafifu ingawa ni za bei nafuu.
Si hivyo tu. Ikishakufanyia hayo, China ya sasa pia itahakikisha inayapata mafuta yenu, madini yenu, mbao (timber) zenu nk; na hata ikibidi kwa kutumia njia haramu!
Kwa ufupi, China ya sasa inagombea maliasili za Afrika kwa kasi ya ajabu sawa na walivyofanya Wazungu miaka ile ya mwanzo kabla ya ukoloni. Kwa kuelewa zaidi hili, msome Peter Brooks katika No Panacea for Africa: China Influence is Not an Alternative to Neo-Liberalism.
Kwa mfano, China ipo hivi sasa nchini DR Congo ambako imeingia mkataba wa ajabu wa kujenga reli; huku malipo yao yakiwa ni madini ya nchi hiyo na mbao (timber)! Madini wanachimba wenyewe, magogo wanakata wenyewe; mahesabu baadaye!
Si siri pia kwamba Wachina wanatuhumiwa kuhusika na kuteketea kwa kasi kwa misitu minene ya DR Congo kwa sababu ya mahitaji yao makubwa ya mbao huko kwao u-China.
Kwa hakika; kila penye maslahi yake, China haitetereki. Kama ilivyo Marekani; nayo pia inasita kupunguza viwango vya hewa chafu ya carbon dioxide ambayo viwanda vyake vinatoa na kusababisha ongezeko la joto duniani.
China pia imejenga urafiki mkubwa na Rais Omar al Bashir wa Sudan kwa sababu ya mafuta inayoyapata huko; licha ya utawala huo kuhusika na mauaji yanayoendelea huko Darfur yanayofanywa na Janjaweed.
Hivi sasa makampuni ya Kichina ni miongoni mwa makampuni ya kigeni yanayohusika na usafirishaji haramu wa maliasili za Afrika, na hata majuzi tu hapa Dar es Salaam tulimshuhudia mama mmoja aliyeolewa na Mchina akikamatwa uwanja wa ndege wakati akijaribu kusafirisha pembe za ndovu kuzipeleka China.
Ndugu zangu, inawezekana China ni shetani nafuu (lesser devil) kuliko ilivyo Marekani, lakini tusibweteke moja kwa moja tukadhani ni rafiki wa kweli kama ilivyokuwa zama zile za Ukomunisti. Katika kulinda maslahi yake, China ya sasa haina rafiki wa kweli; hata hapa Afrika Mashariki.
Katika mkutano wa mwaka wa mabenki kuhusu uchumi na maendeleo (Annual Bank Conference on Development Economics (ABCDE), uliofanyika Juni, huko Cape Town, washiriki wengi wa nchi kadhaa za Afrika walieleza kwamba kuna kila sababu ya kuutilia shaka uwekezaji wa Wachina katika Afrika.
Walitahadharisha pia wimbi la wafanyakazi wa ki-China wanaomiminika kote Afrika ambako China ina miradi kwamba haisaidii kuongeza ajira Afrika.
Kwa ufupi, Wachina wamesambaa mpaka vitongojini katika nchi nyingi za Afrika; huku baadhi wakiendesha biashara ndogo kama za gereji au kuuza maua wakati wamekuja kama wawekezaji wakubwa wa kigeni. Hapa Dar es Salaam baadhi yao wanaishi kwa makundi katika magereji na maghala yao.
Mshiriki mmoja kutoka Zambia ambaye ni mchumi wa masuala ya kilimo, Stephen Muyakwa, alifikia hatua ya kuzitahadharisha nchi za Afrika kuhusu misaada na mikopo ya Kichina; kwa sababu haitolewi kwa mikataba ya uwazi; japo inaonekana nafuu.
Alitoa mfano wa nchi yake ya Zambia ambako, miaka miwili iliyopita, watu 50 walifariki ndani ya mgodi uliokuwa ukimilikiwa na Wachina na waziri alipokwenda katika mgodi huo kujionea ukweli wa mambo akazuiliwa kwa kuambiwa
“hii ni mali ya China”.
Kama vile hiyo haitoshi, wiki iliyopita niliachwa hoi na habari za BBC kwamba wabunge kadhaa katika Bunge la Misri wamekuja juu wakitaka vifaa vilivyotengenezwa China vinavyomsaidia mwanamke aonekane ni bikira (vikiwekwa kwenye sehemu yake ya siri wakati akifanya ngono), vipigwe marufuku nchini Misri.
Vifaa hivyo vya ku-feki ubikira vinatengenezwa China na kuuzwa katika baadhi ya nchi za Kiislamu za Afrika na Asia ambako ni heshima kubwa kwa mwanamke kuolewa akiwa bado bikira.
Kwa hiyo, wanawake wanaovinunua vifaa hivyo vinavyotoa damu feki wakati wa ngono (kimoja kinauzwa dola 30), ni wale wanaotaka kuwadanganya waume zao kuwa ni mabikira siku ya kwanza wanapofanya ngono baada ya kufunga ndoa!
Hebu fikiria: Kiwanda kizima katika China kinatengeneza bidhaa za kufanya udanganyifu kama huo na kuziingiza Afrika! Na hapa bado sijazungumzia bidhaa nyingine za kipuuzi wanazozitengeneza na kutuleta Afrika za kuongeza mapaja na makalio ya wanawake!
Na pia bado zijazungumzia suala la China kutengeneza maziwa ya unga ya Melamine yenye kemikali za sumu yaliyosababisha vifo vya watoto sehemu mbalimbali duniani au pia vyakula vya wanyama vyenye kemikali za sumu ambavyo Wamarekani walivikataa na kuvirejesha U-China. Lakini hiyo ndiyo China ya sasa, China ambayo mbele ya pesa, na mbele ya kiu yake ya kuipiku Marekani kama kinara wa uchumi imara duniani, haijali kitu!
Kwa hiyo, kama makampuni ya Kichina yanaingia ubia wa kibiashara na vyombo vya mawasiliano katika bara la Afrika, basi yanafanya hivyo kwa lengo moja tu; nalo ni kuthibiti mind set za Waafrika ili kulinda na kutetea maslahi yake ya kibiashara ya miaka mingi ijayo katika bara hili.
Ndiyo maana; licha ya ufafanuzi huo wa Tido kwamba mahusiano hayo mapya ya TBC na Wachina hayataathiri hata kidogo sera, mwelekeo na maudhi ya sasa na ya baadaye ya TBC1 na TBC Taifa, na kwamba vyombo hivyo ni mali ya umma na vitaendelea kubakia mali ya umma, bado tunapaswa kukaa chonjo na Wachina.
Tusisahau kwamba ngamia akishaingiza kichwa hemani atataka tena kuingiza pia kiwiliwili, na mwisho mwili mzima!
Kwa ufupi, ni heri kubinafsisha hata magereza kuliko kubinafsisha redio na televisheni ya umma. Ni muhimu kama taifa tukaendelea kuwa na chombo chetu wenyewe cha umma cha habari kitakacholinda na kutetea maslahi yetu kama taifa
– kuanzia kwenye utamaduni hadi kwenye kwenye kujenga maadili ya taifa.
Tukiruhusu kukipoteza chombo hicho kwa wageni, basi tusahau kabisa suala la kujenga utaifa, uzalendo au hata kujenga na kukuza maadili yetu kama taifa.
Utawezaji kufanikiwa katika mambo hayo kama shirika lako pekee la utangazaji lililokuwa la umma sasa ni mali ya wageni?
Hivi tunadhani ni kwa nini Uingereza, pamoja na ubepari wake wote, bado wanagoma kulibinafsisha shirika lake la utangazaji la BBC? Maana; mpaka leo BBC ni mali ya Waingereza wote, na inaendeshwa kwa niaba ya Waingereza wote na chombo kinachoitwa BBC Trust.
Waingereza kamwe hawawezi kukubali BBC iwe mali ya mtu binafsi; kwani ndiyo kioo chao wakati wa vita na wakati wa amani. BBC ndicho pia chombo wanachokitumia kujenga image yao kote duniani.
Je, sisi Wa tanzania hatuhitaji kuwa na kioo chetu? Je, hatuna image ya kujenga kote duniani? Kama jibu la maswali hayo ni “ndiyo”, basi tujihadhari na Wachina, tusiiruhusu TBC1 na TBC Taifa kuangukia mikononi mwa wageni.
Nyerere alisema: “Mtabinafsisha hata magereza”. Tuombe Mungu hilo lisitokee kwa redio na televisheni yetu ya Taifa; hasa kama mwekezaji huyo wa kigeni anayezinyemelea ni kutoka China. Tukae chonjo na Wachina wa zama hizi!
Tafakari.


