Zitto: Ulumuntu wachu, Ulumuntu mwiza
Nov 06, 2014

OKTOBA 30 mwaka huu, Mbunge wa Kigoma Kaskazini, Zitto Kabwe, alipewa Tuzo ya Mtetezi wa Huduma za Mifuko ya Hifadhi ya Jamii barani Afrika katika tukio lililofanyika nchini Zambia.

Tuzo hii imetolewa kwa mara ya kwanza na Umoja wa Mifuko ya Hifadhi ya Jamii kwa nchi za Afrika Mashariki na Kati (ECASSA) kwa kuthamini mchango wake mkubwa alioutoa katika kuwezesha maelfu ya Wa tanzania kunufaika na huduma hizo. 

Zitto Kabwe, kipekee kabisa, aliona fursa ya kusaidia watu ambao kiutamaduni hawakuwa wakinufaika na huduma za mifuko hii.

Hapa nchini, watu ambao walikuwa wakifaidika na mifuko hii ni wale ambao wameajiriwa katika sekta rasmi. Watu ambao hawajaajiriwa katika sekta hiyo walikuwa nje ya huduma hizo.

Alichofanya Zitto ni kupiga kampeni na hatimaye kufanikisha makundi kama wakulima, wavuvi na wachimba madini nao kuingizwa katika makundi yanayohitaji kupewa huduma hizo.

Mbunge huyu hakuishia hapo katika juhudi zake hizo. Amechochea wasanii na wachezaji wa mpira wa miguu nao kuingia na kunufaika kupitia mifuko iliyopo nchini.

Zaidi ya wakulima, leo hii watu kama wasanii Linex, Diamond, Juma Kaseja, Amri Kiemba na wengineo nao wamejiunga na wanapata huduma za mashirika haya; jambo ambalo halikuwa la kawaida katika miaka ya nyuma.

Si mara moja au mbili, nimemshuhudia Zitto akiwashawishi vinyozi kwenye saluni na wauzaji wa mahindi na mihogo mijini kujiunga na huduma hizi. Hili la kujiunga na mifuko hii ni suala lililo moyoni mwake na si kwamba analifanya tu. 

Kwanini Wa tanzania wanatakiwa kujiunga na mifuko ya hifadhi za jamii?

Jibu la hili haliko mbali zaidi ya jimboni kwa Zitto Kabwe katika vijiji vya Mkabogo na Matazyo vilivyopo Kigoma Vijijini.

Katika vijiji hivyo, maisha ya wakulima yamebadilika kwa kasi baada ya kujiunga na huduma za mifuko ya hifadhi. Kwa kuwa wanachama wa mifuko ya hifadhi, wakulima hao wameanzisha vyama vya kuweka na kukopa na wanapata mikopo.

Mikopo hiyo inawawezesha kulima vizuri na kwa wakati na kuvuna vizuri na kwa wakati. Huduma hizo sasa zimewafanya waweze kupata huduma bora za afya kwenye vituo na zahanati kutokana na uanachama wao huo.

Ile tabia ya kuombaomba au kulia shida kila mkulima anapouguliwa au kupata tatizo sasa vinaanza kuwa historia. Kuna kila dalili kwamba hayo yanaweza kuwa mambo ya kihistoria miaka michache ijayo. 

Katika mazungumzo na gazeti hili hivi karibuni, Mkurugenzi wa Uendeshaji wa Mfuko wa Hifadhi ya Jamii (NSSF), Crescentius Magori, alisema kwa sasa wameingiza wanachama wapya zaidi ya 40,000 katika kipindi cha mwaka mmoja uliopita.

Kigoma peke yake, anasema Zitto Kabwe, wanachama wapya 13,000 wamejiunga na mfuko huo wa NSSF kupitia mradi wake maalumu wa kusaidia wakulima.

Mifuko ya Hifadhi ina nini?

Hakuna mtu ambaye ana maelezo mazuri kuhusu umuhimu wa Mifuko ya Hifadhi ya Jamii kama Mkurugenzi Mkuu wa Mfuko wa Mafao ya Kustaafu (GEPF), Daud Msangi, ambaye aliwahi kunipa maelezo mazuri sana.

Kimsingi, Msangi anaamini kwamba endapo mifuko hiyo itawafikia Wa tanzania kwa wingi wao, itakuwa kichocheo kikubwa sana cha ukuaji wa uchumi wa nchi.

“Kama mifuko yetu hii itakuwa imara na yenye nguvu, hata uhitaji wetu wa Uwekezaji kutoka Nje (FDI) utapungua kwa vile mifuko itakuwa mwekezaji mzuri.

“Mifuko ikiwa na uwezo tutaweza kujenga viwanda, barabara, majengo makubwa, madaraja na mambo mengine pasipo kutegemea watu wa nje. Mifuko hii ni muhimu sana,” alisema.

Kwa mujibu wa Mkurugenzi Mkuu wa Mamlaka ya Usimamizi na Udhibiti wa Mifuko ya Hifadhi ya Jamii (SSRA), Irene Isaka, kwa sasa ni asilimia nane tu ya nguvu kazi hapa nchini imejiunga na huduma za mifuko hiyo.

Kama asilimia 20 tu ya nguvukazi iliyopo Tanzania ikijiunga na huduma za mifuko, anasema Isaka, thamani ya mifuko hiyo itakuwa sawa na asilimia 40 ya Pato lote la Taifa letu. 

Changamoto kubwa sasa ni namna ya kuingiza makundi mengi zaidi kujiunga na mifuko hiyo na hiyo ndiyo kazi ambayo Zitto ameamua kuifanya kwa dhati kabisa.

Kwenye toleo la mwezi uliopita la jarida la The Economist, mchango ambao mashirika ya hifadhi ya jamii yanayo kwenye uchumi wa mataifa yao umewekwa hadharani.

Norway, kwa mfano, thamani ya mifuko yake ya Hifadhi ya Jamii ni sawa na asilimia 170 ya Pato lote la Taifa hilo na ndiyo maana. Nchini Marekani, jarida hilo limeonyesha kwamba thamani ya mifuko ni sawa na asilimia 113 ya Pato la Taifa.


