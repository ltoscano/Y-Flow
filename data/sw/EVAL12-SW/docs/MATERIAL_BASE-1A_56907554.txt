
OBAMA AKEMEA UHURU
RAIS Barack Obama wa Amerika ameelezea kuvunjwa moyo na jinsi Mswada wa Marekebisho ya Sheria ya Usalama ulivyopitishiwa kwa mabavu na Bunge na kisha kuidhinishwa haraka haraka na Rais Uhuru Kenyatta.
“Tumevunjwa moyo hasa na muda mfupi uliotolewa wa majadiliano na mashauriano kuhusu Mswada wa Marekebisho ya Sheria ya Usalama 2014, kabla ya kupitishwa kwake na kuidhinishwa kwa haraka kuwa sheria,” taarifa iliyotiwa saini na msemaji wa Wizara ya Mashauri ya Kigeni ya Amerika, Jen Psaki ilieleza Ijumaa jioni.
“Tuna hofu kuhusu sehemu kadhaa za sheria hiyo. Hizi ni pamoja na zile zinazoonekana kuzuia uhuru wa wananchi kukutana, kuzima uhuru wa vyombo vya habari, na kuzuia wakimbizi kupata kimbilio Kenya,” alisema Bi Psaki.
Aliendelea: “Kama mshirika mkuu katika juhudi za kupambana na ugaidi, tunatarajia Serikali ya Kenya kuhakikisha kuwa juhudi zake za kukabiliana na ugaidi zinaambatana na mikataba yake ya kimataifa na pia Katiba yake. Kulinda Katiba ya Kenya na kudumisha haki za binadamu, demokrasia, na majukumu yake ya kimataifa ni miongoni mwa njia mwafaka zaidi za kuimarisha usalama,” taarifa hiyo ilisema.
Hata hivyo, Bi Psaki alisema kuwa serikali ya Amerika imejitolea kusaidia juhudi za Kenya kushinda al Shabaab na kuhusu sheria kuhakikishia raia wake wote usalama.
Hii ilikuwa mara ya kwanza ambapo utawala wa Rais Obama umezungumzia suala la mswada huo uliopitishwa katika hali ya fujo bungeni na kisha kuidhinishwa na rais siku iliyofuatia.
RAIS ATETEA SHERIA Amerika pia ilisema kuwa inatafuta habari zaidi kuhusiana na tangazo la Desemba 16 kutoka kwa Bodi ya Mashirika NGO la kufuta usajili wa mashirika zaidi ya 500 kwa kukosa kuwasilisha ripoti zilizokaguliwa, na mengine 15 kwa kushukiwa kuhusika na ugaidi.
“Mashirika dhabiti ya kijamii ni muhimu kwa demokrasia, usalama na ufanisi. Tunahimiza Serikali ya Kenya kuhakikisha kuwa usimamizi wa mashirika yasiyokuwa ya kiserikali ni wazi, wenye usawa na kuwa na utaratibu wa wazi ambao hauzuii uhuru wa kujieleza, kushiriki ama kukusanyika,” alisema Bi Psaki.
Akiidhinisha Mswada huo Ijumaa, Rais Kenyatta alisema malalamiko yote yaliyowalishwa na wale ambao hawakuwa wameridhika na mswada huo yalitatuliwa na kamati za bunge kabla ya kupitishwa kwake. Pia alisema sheria hiyo haijaingilia kwa vyovyote haki za kimsingi za raia.
Sheria hiyo tata inaruhusu mashirika ya usalama kuwazuilia washukiwa kwa karibu mwaka mmoja bila mashtaka na pia kusikiliza mawasiliano ya simu, huku wanahabari wakikabiliwa na kifungo cha jela kwa kuchapisha picha za ugaidi bila idhini ya polisi.
Viongozi wa upinzani na pia makundi ya kutetea haki za binadamu yamepinga vikali sheria hiyo, yakisema kuwa serikali ya Rais Kenyatta inarudisha nchi katika udikteta.
Cord imesema itaenda mahakamani wiki ijayo kuomba kutupiliwa mbali kwa sheria hiyo 


