
Utaalamu wa Kigwangalla nusura ulete balaa bungeni
Ni baada ya kufafanua ugonjwa wa Myomo akisema ni uvimbe ambao siyo saratani
Habel Chidawali, Mwananchi hchidawali@mwananchi.co.tz
Dodoma. Wabunge wanawake jana walizua kizaazaa bungeni baada ya Naibu Waziri wa Afya, Maendeleo ya Jamii, Jinsia, Wazee na Watoto, Dk Hamisi Kigwangalla kutoa majibu ya kidaktari kuhusiana na ugonjwa wa Myomo unaowatesa baadhi ya wanawake nchini.
Sakata hilo lilitokea wakati Dk Kigwangalla akijibu swali la nyongeza la mbunge wa Kaliua (CUF), Magdalena Sakaya kuhusu ugonjwa huo na kiwango cha waathirika.
Sakaya alitaja kujua iwapo Serikali haioni haja ya kushughulikia tatizo hilo ambalo limepelekea ndoa nyingi kuvunjika kutokana na wanawake kutokuzaa.
Naibu Waziri huyo alianza kwa kujinasibu kuwa hilo ndilo eneo lake alilobobea katika tiba na alichokuwa akisema kilikuwa ni sahihi.
“Hakuna hatari kubwa, Myomo ni uvimbe ambao siyo saratani, hauna tabia ya kubadilika kuwa saratani bali ukiwa mkubwa huweza kuonyesha dalili kama vile uvimbe wa tumbo, kuvuja damu kwa wingi na maumivu makali sehemu ya chini ya kitovu,” alisema Dk Kigwangalla.
Katika swali la msingi, mbunge wa Viti Maalumu (CUF), Mgeni Jadi Kadika alitaka kujua ni kwa kiasi gani Serikali imefanikiwa kuwasaidia wanawake wanaoteseka na ugonjwa huo.
Majibu ya Naibu Waziri yaliamsha kelele kwa wabunge wote wakiwamo wanaume kiasi cha kuondoa utulivu bungeni hadi Waziri wa wizara hiyo, Ummy Mwalimu aliamua kuingilia kati.
Mwalimu alimuomba Naibu Spika, Dk Tulia Akson kupisha mjadala huo ili kutoa nafasi kwa wabunge wanawake kupewa semina na Dk Kigwangalla na wataalamu wengine.
Naibu Spika alikubaliana na ombi hilo ndipo akawatuliza wabunge kuwa ofisi yake itapanga utaratibu mzuri kwa ajili ya kuwapa semina ili kujua kwa undani tatizo hilo.


