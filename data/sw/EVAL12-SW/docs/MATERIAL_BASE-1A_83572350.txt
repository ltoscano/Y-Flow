
Milango ya ufisadi sasa imefungwa Nishati na Madini- Naibu Waziri Maselle Sep 27, 2012

HIVI karibuni Mwandishi Wetu, Paul Sarwatt, alifanya mahojiano mafupi na Naibu Waziri wa Nishati na Madini, Steven Maselle, ambaye pia ni Mbunge wa Shinyanga Mjini na mmoja wa viongozi vijana kabisa katika Baraza la Mawaziri na haya ndiyo yaliyojitokeza.
Raia Mwema: Kwa faida ya wasomaji wetu, tafadhali tueleze historia yako kwa ufupi. Masele: Jina langu Steven Julius Masele, ni Naibu Waziri wa Nishati na Madini na Mbunge wa Shinyanga Mjini. Nimezaliwa miaka 32 iliyopita katika Hospitali ya Kolandoto iliyopo mjini Shinyanga.

Masele: Nilianza elimu ya yangu ya msingi mwaka 1987 katika Shule ya Msingi Kilakala, mkoani Morogoro na kumalizia elimu hiyo ya katika Shule ya Msingi Kanawa, iliyopo Wilaya ya Kishapu , mkoani Shinyanga mwaka 1993. Mwaka 1994 nilichaguliwa kuendelea na masomo ya sekondari katika Shule ya Sekondari Mwenge, mkoani Singida na kuhitimu kidato cha nne mwaka 1997 ambapo nilifanya vizuri katika mitihani yangu hivyo nilichaguliwa kujiunga na masomo ya juu ya sekondari Morogoro MTC mpaka mwaka 2000, nilipohitimu kidato cha sita na baada ya hapo nilijiunga na Chuo Kikuu cha Dar es salaam (UDSM) na kuhitimu Shahada ya Utawala na Ushirikiano wa Kimataifa, mwaka 2004.
Raia Mwema: Wewe ni mwanachama wa Chama Cha Mapinduzi (CCM), je, nini hasa kilikusukuma kujiunga na siasa katika umri ambao wengine wanaweza kusema ni umri mdogo?
Masele: Ni kweli mimi ni mwanachama wa CCM na nilianza siku nyingi harakati za siasa katika Umoja wa Vijana, yaani UVCCM. Wakati nilipokuwa mdogo nilikuwa navutiwa sana na baadhi ya wanasiasa mashuhuri, hasa katika Bara la Afrika kama Mzee Nelson Mandela, Mwalimu Julius Nyerere, rais wa kwanza wa Namibia mzee Sam Nujoma, Joachim Chisano na Rais Joseph Kabila wa DRC. Kwa mfano, umri mdogo wa Kabila ulinipa hamasa kubwa ya kuingia katika siasa, nilikuwa nashangaa katika umri ule kuwa kiongozi mkubwa wa nchi. Kwa kuwa nilipohitimu masomo ya Chuo Kikuu nilipata internship (mafunzo kwa vitendo chini ya uangalizi) pale Wizara ya Mambo ya Nje na Ushirikiano wa Kimataifa, nilikuwa na fursa kubwa sana ya kukutana na viongozi wengi wakuu wa nchi na mashirika ya kimataifa. Hali hiyo ilinifanya nijenge hamasa ya kuwa mwanasiasa siku moja, nashukuru ndoto hiyo imekuwa kweli.
Raia Mwema: Je, uzoefu wako ukoje katika nafasi za uongozi ndani ya chama chako na serikali. Unadhani umeweza kukidhi mahitaji ya wale unaowaongoza?
Masele: Swali ni zuri sana maana watu wengi wamekuwa wakitaka kujua background (nilikotokea) yangu, mbali ya kupita Wizara ya Mambo ya Nje na Ushirikiano wa Kimataifa, ajira rasmi nilianza katika tasnia ya benki kwa miaka mitatu, nimefanya kazi Benki ya Standard Chartered- Idara ya Mikopo, baadaye nikajiunga na Benki ya Stanbic hapa Dar es Salaam, mwaka 2007 na kisha nikajiunga na kampuni ya simu za mkononi ya tiGO, Kanda ya Ziwa, hivyo nina uzoefu wa manejimenti ya sekta binafsi kwa takribani miaka sita.

Kiuongozi nilijiunga na Umoja wa Vijana wa Chama cha Mapinduzi tangu nikiwa sekondari wakati huo ukijulikana kama UVT (Umoja wa Vijana Tanzania), mwaka 2008 nikachaguliwa kuwa Mwenyekiti wa Vijana Mkoa wa Shinyanga mpaka hivi sasa ndiyo namalizia na mwaka 2010 nilijitosa kugombea ubunge katika Jimbo la Shinyanga Mjini kupitia chama change – CCM ili kutimiza ndoto yangu ya muda mrefu kuingia rasmi katika siasa za ushindani na nilichaguliwa kuwa mbunge wa jimbo hilo. Baada ya kuingia bungeni nilichaguliwa na wabunge wenzangu kuwa mwakilishi katika Bunge la Afrika (Pan African Parliament) ambalo makao yake ni Midrand South Africa na baadaye kuteuliwa kuwa mwakilishi katika Shirikisho la Mabunge ya Ulimwengu ( IPU – Inter-Parliamentary Union) ambalo makao yake makuu yako Geneve, nchini Uswiss.
Hivyo ushiriki wangu katika taasisi hizo kubwa za kimataifa zimenipa ujuzi na uzoefu mkubwa wa kiutendaji na kiuongozi pia uelewa mpana wa mambo ya kimataifa, nimetumika katika kazi mbalimbali za Bara la Afrika hasa usuluhishi wa migogoro,na kushiriki vikao mbalimbali nje ya Afrika kwa maana Ulaya, Amerika na Asia. Mimi kijana ninayeamini ninachokifanya kwa kuwa nimepata maandalizi ya awali ya kutosha kuwa kiongozi hata kwa ngazi ya Naibu Waziri na hiyo ndiyo faida ya Chama Cha Mapinduzi, chama chenye mfumo wa kuandaa vijana kuwa viongozi bora. Pia nimefanya kozi mbalimbali za utawala na uongozi na hivi karibuni nitajiunga na Chuo Kikuu cha Havard Marekani ili nijinoe zaidi.
Raia Mwema: Hivi karibuni Rais Jakaya Kikwete amekuteua kuwa Naibu Waziri wa Nishati na Madini. Una maoni gani kuhusu uteuzi wako huo?
Masele: Kwanza namshukuru sana Rais kwa imani yake kubwa aliyoionyesha kwangu na kwa vijana wa Tanzania, kwa kuniteua kuwa Naibu Waziri wa Nishati na Madini nikisimamia sekta ya madini, kubwa zaidi kwangu ni kuchapa kazi kwa bidii na uadilifu na kwa weledi mkubwa.
Pia nitoe mchango mkubwa katika kuisimamia sekta ya madini ili Wa tanzania waone kwa vitendo na takwimu mchango wa madini katika kukuza uchumi wa nchi. ukwepaji kodi, kutolipa tozo mbalimbali na ukiukwaji wa sheria ni vitu ambavyo sitavivumilia hata kidogo kwa mwekezaji wa ndani au nje awe mwekezaji mdogo au mkubwa hatua kali zitachukuliwa kwa wote watakaojihusisha katika ukiukaji wa taratibu hizo. Mtazamo wangu chini ya Waziri wa Nishati na Madini Profesa Sospeter Muhongo na Naibu Waziri mwenzangu, George Simbachawene na Katibu Mkuu wetu, Eliakim Maswi, ni kuisimamia vyema wizara na taasisi zake ili tutoe mchango wa ukuaji wa uchumi wa nchi ili ifikapo mwaka 2025, Tanzania iwe nchi ya kipato cha kati yaani middle income country na hiyo ndiyo ndoto yetu na inawezekana kama tutaimarisha vyema usimamizi wa mapato yatokanayo na madini pamoja na gesi, kuimarisha mfumo wa uagizaji mafuta ya jumla (bulk procurement) na kuhakikisha nchi inakuwa na umeme wa uhakika sambamba na taasisi zetu kuzijengea uwezo wa kusimamia rasilimali za nchi kama STAMICO, TPDC, TANESCO, GST, Chuo cha Madini na TMAA. Lakini pia tumedhamiria kujenga uwezo wa watumishi wetu hasa kwenye masuala ya mikataba, ukaguzi/usimamizi wa fedha na rasilimali, masoko na sheria ili huko mbele tusipunjwe tunapojadili mikataba.
Raia Mwema: Baada ya kupewa dhamana hiyo kubwa na kuaminiwa na Rais, je, ni mabadiliko gani umedhamiria kuyafanya katika Wizara ya Nishati na Madini kwa kushirikiana na viongozi wenzako na watumishi wengine?
Masele: Kama nilivyoeleza hapo awali kwa uongozi wa Waziri Prof. Muhongo dhamira yetu ni kujenga wizara kama taasisi inayoheshimika kwa utendaji kazi na usimamizi mzuri wa rasilimali za nchi, kulinda maslai ya nchi dhidi ya unyonyaji uliokuwa umekithiri. Kwa kifupi tumedhamiria kufanya big reform and transformation ya wizara na uchumi wa nchi kupitia madini na gesi ambapo ndio future ya nchi yetu ilipo. Hicho ndicho
Rais anataka kutoka kwetu na Wa tanzania wanatarajia kutoka kwetu, hadithi za kuibiwa kwenye madini zifike mwisho na ndiyo maana tuko makini kwa kila jambo na hatua tunazochukua, hakuna nafasi ya kufanya makosa bali ni kusahihisha makosa, hasa kwenye gesi hatutaki kurudia makosa, ndiyo maana tunaandaa sera ya gesi na mafuta kwa umakini mkubwa.
Raia Mwema: Wizara unayoongoza ni kati ya wizara chache katika serikali zinazotuhumiwa kwa ufisadi. Je, umejipanga vipi kukabiliana na changamoto hiyo hasa watendaji wa serikali wanaokwenda kinyume cha maadili ya utumishi?
Masele: Waziri wa Nishati na Madini ameshatoa msimamo wa serikali kwamba watu wabadilike waweke mbele uzalendo na maslahi ya taifa badala ya ubinafsi na yeyote awe mtu binafsi, kampuni au watumishi, ambaye hayupo na Wa tanzania au atabainika kuhisika katika vitendo vya rushwa wizara haitosita kuwachukulia hatua za kinidhamu na kisheria, sihitaji kusema maneno mengi vitendo vitazungumza zaidi.

Hatuwezi kuwavumilia katika wizara yetu kwa namna yoyote watumishi wasio waminifu wanaojihusisha katika vitendo vya ufisadi ambao ndiyo chanzo cha wananchi kuanza kukosa imani na serikali na kama nilivyoeleza tumeshatoa maelekezo kwa watumishi wa idara na mashirika yaliyopo chini ya wizara yetu kuwa “milango ya ufisadi imefungwa” na katika hili hatutanii hata kidogo kwa anayetaka kuona sura yangu halisi ajaribu tu kujihusisha na ufisadi.
Raia Mwema: Kumekuwa na malalamiko mengi kutoka kwa wachimbaji wazawa hasa wale wadogo kuwa serikali imekuwa ikiwaapuuza. Je, utayafanyia kazi malalamiko yao kwa kiwango gani?
Masele: Kwetu sisi wachimbaji wadogo ni kipaumbele chetu kwa kuwa sekta yao inatoa ajira nyingi sana kwa wazawa, hivyo tumejipanga kuwatengea maeneo na kuwasaidia njia bora za uchimbaji wa kisasa kwa teknolojia ya kisasa ili wawe na ufanisi. Changamoto zipo lakini tunazipatia ufumbuzi kila kukucha kwa kuwapatia maeneo na kuwa nao karibu ili kutatua kero zinazowakabili kila kukicha. Kwa sasa wameanza kuona jitihada za serikali kuwajali kwa vitendo na si nadharia. Pia kwa wachimbaji wakubwa ni kuhakikisha tunawabana na kulipa kodi zote wanazostahili kulipa kwa mujibu wa sheria.
Raia Mwema: Wewe kama kijana tupe tathmini yako kuhusu nafasi ya vijana kisiasa katika Tanzania?
Masele: Kwa kifupi serikali inawajali sana vijana hasa Rais Kikwete, ukikumbuka hata yeye mwenyewe ni zao la vijana waliolelewa ndani ya Chama cha Mapinduzi hivyo binafsi, anatambua kwa dhati mchango wa vijana kwa taifa lolote ikiwamo Tanzania, kwa makusudi serikali imetoa nafasi za upendeleo kwa vijana katika Bunge na maeneo mengine ya uongozi kama Baraza la Mawaziri wamo vijana, kwenye nafasi za juu za uongozi wa chama tawala CCM wamo vijana, wakuu wa mikoa na wilaya wamo vijana. Ushauri wangu muhimu ni kwamba vijana wenzangu tukiaminiwa tuaminike, tuonyeshe weledi na tofauti katika utendaji wa kazi zetu ili tuaminike zaidi.
Raia Mwema: Una maoni gani kuhusu uwezekano wa kuuzwa kwa hisa za Mgodi wa Barrick (ABG) kwa kampuni ya taifa ya china.
Masele: Msimamo wa serikali ni maslahi ya taifa kwanza kwa maana madini haya ni mali yetu bila ubishi, hivyo dili yoyote onshore or offshore kwa kuwa inahusisha rasilimali za taifa hili ni lazima maslahi yetu wayazingatie, ikiwamo kulipa kodi zote wanazopaswa kulipa ikiwamo corporate tax, capital gain tax, service levy, all outstandings and arrears payments, maslahi ya watumishi na mikataba midogo waliofunga kama Barrick, Waziri ameshaagiza tulisimamie hilo kwa ukaribu na umakini mkubwa vinginevyo Barrick wasipolipa Mchina ajue atalipa yeye vinginevyo, Waziri hataruhusiwa wachimbe dhahabu. Hivyo niwatoe hofu Wa tanzania kwa kusema kwamba China ni rafiki wa kweli kwa taifa letu, la muhimu maslahi ya taifa katika biashara hiyo lazima yazingatiwe tuko makini na tunafuatilia kila hatua kwa umakini na tumejipanga vizuri kati yetu na TRA.


