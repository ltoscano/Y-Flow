
Obama na siri ya ushindi Nov 15, 2012

KATIKA maisha kuna watu wanaogopa kushindwa. Njia nyepesi ya kuepuka kushindwa, ni kutoshindana. Kwa mwanadamu, hapo utakuwa umeshashindwa kabla ya kushindana.

Siku zote, mshindi mzuri ni yule aliyeshindwa mara nyingi. Barack Obama ni mfano wa mshindi mzuri. Maishani mwake, Obama ameshindwa mara nyingi. Kwenye familia na siasa pia.
Hakika, si wengi wenye kutambua kwamba Barack Obama ni mfano wa wanasiasa walioshindwa mara nyingi. Lakini, kamwe hakukata tamaa. Kuna mifano kadhaa ya kushindwa kwa Obama kwenye njia yake ya kuelekea kwenye kushinda tuzo ya juu kabisa, Mmarekani anaweza kuishinda; Urais wa Marekani.
Na sasa, Barack Obama ameshinda mara mbili kwenye kuiwania tuzo hiyo. Hiyo mara ya pili ina maana kubwa mno kwa Obama. Maana, angeshindwa mara hiyo, Barack Obama asingekuwa tena na nafasi ya kuishindania tuzo hiyo.
Nimesoma maandiko kadhaa yenye kuelezea njia ya Obama kuelekea kwenye kushinda tuzo hiyo ya juu kabisa. Moja ya anguko la Obama njiani, ni pale, kama wasemavyo Waswahili, alipogalagazwa na Mmarekani Mweusi, Mzee Bobby Rush, mwaka 2000, kwenye uchaguzi wa kuingia kwenye Baraza la Halmashauri la Chicago. Obama, akiwa kijana na msomi wa Chuo Kikuu, alipambana na mzoefu wa siasa, Mzee Rush, na kilichomtokea ni kuambulia kura chache mno.
Obama hakuwa mzoefu kwenye mijadala.
Aliongea kisomi zaidi, na hadhira yake haikumwelewa. Wakati Mzee Rush alikuwa mzoefu wa siasa, na aliongea lugha ya watu na alilimudu sana jukwaa. Obama alipotakiwa kutoa maoni yake baada ya anguko lile, alitamka: “Kwangu kilichonitokea, ni kama kupata Elimu ya Siasa!”

Hapo ndipo Obama alipoanza kujifunza zaidi misingi ya kushindwa, kusimama na kuendelea kupambana, na hatimaye kushinda, na zaidi, kujifunza kutokana na kushindwa. Naam, siku zote, panapo ushindani kuna kushinda na kushindwa.
Busara ni kujitayarisha kwa kushinda na au kushindwa.

Siku zote, kuna ushindi mzuri na mbaya. Vile vile kuna kushindwa kuzuri na kubaya. Wenye hulka hizo, hujionyesha kwa kauli na matendo yao. Nilikuwa nje ya ukumbi wa Diamond Jubilee mwaka 1985 pale Mzee wetu, Ali Hassan Mwinyi alipotoa hotuba ya kushukuru kuteuliwa kugombea urais na kumrithi Mwalimu Julius Nyerere.

Nakumbuka kauli yake hii: “Ndugu zanguni, kama mtanilinganisha miye na Mwalimu Nyerere, basi ni sawa na kulinganisha Mlima Kilimanjaro na kichuguu.” Hiyo ni kauli kutoka kwa mtu muungwana, mnyenyekevu na asiye na majivuno.

Babu zetu, katika simulizi zao, walipokwenda vitani, moja ya mambo yaliyokuwa ni mwiko kumfanyia adui, ni kitendo cha kumchoma mkuki au kumkanyaga adui aliyeanguka chini na hajiwezi. Mshindi mzuri hana majivuno, na hatoi kauli za kumdhalilisha mpinzani wake. Mshindi mzuri ni mnyenyekevu. Anayajua machungu ya kushindwa, maana mshindi mzuri naye ameshindwa mara nyingi!

Mshindwa mzuri ni yule anayeamini kwamba katika ushindani kuna kushinda na kushindwa. Yu tayari kuinua mkono na kumpongeza mpinzani wake aliyemshinda. Ni yule anayejitathmini ili kuangalia makosa yake ya kimkakati.

Ni mshindwa aliye tayari kujifunza kutoka kwa mshindi. Ni yule anayetamka na kumaanisha kuwa yuko tayari kumsaidia mshindi katika kutekeleza majukumu yake yaliyotokana na ushindi huo endapo mshindi atahitaji msaada huo.

Mitt Romney ni mfano wa mshindwa mzuri, pale si tu aliinua simu na kumpigia Obama kumpongeza kwa ushindi wake, bali pia alitamka hadharani kuyakubali matokeo na kumpongeza Obama na familia yake kwa ushindi.

Romney akaonyesha utayari wa kushirikiana na Obama katika utawala wake, maana, katika ushindani wao, kilicho kikubwa kabisa ni kulinda maslahi ya Taifa la Marekani. Naam, Wa tanzania tuna mengi ya kujifunza kutokana na Uchaguzi wa Marekani.


