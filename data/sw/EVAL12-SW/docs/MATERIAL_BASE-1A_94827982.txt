
NGUVU KUTUMIKA KUONDOA WAVAMIZI
UHARIBIFU HUO UMESABABISHA KUSHUKA KWA MAPATO YA UTALII WA UWINDAJI
HAPPY LAZARO, MWANANCHI MWANANCHIPAPERS@MWANANCHI.CO.TZ
Arusha. Halmashauri ya Wilaya ya Longido mkoani Arusha itaanza kuwaondoa kwa nguvu wananchi waliovamia maeneo ya hifadhi katika Msitu wa Hifadhi Longido na maeneo mengine.
Pia, halmashauri hiyo imetoa siku 21 kwa wananchi hao kuondoka katika maeneo hayo ambayo mazingira yake yameharibiwa kwa kiwango kikubwa kwa ukataji wa miti hovyo na uchomaji moto.
Kaimu Mkurugenzi wa Halmashauri hiyo, Ramadhani Musiba alisema juzi ofisini kwake kuwa hali ya mazingira katika maeneo hayo ni mbaya kutokana na uharibifu mkubwa unaofanywa na wananchi hao bila kujali sheria zilizowekwa.
“Tumeamua kuanzisha operesheni ya kuwaondoa kwa nguvu katika maeneo hayo baada ya kuwataka waondoke kwa hiari kwa muda mrefu bila mafanikio,”
alisema Musiba.
Mkuu wa Idara ya Ardhi na Maliasili ya halmashauri hiyo, Elia Maika alisema ukataji miti na uchomaji misitu unatishia janga la ukame. Alisema halmashauri hiyo ina jumla ya hifadhi ya Msitu wa Longido, Kitumbeine na Gelai na vitalu sita vya uwindaji.
Maika alisema misitu hiyo hutumika kwa ajili ya vyanzo vya maji na hifadhi za wanyamapori. 
Mdau mwenye vitalu vya uwindaji wilayani humo, Michel Mantheakis alisema hali hiyo iimeifanya Longido igeuke kuwa nusu jangwa.
Alisema uharibifu mkubwa wa mazingira unaofanywa na wananchi unatishia uhai wa uwindaji wa kitalii ambao huingiza mapato makubwa kutokana na kodi zake.
Mantheakis alisema miti inayokatwa zaidi ni ya aina ya Migunga ambayo huangusha mbegu kipindi cha kiangazi ambazo ni chakula kwa wanyamapori.
Alisema kukosekana kwa mbegu hizo kunachangia kwa kiasi kikubwa wanyama wengi kutoweka.


