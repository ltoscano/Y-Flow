CCM Kama Babeli, imepoteza sifa na uhalali wa kutawala
Jun 24, 2015

KATI ya mwaka 605- 539 Kabla ya kuzaliwa Kristo (KK) na baada ya baada ya gharika, jambo muhimu lilitokea duniani ambalo lilibadili maisha ya jamii hapa duniani. Baada ya gharika, watu wa dunia hii walikuwa wakiongea lugha moja na waliweza kuelewana.
Pia vitabu vya kale vinaeleza kwamba ni wakati huu ambapo maarifa na ujuzi katika masuala ya ujenzi yaliongezeka sana, hivyo watu wa Babeli waliamua kujenga mji wenye mnara ambao ungefika hadi mbinguni. Lengo la kujenga mnara huo ilikuwa ni kutaka wajulikane duniani pote na kuzuia mji wao kusambaa ili waendelee kukaa pamoja.
Mungu alitambua makusudi na roho ya majivuno waliyokuwa nayo na katika hekima yake alitambua kwamba ujenzi wa mji wenye mnara utawawafanya wanadamu wasahau nguvu na uwezo wake. Aidha, Mungu alitambua nguvu ya umoja wao na nguvu ya dhamira waliyokuwa nayo, hivyo akaamua kuwavuruga wasiweze kuelewana.
Hivyo akawafanya wazungumze lugha mbalimbali ili wasiweze kuelewana. Kwa kufanya hivyo, Mungu akaweza kuvuruga mpango wao. Pia Mungu akawatawanya watu wa mji huo katika uso wa dunia.
Kama ilivyokuwa Babeli wakati huo, Tanzania ilikuwa imejengwa katika misingi imara ya udugu, uadilifu, umoja, mshikamano, upendo, amani na haki kwa watu. Tunu hizo zilijengwa kwa gharama kubwa.
Waasisi wa taifa letu walihangaika kutuunganisha badala ya kututenganisha na wao wenyewe walijitoa nafsi zao sadaka bila kujilimbikizia utajiri wa aina yoyote. Wazee wetu hawakuimba tu “Amani! Amani!” bali waliifanyia kazi.
Tangu kufariki kwa kwa Mwalimu Julius Nyerere, na kwa kiasi fulani baada ya enzi za mzee wetu, “Mzee Ruksa” (Rais Mstaafu Ali Hasan Mwinyi), awamu mbili zilizofuata, yaani, Serikali ya Awamu ya Tatu ya Rais Mstaafu Benjamin William Mkapa na Serikali ya Awamu ya Nne ya Rais Jakaya Mrisho Kikwete, viongozi walibaki kuimba wimbo wa “Amani, Umoja na Mshikamano” bila kuzingatia msingi mkubwa wa tunu hizo yaani “haki’. Walielekea kusahau kuwa hakuna amani, wala umoja, wala mshikamano pasipo “haki”.
Amani, umoja na mshikamano ni tunda la “haki”, na hakuna matunda wala matawi ya kuzaa matunda bila mzizi na shina imara. Walisahau kuwa “haki” nayo imejengeka katika msingi wa “udugu” unaomjali kila Mtanzania, awe mkubwa au mdogo, mkulima, mfanyakazi au mfanyabiashara, bila kujali ushabiki wa mtu husika kwa vyama vya siasa, wala imani zao za kidini.
Aidha, ndani ya chama tawala, CCM kulikuwa na umoja na mshikamano kutokana na chama kuzingatia haki. Chama kilishika hatamu kwelikweli. Na Wa tanzania wengi na hasa wanachama wa CCM walitamani chama hiki kidumu, kwenye vikao vya chama wanachama wakawa wanasalimiana kwa kusema, “KIDUMU CHAMA CHA MAPINDUZI”.
Sasa ni dhahiri kwa wanachama na wasio wanachama wa CCM kwamba chama hiki hakina umoja na mshikamano na kimepoteza dira. CCM ni kama Babeli, kuna matabaka na kuchukiana. Kumejitokeza uhasama kwa wanachama, uhasama kati ya wabunge wa CCM na viongozi wa CCM.
Mtakumbuka mwaka 2008, Mwenyekiti wa CCM aliunda tume iliyokuwa chini ya Rais wa Pili, Ali Hassan Mwinyi. Tume hiyo maarufu kama “Tume ya Mzee Mwinyi” ilikuwa imepewa jukumu la kutafuta chanzo cha kuwapo chuki baina ya wabunge wa CCM na kati yao na mawaziri, kisha ishauri njia za kumaliza tofauti hizo na kukirudisha chama kwenye umoja.


