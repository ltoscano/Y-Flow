
Timu za kampuni zilifaa wanasoka kwa ajira na pia
ISMAIL SAID MBOYA
ILIKUWA rahisi kwa wachezaji wa mashinani kupata ajira kutokana na kuwako kwa klabu za makampuni na mashrika zilizokuwa zikishiriki kwenye ligi maalum, mbali na ligi za timu za kujitegemea.
Wanasoka wengi wanaoinukia na waliokuwa wakicheza timu za mitaani, walikuwa wakisajiliwa na klabu za makampuni na mashirika kwa ajili ya kuzichezea kwenye ligi maalum iliyosimamiwa na wahusika wa kandanda wa mkoani Pwani.
Mbali na kuweza kuchezea timu hizo za makampuni na mashirika, wanasoka chipukizi walipoonekana kuwa mahiri, walikuwa wakichaguliwa kuwakilisha timu za wilaya (sasa kaunti) na ile ya mkoa wa Pwani ambapo ilikuwa rahisi vipaji vyao kutambulikana.
Wanasoka wazuri waliokuwa wakichezea ligi za mashinani na ligi ya makampuni walikuwa wakionekana na klabu kubwa za mkoani ambazo zilikuwa zikiwasajili na kuwachezesha kwenye timu zao zilizokuwa zikishiriki ligi kuu ya hapa nchini.
Aliyekuwa Katibu wa Mwenge FC, Ismail Said Mboya anasema ni kutokana na mtindo huo, ndipo wanasoka wengi waliokuwa chipukizi walipata kuonekana na kuchaguliwa katika kikosi cha Harambee Stars kuwakilisha nchi kwenye mashindano ya kimataifa.
Mboya anasema wakati huu imekuwa vigumu sana kwa wanasoka chipukizi kuonekana na kuvutia timu kubwa kutokana na sheria inayowafanya kwa msimu mmoja, wanaruhusiwa kucheza timu moja pekee.
Jagina huyo aliyezaliwa mwaka 1946 anaamini kwamba ni mtindo wa kale pekee ndio unaoweza kurudisha hadhi ya kandanda mkoani Pwani. "Kwa mtindo tulionao hivi sasa, hakuna hatua yoyote ya maendeleo ya soka yanayoweza kupatikana mkoani Pwani," anasema Mboya.
Anakumbusha zamani kulikuwa na mashindano baina ya wilaya za kila mkoa na kukawa kunatayarishwa mashindano ya Remington Cup ambayo baadaye yakabadilishwa jina na kuitwa Kenyatta Cup ambapo wachezaji waziri wa kila mkoa walipata kuonekana kirahisi.
"Ilikuwa kazi rahisi sana kwa wateuzi wa timu ya taifa kuchaguwa wachezaji wazuri ambao walipewa fursa ya kuichezea Harambee Stars, lakini hivi sasa ni klabu za juu pekee ndizo zina fursa ya kuwa na wanasoka wa Stars," akasema.
Anapendekeza kuweko na mashindano baina ya kaunti za Pwani na baadaye iundwe ttimu ya mseto ya mkoa ambayo nayo itayarishiwe mechi dhidi ya timu za sehemu nyingine ya nchi.
"Tukifuata taratibu hizo, bila shaka soka haitaimarika mkoani Pwani pekee, bali katika kila sehemu ya Jamhuri ya Kenya," akasema Mboya ambaye wakati aliwahi kutembelea makao makuu ya klabu anayoipenda zaidi duniani ya Liverpool ya nchini Uingereza.
Anasema litakuwa jambo la busara kama kutatayarishwa mashindano mengi ya soka katika kaunti zote za Pwani ili kurudisha heshima ya mchezo huo.
Vijana chipukizi weanaposhiriki kwenye mashindano hayo, ndipo wanapojiongezea vipawa vya uchezaji wao.
Amwewataka wasimamizi wa kandanda hapa nchini wakubali kuiga mipango na taratibu za maongozi ya soka yaliyokuwako hapo zamani kwani anaamini wakifanya hivyo, "hali ya soka itaimarika kwa haraka na Mkoa wa Pwani utaanza kuwika tena." anasema.
Mboya alisema wakati alipotembelea makao makuu ya Liverpool huko Uingereza, alionyeshwa mipango kabambe yaliyokuwa yakitekelezwa na klabu hiyo katika kuunda vipaji vya vijana na akaomba mipango kama hiyo ifanyike hapa nchini. 


