
Majaliwa aaga rasmi Dar es Salaam

Imeandikwa na Lucy Ngowi

Imechapishwa: 01 Oktoba 2016

WAZIRI Mkuu, Kassim Majaliwa amewaaga rasmi wakazi wa Jiji la Dar es Salaam jana, kabla ya kuelekea mkoani Dodoma kuanza makazi rasmi.

Majaliwa, ambaye alikuwa akipokea msaada wa Sh milioni 190 kwa ajili ya kuwasaidia waathirika wa tetemeko la ardhi mkoani Kagera kutoka serikali ya China, Pakistan na taasisi ya Aga Khan Development Network pia alitumia nafasi hiyo kwa ajili ya kuwaaga wakazi wa jiji. 
Katika msaada huo, Serikali ya China ilitoa Sh milioni 60, Pakistan Sh milioni 80 na taasisi ya Aga Khan Sh milioni 50 zote hizo ni kwa ajili ya kusaidia waathirika wa tetemekeo la ardhi Kagera. Fedha nyingine Sh milioni 220 zimetolewa na China kwa ajili ya kusaidia vijana kukuza vipaji vya Teknolojia ya Habari na Mawasiliano nchini (Tehama). 
Akizungumza baada ya kupokea msaada huo, Waziri Mkuu Majaliwa alisema jana ilikuwa ni siku ambayo serikali ya Tanzania inaondoka rasmi katika Jiji la Dar es Salaam na kuelekea Dodoma kama ilivyoahidi, naye ndiye anaanzisha mchakato huo.
Katika tukio jingine, Waziri Mkuu Majaliwa alipokea Sh milioni 404.8 pamoja na mifuko 1,000 ya saruji yenye thamani ya Sh milioni 11 kutoka Chama cha Waagizaji Wakubwa wa Mafuta (TAOMAC) ikiwa ni mchango wa kusaidia waathirika wa tetemeko la ardhi mkoani Kagera.
Akipokea Waziri Mkuu Majaliwa alishukuru na kusema mchango huo utafanya kazi iliyokusudiwa na utafikishwa kwa walengwa waliokumbwa na tetemeko hilo.
Naye Mkurugenzi Mtendaji wa TAOMAC, Salum Bisarara alisema mchango walioutoa ni mwitikio wa ahadi waliyoitoa kwenye mkutano ulioitishwa na Waziri Mkuu Majaliwa uliofanyika Ikulu Septemba 13, mwaka huu, uliohusisha wadau mbalimbali nchini kwa kusudio la kuchangia waathirika wa tetemeko hilo.


