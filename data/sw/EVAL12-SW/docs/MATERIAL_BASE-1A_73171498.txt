Simba, chagueni viongozi watakaowajengea uwanja
May 22, 2014

JAMBO muhimu linaloongelewa na kusubiriwa kwa hamu kubwa katika klabu ya Simba ni suala zima la uchaguzi mkuu wa klabu hiyo ambao umepangwa kufanyika Juni 29 Jijini Dar es Salaam.

Jumla ya wagombea 41 walichukua fomu ili kugombea nafasi mbalimbali katika klabu hiyo. Katika hatua ya awali kuna baadhi ya wagombea ambao wameonekana dhahiri kuwa hawana vigezo vya kugombea nafasi mbalimbali katika klabu hiyo.

Wakati Simba wakiendelea na mchakato wa uchaguzi huo, watani wao wa jadi, Yanga, nao wako katika mpango huo huo wa kupata viongozi wapya ambao wataziongoza klabu hizo kwa kipindi cha miaka minne ijayo kwa mujibu wa katiba zao. 

Kwa kweli ningekuwa mwanachama wa Simba, kwa wakati huu ningejaribu kuangalia uongozi uliokuwa madarakani kwa kipindi cha miaka minne umefanya nini. Baada ya hapo ningeamua kuchagua viongozi wengine ambao najua kuwa wataendeleza pale walipoishia wale waliokuwa madarakani.

Nakumbuka wiki iliyopita wakati baadhi ya wagombea katika klabu hiyo wakichukua fomu na kurejesha, walikuja na mbwembwe za aina mbalimbali pamoja na shamrashamra zilizoambatana na makundi makubwa ya wapambe.

Sikushangaa sana kwa sababu katika uchaguzi wa aina yoyote, kila mgombea anakuwa na staili yake katika kuhakikisha kuwa anaonekana bora ili aweze kupata ile nafasi anayegombea.

Mbwembwe nyingi katika uchaguzi wa Simba zinaonekana katika nafasi ya urais na makamu wake. Lakini ni jambo la kushangaza kidogo kuwa hakuna jina geni katika wagombea hao. Hii ina maana kwamba waliojitokeza kugombea katika nafasi hiyo waliokuwepo katika klabu hiyo miaka ya nyuma, baadaye wakatoka. Naona sasa wameamua kurudi tena. Sasa sijui wana lipi jipya ambalo walilisahau kulifanya wakati ule na sasa wanataka kulifanya kipindi hiki endapo watafanikiwa kuingia madarakani. Nahisi hii inaweza kuwa ni tamaa na uroho wa madaraka.
Kuna mgombea mmoja ambaye alithubutu kusema kuwa anataka kutumia rasilimali za klabu hiyo ili kuleta maendeleo. Mwingine akapigiwa chapuo na baadhi ya wapambe wake kuwa anahitaji kuondoa makundi saba yaliyopo ndani ya klabu hiyo kwa sasa.

Hivi mbona sijaona mgombea hata mmoja anayethubutu kufanya tathmini ya klabu hiyo na kugundua kuwa tatizo sugu ambalo limekuwa kama wimbo ‘Remix’ ni lile la kujenga uwanja wa klabu.

Yaani kwa kweli nathubutu kusema kuwa viongozi wanaongoza klabu hizi zinazojiita kongwe za Simba na yanga, huwa hawafikirii kuziendeleza zaidi ya kujaza matumbo yao.

Hivi karibuni katibu Mkuu wa Simba alijaribu kufurukuta kuhusu kutengeneza uwanja katika eneo la Bunju, nje kidogo ya jiji la Dar es Salaam, ili angalau utumike katika hatua za awali kwa ajili ya mazoezi ya klabu hiyo. Na yeye anaonekana kuangukia pua baada ya jitihada zake kuonekana zinaelekea kushindwa kufanikiwa.

Uongozi unaomaliza muda wake chini ya RAIS, Aden Rage ulitoa ahadi lukuki wakati unaingia madarakani. Zote hizo zimekuwa kama nyimbo ambazo hazina vina wala mistari.

Kuna uwezekano mkubwa wa klabu hizi kuendelea kudumaa endapo zitashindwa kutambua kuwa wanachama wake wameshindwa kupata viongozi bora, kilichobakia ni wale wale, anaingia madarakani anatoka na baada ya muda anarejea tena kugombea na kuendelea kuvurunda.

Ndiyo maana kuna wakati wadau wanahoji kuwa hakuna haja ya klabu kama Simba na Yanga kuwa na wanachama ambao wameshindwa kushininikiza maendeleo ya klabu hizo kutokana na kurubuniwa na vitu vidogo.


