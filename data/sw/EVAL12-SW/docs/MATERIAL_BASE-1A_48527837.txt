
Mkopo wageuka shubiri Ligi Kuu
Charles Abel, Mwananchi cabel@mwananchi.co.tz
Dar es Salaam. Usajili wa wachezaji kwa mtindo wa mkopo umegeuka kuwa mkosi kwa wanasoka wengi nchini, kutokana na kusababisha kuwa chanzo cha kushuka viwango vyao au kutorudi kwenye timu zao za awali.
Kwa miaka miwili iliyopita, wachezaji 25 ambao walitolewa kwa mkopo ama walishindwa kupambana na kurejea kwenye timu zao zilizowatoa kwa mkopo au waliporudi, hawakuweza kujihakikishia nafasi kwenye kikosi cha kwanza.
Simba ndiyo inayoonekana kutofaidika na kuwatoa wachezaji kwa mkopo kwani nyota wake wengi hawakurudi tena kikosini, huku wengine licha ya kurudi walijikuta wakisota benchi.
Wachezaji hao ni Hussein Sharrif `Casillas', Boniface Maganga, Shaban Kisiga, Amri Kiemba, Jerome Mgeveke, Haruna Chanongo, Abdulazizi Makame, Issah Abdallah na Paul Kiongera.
Wachezaji wengine walioumizwa kwa kutolewa mkopo na timu zao kwenye mabano ni Rajab Zahir, Omega Seme, Hussein Javu, Said Bahanuzi, Edward Charles, Hassan Dilunga na Hamis Thabit (Yanga), Jamil Mchaulu, Ismail Gambo, Joseph Kimwaga na Omary Wayne (Azam), Antony Matogolo, Saad Kipanga, Deogratias Julius (Mbeya City) pamoja na Razack Khalfan (Coastal Union).
Licha ya viongozi wa timu hizo kuwatoa kwa mkopo wachezaji hao ili wapate nafasi ya kucheza kwenye timu nyingine, wengi wao huamua kutorudi hata kama wakionyesha viwango vya juu kwenye klabu ambazo walipelekwa kwa mkopo.
Beki wa Stand United aliyefanya vizuri msimu huu, Rajab Zahir aliliambia gazeti hili kuwa hana mpango wa kurejea Yanga na yuko tayari kujiunga na timu nyingine baada ya mkopo wake Stand United kumalizika.
"Yanga nimemalizana nao na sina mpango kurejea pale. Nipo kwenye mazungumzo ya kubakia Stand ila kama yakishindikana nitaangalia upande mwingine maana kuna timu tatu zinazotaka kunisajili," alisema Zahir.
Mshambuliaji wa Azam aliyekuwa kwa mkopo Simba, Joseph Kimwaga alisema kwa sasa anaangalia sehemu ambayo atapata nafasi badala ya kurejea Azam.
"Bado nina umri mdogo na ninahitaji kupata nafasi ya kucheza mara kwa mara ili nilinde kipaji changu.
Siwezi kubaki sehemu ambako nafasi yangu ya kucheza haipo, hivyo nitaangalia wapi patanifaa," alisema Kimwaga.
Aliyewahi kuwa kocha wa Ndanda FC na Mbeya City, Meja mstaafu Abdul Mingange alizitaja sababu tatu zinazofanya wachezaji wengi wa mkopo wasing'are. 
"Sababu ya kwanza ni kuwa mchezaji anapokuja kwa mkopo anakuwa hajakubalika huko alikotoka. Pili ni kuwa kunakuwa na makubaliano kwamba ama aendelee kulipwa na timu aliyotoka au kila upande ulipe nusu mshahara wake.
"Inapotokea amecheleweshewa mshahara wake hawezi kucheza kwa kujituma na jambo la tatu ni kuwa anakuwa hayupo kwenye mipango ya kocha.
"Lakini pia inawezekana akili ya mchezaji ikawa inaiwaza zaidi timu ambayo inammiliki, jambo linaloweza kuharibu saikolojia yake na kumfanya asicheze vizuri," alisema Meja Mingange.


