
NA KHELEF NASSOR, ZANZIBAR
WASWAHILI wana msemo wao, “Wapiganapo mafahari wawili ziumiazo ni nyasi”.
Msemo huu unatumiwa sana na wananchi walio wengi hapa Zanzibar, wakisema kuwa yanapotokezea machafuko katika nchi waathirika wakubwa ni watu wa hali ya chini.
Ikiwa ni takribani miezi mitano imepita tangu Mwenyekiti wa Tume ya Uchaguzi Zanzibar (ZEC), Jecha Salim Jecha, kufuta matokeo ya uchaguzi uliofanyika Oktoba 25 mwaka jana, kwa madai ya kuwapo kwa dosari nyingi, hali hiyo imesababisha kuzuka hofu si tu kwa wananchi wa Zanzibar bali hata raia kutoka mataifa mengine ambao wamekuwa wakija na kuvitembelea visiwa hivi mara kwa mara. 
Tayari tume hiyo imeshatangaza upya tarehe ya kurejewa kwa uchaguzi huo ambao utafanyika Machi 20 mwaka huu.
Kufuatia hali hiyo, wananchi wa Zanzibar wamekuwa wakiendelea kukumbana na hali ngumu ya maisha inayotokana na kuongezeka kwa mfumko wa bei kwa bidhaa muhimu za vyakula. 
Ripoti kutoka kitengo cha takwimu za bei Zanzibar iliyo chini ya ofisi ya Mtakwimu Mkuu wa Serikali, inaonesha kuwa mfumko wa bei visiwani Zanzibar umezidi kuongezeka tangu kuanza kwa mkwamo wa kisiasa uliotokana na kufutwa kwa matokeo ya uchaguzi.
Kwa mujibu wa Mkuu wa kitengo cha Mfumko wa bei, Khamis Ahmada Shauri, Desemba mwaka jana mfumko wa bei uliongezeka na kufikia asilimia 11.7 ukilinganisha na asilimia 10.9 kwa mwezi Novemba 2015.
Aidha, anaongeza kuwa mfumko wa bei kwa bidhaa za chakula kwa mwezi wa Desemba 2015 uliongezeka na kufikia asilimia 18.1 ukilinganisha na asilimia 16.4 kwa mwezi wa Novemba, 2015.
Ongezeko hili linamaanisha kwamba kasi ya kupandakwa bei za bidhaa mbalimbali pamoja na huduma kwa mwaka ulioishia Desemba 2015 imeendelea kuongezeka ukilinganisha na kasi iliyokuwapo Novemba, 2015.
Kasi ya ongezeko hilo haikuishia hapo kwani katika mwezi wa Januari na Februari hali ya mfumko wa bei iliongezeka tena na kuwafanya wananchi wengi kuendelea kusakamwa na hali ngumu ya maisha na wengine kushindwa kumudu milo mitatu kwa siku.
Kulingana na Kitengo cha Takwimu za bei Zanzibar, mfumko wa bei kwa bidhaa za vyakula umeongezeka hadi kufikia asilimia 15.2 kwa mwezi Februari ikilinganishwa na asilimia 12.5 kwa mwezi Januari, 2016.
Katika kile kilichoonekana kushangaza wengi, Serikali kupitia kitengo hicho cha takwimu imesema kuwa ongezeko hilo la mfumko wa bei kwa kila mwezi halina uhusiano wowote na masuala ya kisiasa na uchumi.


