
Mangula takrima ilimshinda, ataiweza rushwa?
Nov 22, 2012

JAMBO moja ambalo Chama cha Mapinduzi (CCM) wamefanikiwa sana katika Mkutano wao Mkuu uliomalizika hivi karibuni huko Dodoma ni kujenga taswira kwamba viongozi waliochaguliwa ni wapya, na hivyo CCM imezaliwa upya. Taswira hii imekolezwa zaidi baada ya
Philip Mangula kuteuliwa na hatimaye kuchaguliwa kuwa Makamu Mwenyekiti katika uchaguzi wa kikomunisti uliompa ushindi wa asilimia 100. 

Hakuna haja ya kuwambusha wasomaji kwamba Philip Mangula alikuwa Katibu Mkuu wa CCM kwa miaka kumi mfululizo katika kipindi chote cha urais wa Benjamin Mkapa. Katika kipindi hiki rushwa ndani ya CCM ilikuwa ikiitwa takrima na Philip Mangula alikuwa moja ya wahalalishaji wakubwa wa rushwa hii.
Nikumbushe pia kwamba rushwa kubwa kabisa kuwahi kutokea katika nchi yetu, ule wizi wa mabilioni katika BenkiKuu,
watuhumiwa wakuu wakiwa ni baadhi ya viongozi waandamizi wa CCM na serikali yake, maarufu kama EPA, ilitokea kipindi ambacho Mangula akiwa Katibu Mkuu wa CCM. Uuzaji wa nyumba za wafanyakazi wa umma, ambao kimsingi ulikuwa ni wizi wa mali ya umma, ulitokea kipindi cha Ukatibu Mkuu waMangula.
Kwa hiyo ni upotoshaji na upotoshwaji kujaribu kuamini kwamba rushwa haikuwapo wakati wa Phillip Mangula, na kwamba huyu aliyeshindwa kudhibiti rushwa katika kipindi cha miaka kumi ataweza katika kipindi cha miaka miwili iliyobaki ya urais wa RaisKikwete.

Hakuna anayetilia shaka uadilifu wa Philip Mangula kama mtu. Lakini ukweli ni kwamba, pamoja na uadilifu wake, hana historia ya mapambano, na hasa historia ya mapambano ya rushwa, na historia hii hawezi kuitengeneza uzeeni. Mzee Mangula anajua vizuri kuliko mimi ninayeandika makala haya kwamba, kwa CCM hii ya akina Nape Nnauye na Mwigulu Nchemba, kujaribu kuitenga CCM na rushwa ni kujaribu kukata mti alioukalia, jambo ambalo hatoliweza.

Pengine tumkumbushe pia Mangula kwamba kilichomponza hadi akashindwa uenyekiti wa Mkoa wa Iringa mwaka
2007 na kushindwa kupata hata ujumbe wa NEC, tena katika wilaya mpya huko Njombe, ni mahubiri yake ya uadilifu. Tumkumbushe zaidi kwamba hao waliomfanya ashindwe uenyekiti wa Mkoa wa Iringa mwaka 2007, na hao waliomwengua kugombea ujumbe wa NEC, ndio hao hao waliompa umakamu Mwenyekiti na ndio hao hao waliojaa kwenye vikao atakapopeleka ripoti yake ya rushwa.

Katika macho ya kawaida miongoni mwa halaiki iliyochoswa na rushwa lakini isijue cha kufanya, tambo za Mangula zinatia bashasha na matumaini mapya, hasa kwa
wanaCCM wenzake. Lakini katika adhira makini yenye kufanya uchambuzi bila jazba, alichoongea Mangula ni kululu. Tunasubiri miezi sita iishe tupime. Tunachomuomba asije tu akaruka kauli zake kama alivyoruka mwanaCCM mwenzake Nape juu ya dhana na falsafa iliyotelekezwa kabla hata yakujaribiwa ya kujivua gamba.

Tatizo la rushwa katika CCM, ambalo bahati mbaya limeiambukiza hata jamii nzima ya Wa tanzania, limeshafikia kiwango cha kisaikolojia, kiutamaduni, kimfumo na kitaasisi. Kupambana na tatizo hili inahitajika kujenga mfumo na
utamaduni mpya wa kuheshimu utawala wa sheria pasipo ubaguzi na kustawisha utamaduni wa kidemokrasia. Inahitajika pia kushawishi jamii nzima kubadilisha utamaduni wa maisha na kuwaaminisha wananchi kwamba rushwa ni utamaduni wa hovyo na kwamba watu wanaotoa na kupokea rushwa ni watu wa hovyo, hasa watu hao wakiwa ni viongozi. Hii itachukua muda kwa sababu kuna watu wengi sana katika nchi hii ambao kula kwao, kuvaa kwao, kusomesha watoto wao, michango yao ya harusi, ni matokeo ya rushwa.

Tatizo la rushwa haliwezi kwisha kwa tambo za kwenye majukwaa, hasa tambo hizi zinapotolewa na watu ambao wameilea rushwa maisha yao yote ya uongozi. Kwa hiyo ni muhimu kwa jamii yetu kuzipima kwa makini kauli za viongozi wetu na kuzioanisha na historia yao huko nyuma kabla ya kuzishangilia. Huu si muda wa kushangilia ahadi, maana viongozi wa CCM sio wavivu wa kutoa ahadi. Hii ya Mangula ni ongezeko dogo tu katika ahadi lukuki ambazo sote tunazijua zilizowahi kutolewa na ambazo zinaendelea kutolewa.


