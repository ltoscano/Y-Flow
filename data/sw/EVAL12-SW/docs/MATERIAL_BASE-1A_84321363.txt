
Kiongozi wa zamani alia serikali kwa kutotoa fidia
ALIYEKUWA mwenyekiti wa Manispaa ya Lamu, Bw Famau Ahmed, jana aliilaumu serikali kwa kuchelewesha shughuli ya kuwafidia waathiriwa wa Mradi wa Bandari Mpya ya Lamu (LAPSSET). 
Akizungumza na Taifa Leo mjini Lamu, Bw Ahmed alisema kamwe haridhishwi na jinsi serikali inavyoshughulikia suala la fidia ya ardhi za LAPSSET ambazo zilitwaliwa takriban miaka minne iliyopita.
Bw Ahmed alisisitiza kuwa ni vyema serikali kulishughulikia suala hilo kwa haraka ili wakulima ambao ardhi zao zilitwaliwa kufanikisha mradi huo, watulizwe mahangaiko yao ya muda mrefu.
Alisema haridhishwi na jinsi serikali kuu inavyowapa ahadi za uongo waathiriwa wa mradi huo kwamba wanalipwa karibuni, jambo amablo hadi sasa halijatekelezwa.
“Ningeomba serikali kuu kuacha kuwazungusha watu wetu. Walijitolea kutoa ardhi zao kufanikisha mradi huu na wanastahili kulipwa kilicho chao. Serikali iache kuwazungusha wakazi hawa maskini.
Iwafidie mara moja,” akasema Bw Ahmed.
Kiongozi huyo pia aliiomba serikali kuu kuzifanyia usoroveya ardhi za Hindi Magogoni, ambalo ni eneo lnalopakana na LAPSSET akidai hatua hiyo itasaidia kuzuia walaghai ambao tayari wanapanga kunufaika kutokana na ardhi hizo.
-KALUME KAZUNGU


