
Aina tano za hofu zinazoathiri kipato
Hofu hizi ndizo zinazotuzuia kuwa na maisha mengine yaliyo tofauti. Mwisho wa siku tunajikuta ni watu wa kuishi maisha ya vilevile kila wakati.
Hata hivyo, katika hali hiyo huenda ukawa una laumu na mara nyingine ukisema kuwa labda unashindwa kufanikiwa zaidi kwa sababu una changamoto ya fedha au mara nyingine umekuwa unasema unashindwa kufikia mahali unapopataka kwa sababu wewe ni yatima, mjane au umezaliwa katika familia maskini. Inawezekana unaona ya kwamba Sababu hizo zina uzito sana na zimechangia kuwa hapo ulipo. Zifuatazo ndizo aina za hofu zinatufanya tushindwe kufika malengo yetu.
Hofu ya kukoselewa: Watu wengi wamebaki na maisha yaleyale ya kila siku kwa sababu ya hofu hii ya kukosolewa. Watu wengi wamekata tamaa ya kuendelea kufanya jambo fulani kwa sababu kuna watu waliwakosoa jambo ambalo walikuwa wanafanya.
Kwa mfano kuna baadhi ya watu wana kipaji cha kuimba na katika hilo wapo wengine hupeleka nyimbo zao stesheni mbalimbali za radio na pindi wanapoambiwa kuwa nyimbo zao ni mbaya huwa wanakata tamaa na hiyo ndiyo hofu ya kukosolewa.
Vivyo hivyo, hata katika biashara watu wamekuwa wakiambiwa na watu wengine kwamba huwezi kufanya hivyo na kwa kuwa mtu anakuwa ana hofu hiyo ya kukosolewa ana amini na mwisho wa siku anacha kufanya jambo fulani.
Pia, ikumbukwe kwamba hii ndiyo sumu kubwa ambayo inaua ndoto za watu wengi. Ila kumbuka aina hii ya hofu ndiyo yenye mafanikio makubwa sana mbeleni. Hofu ya kuzeeka, kufariki: Kuna baadhi ya watu wanataka mafanikio ya muda mfupi huku wakiwa na imani kubwa ndani yao kwamba mafanikio ya muda wa kusaka mafanikio kwa muda mrefu haiwezekani kwa sababu inawezekana wakafariki au wakazeeka.
Mtu unamwambia matokeo ya jambo hili ni baada ya miaka ishirini kwa kuwa mtu huyo ana hofu, utamsikia akikuambia; "Nikifa je?" Kwa mfano huohuo mtu atamsikia; Aa! Nitakuwa nimezeeka.
Kwa mifano hiyo utakuwa umegundua hofu hizo ni kwa jinsi gani umekuwa unaahirisha kufanya mambo fulani ya kimafanikio, huku ukikumbwa na aina hizo za hofu. Ili kuondokana na hali hiyo daima kumbuka ishi kama utakufa kesho ila jifunze vitu vingi kama utaishi milele.
Hofu ya kushindwa: Aina ya hofu hii imekuwa inawatesa wengi. Kimsingi ni kwamba kabla ya kuamua kufanya jambo fulani akili yako imekuwa inawaza juu ya jambo hilo. Ila kutokana na kuamua kwako kila ukiwaza juu ya utekelezaji wa jambo hilo, unapata majibu mbalimbali ambayo yanakuambia hutaweza. Pia, kwakuwa unaona ya kwamba utekelezaji wake ni mgumu unaanza kuwaza kwamba jambo hilo ni gumu kwako. Pia, wapo baadhi ya watu huamini kwamba wao ni wa kushindwa kwa kuwa kila mara kadhaa wamekuwa wanakwama.
Wito wangu kwako ni kwamba ni acha hofu ya kushindwa, amini wewe ni zaidi ya mshindi katika jambo lako.
Hofu ya kuwasaidia wengine: Tupo baadhi ya watu tumekuwa ni watu wabinafsi katika kuwasaidia wengine. Tumekuwa ni watu wa kutofundisha watu wengine, huku tukiamini ya kwamba kufanya hivyo tutaibiwa mawazo yetu. 
Sababu nyingine ni kuamini kufanya hivyo ni kuwanufaisha wengine, huku tukiamini ya kwamba watatuzidi kiutaalamu. Ila ni kwamba kumsaidia mwingine ni jambo jema pia kumbuka kuwa wewe ni halisi hata akifanya hawezi kuwa kama wewe. Hivyo ni wakati wako mwafaka wa kuua aina hiyo ya hofu na kuwasaidia wengine.


