Dikteta? Hivi tunajua tunachokiomba?
Oct 16, 2014

“KWA vile kile anayekosoa mfumo mzima anatakiwa kuja na mfumo mbadala wa kurekebisha ule uliopo; ni wajibu wetu sasa kutafakari zaidi kufanya marekebisho ya mfumo uliopo”.

Giambattista Vico, La Scienza Nuova, 1725
KATIKA siku za karibuni, wameibuka wanasiasa na watu maarufu ambao wanadai kwamba imefika wakati sasa Tanzania inahitaji kuongozwa na mtu ambaye atatawala kidikteta.

Mwanzoni sikutilia maanani sana kauli za namna hii. Lakini, kadri siku zinavyozidi kusogea na watu wengi zaidi wanavyokuja kutoa kauli kama hizi, naanza kupata hofu na nini kinaendelea vichwani mwetu. 

Nimeanza kufikiri kwamba kwa sababu Tanzania imepata bahati ya kuwa na viongozi wasio wakatili na wenye chembe za ubinadamu (ingawa kwa viwango tofauti), baadhi yetu tumeanza kutamani vile ambavyo hatunavyo.

Sielewi ni kwa vipi mtu mzima anatamani nchi yake itawaliwe na dikteta ! Kama ukisoma kuhusu vitendo ambavyo madikteta wamefanya kwa wananchi wao unaweza kuangukwa na machozi hata kama wahusika hawakuhusu kabisa.

Nani hajawahi kusikia unyama ambao Idi Amini Dada aliufanya kwa raia wake? Nani ambaye hajawahi kusikia namna Pol Pot alivyofanya kwa wananchi wake wa Cambodia.

Si wote tumesikia unyama ambao Jenerali Augusto Pinochet aliufanya kwa wananchi wenzake wa Chile? Nani ambaye hajasikia unyama uliofanywa na Jean Bedel Bokassa kwa wananchi wa Afrika ya Kati?

Kwa sisi ambao tunasimuliwa tu, ni rahisi kusema tunahitaji dikteta? Lakini, je, kama dikteta huyo ataamua kuigeukia familia yako na kuua wazazi wako wote, kaka na dada zako na au akaua watoto wako na mke au mumeo, je ni hilo ndilo unalohitaji ili uendelee?

Ni jambo moja kusikia maneno kama haya yakizungumzwa katika vikao vya pombe na ulevi mwingine lakini inasikitisha wakati mazungumzo ya namna hii yanapoanza kujadilika katika maeneo ya watu makini.

Kwa maoni yangu, huu ni ujinga ambao unaingizwa katika vichwa vya watu kwa makusudi. Na kwa bahati mbaya, kama alivyopata kusema Josef Goebbels, uongo ukisemwa sana, hugeuka ukweli.

Nadhani kuna watu wameamua kuwalisha Wa tanzania uongo au ujinga huu kwa muda mrefu ili hatimaye wauamini kwamba ndiyo ukweli.

Wiki hii tunaadhimisha miaka 15 ya kifo cha Baba wa Taifa, Mwalimu Nyerere, ambaye ni mmoja wa watu walioifahamu na kuilewa nchi yetu kwa mapana yake.

Katika moja ya maandishi yake, Mwalimu alipata kusema kwamba ili nchi yoyote iendelee inahitaji mambo makubwa manne tu; Watu, Ardhi, Siasa Safi na Uongozi Bora.

Mwalimu hakupata kusema kwamba udikteta ni muhimu kwa nchi yoyote ili iendelee. Wala hakuna kanuni zozote za utawala zinazoeleza kwamba udikteta ndiyo mfumo bora wa utawala.

Nimeanza makala hii kwa nukuu hiyo ya Vico. Kinachotakiwa sasa ni sisi tulio nje ya utawala kukaa na kuangalia nini tatizo ili tusonge mbele. Ipo mifano ya kujifunza kutoka katika nchi ambazo zimeendelea.

Kiongozi anayehitajika Tanzania ni yule mwenye maono ya kutaka nchi yetu ifike katika mafanikio yanayotarajiwa. Tunahitaji mtu ambaye anajua tunataka nini na anajua cha kufanya ili tufike hapo.

Hahitaji kuwa dikteta. Lee Kuan Yew aliibadili Singapore kutoka kuwa nchi masikini na kuigeuza kuwa tajiri ndani ya miaka 30 bila kuua na kutesa watu.

Aliweka mfumo ambao rushwa ilipingwa kwa gharama zote, ukabila ulitangazwa kuwa adui wa Taifa, uchapakazi ulipigiwa chapuo na siasa ilitumikia uchumi.

Lee aliamua kujenga taifa hilo kwa sababu alijua ndiyo namna pekee ambayo Taifa hilo linaweza kusonga mbele. Hakukuwa na mtu ambaye alijua atapata fursa kwa sababu ya kuhonga, undugu wake na wenye cheo au ukada wake kwa chama tawala.

Ajira na fursa zote zilipatikana kwa sababu ya watu kustahili na si upendeleo. Rasilimali watu iliendelezwa kwa watu kupata elimu na maarifa ya kuwafanya wawe washindani katika soko la ajira na ujasiriliamali.

Lee Kuan Yew hakuhitaji kuwa dikteta. Bill Clinton, Rais ambaye kwenye utawala wake Marekani ilikua kiuchumi hakuwa dikteta. Kimsingi, hakuna dikteta ambaye alifanikiwa kuifanya nchi yake kuendelea.

Mao Ze Dong hakuifanya China iendelee kwa udikteta wake. Tafiti mpya zinaonyesha kwamba kama Mao asingekufa mapema na angeendelea kuongoza China kwa miaka mingine 20, nchi hiyo sasa ingekuwa maafa matupu.

China iliendelea wakati wa utawala wa Deng Xiao Ping ambaye hakuwa dikteta. Aliendelea kwa kuachia fursa za kiuchumi na pia kuruhusu Taifa lake kuiga mambo mazuri kutoka nchi nyingine.


