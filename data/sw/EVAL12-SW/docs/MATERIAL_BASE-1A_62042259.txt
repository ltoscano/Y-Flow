Tume ina majibu, iingie Bunge la Katiba
Oct 11, 2013

MWISHONI mwa wiki iliyopita, Oktoba 4, Rais Jakaya Kikwete alihutubia taifa. Bila shaka, wengi mtakubaliana nami kwamba ilikuwa hotuba iliyokuwa ikisubiriwa kwa hamu na Wa tanzania wengi, hususan wanaofuatilia mchakato wa kihistoria wa kuandika Katiba Mpya ya Tanzania.

Hotuba hiyo ilisubiriwa kwa hamu kutokana na yale yaliyojiri bungeni wakati wa mjadala na hatimaye kupitishwa kwa Muswada wa Sheria ya Marekebisho ya Sheria ya Mabadiliko ya Katiba.

Katika mkutano ule, baadhi ya vyama vya upinzani vikiwemo Chama cha Demokrasia na Maendeleo (CHADEMA), Chama cha Wananchi (CUF) na NCCR-Mageuzi vilipinga baadhi ya vifungu vilivyokuwamo katika muswada ule. Ubishi ule ulifikia hatua ya vurugu ndani ya Bunge na Kiongozi wa Upinzani Bungeni, Freeman Mbowe aliamriwa kutolewa nje huku baadhi ya wabunge wakiburutwa kwa nguvu kutolewa ndani ya Bunge.

Baada ya vurugu zile, kilio cha vyama hivi na wadau mbalimbali kilielekezwa kwa Rais Kikwete kutokusaini muswada ule uliopitishwa na wabunge wengi wa Chama cha Mapinduzi (CCM) na baadhi ya wapinzani, akiwamo mwanasiasa mkongwe na Mbunge Vunjo (TLP), Augustine Mrema.

Kwa hiyo basi, tangu kilio cha wapinzani na wadau wengine kitolewe, Rais Kikwete hakuwahi kusema neno hadi Ijumaa, Oktoba 4. Kwa maoni yangu, kiu ambayo ilijengwa kwa ukimya wa Rais kuhusu kilio cha wapinzani, ndiyo iliyowafanya wananchi wengi kufuatilia hotuba ile. Nitaendelea na mjadala huu katika utaratibu ufuatayo unaozingatia maeneo mahsusi.
Rais na alama ya utaifa
Kati ya mambo yaliyonifurahisha katika hotuba ya Rais Kikwete ni jinsi alivyoonyesha Ukuu wa Nchi na nafasi yake kama Alama ya Taifa. Kwa maneno yake, alisema; “…hatutengenezi Katiba ya chama fulani bali Katiba ya Nchi, Katiba ya watu wa vyama vyote na wasiokuwa na vyama ambao ndiyo wengi kuliko wote.”

Raia Kikwete, ambaye pia ni Mwenyekiti wa CCM, aliyasema maneno haya wakati Mwenyekiti wa Tume ya Katiba na kada mkongwe wa CCM, Jaji Joseph Warioba akielezwa kukasirishwa na kauli za baadhi ya wanasiasa, akiwamo Mwenyekiti wa Jumuiya ya Wazazi ya CCM na Mjumbe wa Kamati Kuu ya chama hicho, Abdallah Bulembo, aliyedai Tume ya Warioba imeacha kutekeleza majukumu yake. 

Rais anapaswa kuwa ni alama ya utaifa wetu katika mchakato huu wa kihistoria. Anapaswa kuwa kiongozi na sio mtawala. Kwa kuzingatia maneno yake ya juzi na kwa ujumla jinsi alivyosimamia mchakato huu tangu mwanzo, naweza kusimama na kumtetea kuwa amekuwa alama ya taifa letu na kiongozi wa nchi.

Kwa maoni yangu, hata baadhi yetu, tuna maoni tofauti kuhusu mamlaka ya Rais katika uteuzi wa baadhi ya mamlaka, ikiwamo wajumbe wa Bunge Maalumu la Katiba. Ingawa huu ni mjadala mpana na mkali, ni maoni yangu kuwa Rais anapaswa kufanya kazi ya uteuzi kama kiongozi wa taifa, sio kama kiongozi wa serikali au Mwenyekiti wa CCM. Ni kwa sababu hii, ndiyo maana hata pale Tume ya Warioba itakapokamilisha rasimu ya pili ya Katiba, itaiwasilisha kwake naye kuitisha Bunge Maalumu la Katiba.
Ile dhana ya alama ya utaifa, maana yake ni kukabidhi mamlaka yetu kwake. Haitarajiwi Wa tanzania wote, bila kujali itikadi zetu, tukaenda kujipanga mstari pale Ikulu kumsubiri Jaji Warioba atukabidhi Rasimu ya Katiba na ripoti ya utekelezaji wa kazi za Tume yetu. Ndiyo maana basi, tunapofanya uchaguzi, tunashindana na atakayeshinda tunampa mamlaka hayo na kumtaka atekeleze kwa mujibu wa sheria.

Umuhimu wa Kusikilizana
Ingawa alizungumzia mambo mengi, yakiwemo uhusiano wetu Rwanda, Operesheni Kimbunga, ziara yake ya Amerika na mengineyo, lakini ni vema nikakumbusha kuwa takribani nusu ya hotuba ile ilizungumzia mchakato wa kupata Katiba Mpya.

Na katika kulizungumzia hili, kwa tathmini yangu, Rais Kikwete, tofauti na mawazo ya watu wakiwemo wanasiasa wachache kutoka CCM na hata wapinzani, alijikita katika umuhimu wa wananchi na wanasiasa kusikilizana ili tupate Katiba bora.

Kwa mfano, alisema madai ya upinzani yanazungumzika na kutaka “hekima iwaongoze viongozi wa CHADEMA, CUF na NCCR-Mageuzi na zituongoze sote kutumia utaratibu tulioutumia mwaka 2012.” Sote tunakumbuka kuwa mwaka jana vyama vya siasa vilipotofautiana vilikaa na kuridhiana na tukasonga mbele kama taifa.

Nani atatoa ufafanuzi Bunge la Katiba?
Katika hotuba yake, Rais Kikwete pia alizungumzia hoja ya uhai wa Tume ya Warioba. Hoja hii ni moja ya vilio vya wapinzani, wanaharakati na hata Tume ya Warioba yenyewe kama ambavyo Mwenyekiti wake Jaji Joseph Warioba alivyogusia katika mkutano wake na wanahabari mwishoni mwa mwezi uliopita.


