
Serikali ilichukua hatua kudhibiti idadi ya wakimbizi
Na WYCLIFFE MUIA
MATUKIO ya uhalifu yaliyohusisha raia wa kigeni nchini yalisababisha serikali kuchukua hatua kali ili kulinda usalama wa wananchi.
Katika juhudi za kupunguza visa vya ugaidi, serikali ya Kenya imekuwa ikitoa wito kwa Shirika la kuwahudumia wakimbizi la Umoja wa Mataifa (UNHCR)kuweka kambi ndani mwa Somalia ili kuzuia idadi kubwa ya wakimbizi kutoka Somalia wanaovuka mpaka na kuingia nchini Kenya.
Katika tetesi zake Kenya ilisema kuwa tayari imewapa makao wakimbizi wengi zaidi katika eneo hilo na kwamba ghasia zinazoendelea kushuhudiwa nchini Somalia zinazidi kuongeza mzigo huo kila kukicha.
Kulingana na Umoja wa Mataifa hadi sasa kuna wakimbizi 500,000 kutoka Somalia walio nchini Kenya.
Kwa upande wake mwakilishi wa UNHCR nchini Kenya Elike Segbor alisema pendekezo hilo la Kenya litashughulikiwa lakini akaonya kuwa sheria za kimataifa haziruhusu nchi yoyote kuwafungia mipaka wakimbizi.
Novemba 2013, serikali ya Kenya ilitia saini mkataba na UNHCR kuanza mchakato wa kuwarejesha wakimbizi wa Somalia nchini mwao.
Kulingana na mkataba huo, Wasomali hao watarejeshwa kwa hiari nchini mwao katika kipindi cha miaka mitatu inayokuja.
Wasomali wamekuwa wakitafuta hifadhi nchini Kenya kutokana na vita na umasikini nchini Somalia.
Kambi mbili ambako wakimbizi hao wanaishi, Dadaab na Kakuma zinafanana na miji mikubwa kwa ajili ya idadi kubwa ya wakimbizi hao.
Baadhi ya wakimbizi pia wanaishi katika mtaa wa Eastleigh mjini Nairobi ambao unajulikana kama ‘Somalia ndogo’ kutokana na idadi kubwa ya wasomali wanaoishi mtaani humo.
Wakimbizi wengi kutoka Somalia walitoroka kutokana na vita, baada ya serikali kuporomoka mnamo 1991.
Wengi wao walizaliwa kambini na hawajawahi kamwe kwenda Somalia.
Serikali za Kenya na Somalia pamoja na UN zimeanzisha rasmi mpango wa kuanza maisha mapya nchini Somalia na kushiriki katika mpango wa kujenga upya nchi yao.
Naibu waziri mkuu wa Somalia Fowsia Yusuf Adam, alisema Serikali inajiandaa kuwapokea raia wake waliokuwa wanaishi ukimbizini.
Umoja wa Mataifa umesema kuwa makubaliano ya kuwarejesha wakimbizi Somalia ni wito kwa jamii ya kimataifa kujitolea kutafuta suluhu la kudumu kwa mzozo ambao umeendelea kwa miaka mingi bila kikomo.
Hata hivyo changamoto ni kuwa mkataba huo unawataka wakimbizi kurejea kwa hiari ingawa wengi wanaona Somalia bado ni mahala pasipo salama na hivyo itakuwa vigumu kwao kurejea.
Serikali ya Kenya inaendelea kushikilia kuwa ongezeko la wakimbizi nchini hasa kutoka Somalia inatishia usalama wa kitaifa.


