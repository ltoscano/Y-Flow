Maofisa ushirika wazembe kuwajibishwa

Imeandikwa na Frank Leonard, Mafinga

Imechapishwa: 11 Septemba 2016

SERIKALI imetangaza kuwaweka kikaangoni na ikiwezekana kuwafuta kazi maofisa ushirika wanaopokea mishahara ya kila mwezi wakati Vyama vya Akiba na Mikopo (Saccos) katika maeneo yao vikiendelea kufa. 

Akizungumza na vikundi vya wajasiriamali wanawake na vijana wa wilayani Mufindi, mkoani Iringa juzi, Waziri wa Nchi, Ofisi ya Waziri Mkuu, Sera, Bunge, Kazi, Vijana, Ajira na Wenye Ulemavu, Jenista Mhagama, aliwataka wakurugenzi wa halmashauri kutowafumbia macho maofisa hao ili nao walinde vibarua vyao. 
Alisema Saccos zenye matatizo ya kiutendaji zinashindwa kunufaika na mikopo inayotolewa na taasisi mbalimbali kwa lengo la kuwaongezea mitaji kwa sababu ya kushindwa kupata msaada kutoka kwa maofisa ushirika wa maeneo husika.
“Kwa mfano hapa Mafinga najua mna Saccos ya vijana lakini kwa sababu ya matatizo yake hainufaiki na mikopo hiyo na hivyo kuwaathiri wanachama wanaotaka kuitumia kujiletea maendeleo,” alisema.
Akihamasisha makundi mbalimbali ya jamii kujiunga katika vikundi vya ujasiriamali, Mhagama aliwaonya wanaotegemea posho za wanasiasa kuendesha maisha yao akisema Serikali ya Awamu ya Tano imeanza kuufunga ukurasa huo.
“Wapo wenye nguvu za kufanya kazi lakini hawataki kujishughulisha kwa sababu wanapenda na wamekuwa na utamaduni wa kuendesha maisha yao kwa kupokea vitu vya bure, baadhi yao wanashinda vijiweni asubuhi hadi jioni,” alisema.
Ikiwa imelenga kuwatoa watu hao vijiweni, Mhagama alisema Serikali inataka kuona kunakuwepo na vikundi vya wajasiriamali vyenye dhamira ya dhati ya kujiletea maendeleo kwa kuwa mipango ya kuwafikia na kuwawezesha kwa kuwapatia mikopo ipo.
Aliziagiza halmashauri kuhakikisha zinatenga maeneo yatakayotumiwa na vijana kwa ajili ya biashara au shughuli zao zingine za maendeleo.
Awali, Mbunge wa Jimbo la Mafinga Mjini, Cosato Chumi, alisema uanzishwaji na uendelezaji vikundi vya ujasiriamali utasaidia kusukuma dhana nzima ya maendeleo katika wilaya ya Mufindi yenye majimbo matatu.
Hadi sasa katika Halmashauri ya Mji Mafinga, kuna vikundi 28 vya wajasiriamali vyenye jumla ya wanachama 5,391, mtaji wa zaidi ya Sh bilioni 2.9, hisa za zaidi ya Sh milioni 420, akiba ya zaidi ya Sh bilioni 1.6 na amana ya zaidi ya Sh milioni 844.
Baadhi ya maofisa kutoka Benki ya Posta na Baraza la Uwezeshaji Wananchi Kiuchumi (NEEC) waliokuwa wameandamana na Mhagama walivipa vikundi hivyo mafunzo ya kutumia taasisi hizo kuongeza mitaji yao.


