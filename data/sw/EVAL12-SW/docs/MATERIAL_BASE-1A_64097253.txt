
Shahada ya Kichina kuanza UDSM

Imeandikwa na Lucy Ngowi

Imechapishwa: 24 Septemba 2016

TAASISI ya China ya Confucius iliyopo Chuo Kikuu cha Dar es Salaam (UDSM), itaanzisha shahada ya Kichina mara tu baada ya kupata uthibitisho kutoka Tume ya Vyuo Vikuu Tanzania (TCU).

Mkurugenzi wa Taasisi hiyo, Profesa Zhang Xiauzhen, amesema alipokuwa akizungumza na waandishi wa habari kuhusu ufundishwaji wa lugha hiyo hapa nchini katika warsha iliyowakutanisha walimu wa Kichina 24 ambao wamesambazwa Dar es Salaam, Mbeya na Iringa.
Profesa Xiauzhen alisema, kabla ya kuanzishwa kwa shahada hiyo, tayari walikuwa wakifundisha kozi fupi ambazo zimewawezesha Wa tanzania wengi kupenda kujifunza Kichina, na sasa wameona waanzishe shahada hiyo ili kutoa nafasi kubwa zaidi ya kujiendeleza kielimu katika lugha hiyo.
Alisema katika shahada hiyo, wanafunzi watajifunza Kichina na Kiswahili kwa miaka minne, miaka miwili watakuwa Tanzania na mwaka mmoja watakuwa China, ama Kichina na Kiingereza itakayokuwa kwa miaka mitatu.
Alisema mara baada ya kuanzishwa kwa kozi hiyo, mafanikio makubwa yameonekana kwa kuwa kampuni binafsi zikiwamo benki, zimekuwa zikiomba kupatiwa wafanyakazi wanaomaliza kozi ya Kichina.
Profesa Xiauzhen alisema, kila mwaka wanafunzi 22 wamekuwa wakipelekwa China kwa ajili ya kujifunza mambo mbalimbali ukiwamo utamaduni wa huko.
Kwa upande mwingine alisema kuna baadhi ya shule za sekondari zimeanza kufundisha lugha hiyo ikiwamo ya Baobao ya jijini Dar es Salaam, na nyingine zimeomba kupatiwa walimu wa lugha hiyo, yote hiyo inadhihirisha lugha hiyo ya Kichina inazidi kukua.


