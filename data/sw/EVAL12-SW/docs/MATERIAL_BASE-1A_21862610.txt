
Kamati yataka kilimo kiongezewe Sh12b
KAMATI ya Azimio la 2030 imependekeza sekta ya kilimo ifadhiliwe kwa Sh12 bilioni katika matumizi ya serikali ya mwaka huu ili kuteremsha gharama za uzalishaji.
Wanaonuiwa kufaidika katika ufadhili huo ni wakulima wa kiwango cha chini ambao hujishughulisha na kilimo biashara. Katika ilani ya sera ambayo kamati hiyo imewasilisha kwa baraza la mawaziri ili ijadiliwe na hatimaye ikabidhiwe bunge la kitaifa ili ipitishwe, lengo kuu ni kuhakikisha kuwa mkulima amefadhiliwa. 
“Lengo kuu ni kuhakikisha ushuru ambao hutozwa wakulima hao umeteremshwa ili uzalishaji wao wa bidhaa ambao huwa wa chini uteremke kwa asilimia 30 na hatimaye waweze kupata faida,” ripoti yao yasema.
Aidha, asilimia 25 ya bajeti hiyo inanuiwa kukarabati taasisi 34 na za masomo ya kilimo hapa nchini ambazo husimamiwa na serikali ili ziwe kiungo muhimu cha kuelimisha wakulima hao.
Aidha, vitengo maalum vya kulainisha soko la kimataifa vitaundwa katika wizara ya masuala ya kigeni ili kushirikisha utafutaji wa mikataba ya mauzo katika mataifa ya kigeni. 
Hatimaye, asilimia nyingine 10 ya bajeti hiyo itawaendea watafiti kuhusu pembejeo na dawa za kupambana na wadudu na magonjwa hatari kwa kilimo.


