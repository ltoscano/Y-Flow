
Vijiji Vya Mvua, Gongwe Hatarini Kukumbwa Njaa
Lilian Lucas, Mwananchi llucas@mwananchi.co.tz
Morogoro. Wakazi wa vijiji vya Mvua na Gongwe Kata ya Mvumi Wilaya ya Kilosa mkoani hapa, huenda wakakumbwa na njaa baada ya ekari 1,320 za mashamba yao kuvamiwa na watu wengine.
Mashamba hayo yamo katika mradi wa skimu ya umwagiliaji iliyoanzishwa katika vijiji hivyo.
Waliyasema hayo juzi kwenye mkutano wa hadhara ulioitishwa na mkuu wa wilaya hiyo, John Henjewele.
Wanavijiji hao walisema mradi huo ulianzishwa 2003 kwa ajili yao, wanashangazwa na uamuzi wa viongozi wa Umoja wa Wakulima wa Umwagiliaji (Uwaumvu)
kuyagawa kwa watu wanaotoka nje ya eneo lao.
“Huu mradi ni mali ya wanavijiji, lakini tangu tumechagua viongozi kuusimamia, wanagawa mashamba kwa watu kutoka nje, mpaka sasa ekari zaidi ya 100 zimeshagawiwa,” alidai Ajiati Kimwala, mkazi wa Kijiji cha Mvua.
Mwenyekiti wa umoja huo, Hussein Makukulu alikanusha madai hayo na kusema kuna wanavijiji wameuza mashamba yao.
Mkuu wa wilaya Henjewele, alivunja uongozi wa umoja huo na kuagiza mradi huo usimamiwe na wataalamu wa kilimo wa wilaya na kijiji, wakiongozwa na ofisa ardhi wa wilaya.


