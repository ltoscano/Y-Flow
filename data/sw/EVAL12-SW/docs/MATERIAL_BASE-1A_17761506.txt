
Aliyejaribu kuhepa deni aongezewa mashtaka
Na BENSON MATHEKA
MWANAMUME aliyemtorosha mtoto wake kutoka wodi ya hospitali kuu ya Kenyatta baada ya kushindwa kulipa bili, ana kesi nyingine ya uhalifu aliyotoroka baada ya kuachiliwa kwa dhamana, mahakama ilifahamishwa jana.
Ripoti ya maafisa wa urekebishaji wa tabia ilisema kwamba Felix Lukhalo aliachiliwa kwa dhamana Juni 17 mwaka jana na hakurudi kuendelea na kesi. Lukhalo mwenyewe alikiri mbele ya Hakimu Mwandamizi wa Kibera Bw Lucas Onyina kwamba alishtakiwa katika mahakama ya Makadara lakini hakueleza ikiwa alitoweka baada ya kupewa dhamana. 
Ameshtakiwa kwa kukiuka haki za mtoto wake wa umri wa mwaka mmoja na miezi miwili kwa kumtoa hospitali kinyume cha sheria na kumfanya kukosa matibabu.
Shtaka linasema kwamba mnamo Novemba 27 mwaka huu alimtoa mtoto huyo kutoka wodi 4 D ya hospitali kuu ya Kenyatta alikolazwa baada ya kuchomeka. Lukhalo ambaye ni mwashi na mkazi wa mtaa wa Fuata Nyayo, Nairobi aliambia korti kuwa aliamua kufanya hivyo alipogundua kwamba hangeweza kulipa bili ya hospitali ya Sh37,000. 
Polisi waliomkamata kabla ya kupanda gari nje ya hospitali hiyo walimshtaki kwa kuhatarisha maisha ya mtoto huyo.
Baada ya kusoma ripoti hiyo, Bw Onyina aliagiza kesi hiyo itajwe Desemba 18 ripoti kuhusu kesi iliyo Makadara itapowasilishwa mbele yake.


