Wananchi waanze kutambua CCM imeshindwa
Jan 10, 2013

IKIWA imebakia miaka kama miwili tu hivi kabla ya Uchaguzi wa Serikali za Mitaa mwaka 2014 na kama miwili na nusu kabla ya kuanza kwa heka heka za Uchaguzi Mkuu wa Rais na Wabunge wa 2015 kazi kubwa ya viongozi wa upinzani nchini ni kuwaaminisha Wa tanzania kuwa Chama cha Mapinduzi (CCM) kimeshindwa na kinahitaji kuondolewa madarakani kwa kupitia sanduku la kura. Hili ni rahisi kulisema kuliko kulitekeleza.
Hakuna wakati ambao CCM ilikuwa dhaifu mbele ya wananchi kama wakati wa kuelekea uchaguzi mkuu wa 2010. Ikiwa imejeruhiwa na kudhoofishwa na tuhuma kibao za ufisadi; kukiwa na ushindani wa ndani kwa ndani, CCM ilikuwa ni kama bondia aliyekuwa kwenye raundi ya mwisho, amechoka kwa kipigo, akihema kwa kuombea lakini hakupigwa na kutolewa kabisa. Aliweza kusimama na kupigana hadi kushinda kwa knock out.
Hata hivyo, CCM kama chama kinaonekana kwa kiasi (hasa baada ya mabadiliko ya mwisho ya baraza la mawaziri) kutambua makosa yake. Kinaonekana kutambua kuwa kimepoteza umaarufu kiliowahi kuwa nao na kuwa ile heshima na ukwasi ambao kilikuwa nao umepungua mno mbele ya wananchi. Imefika mahali mtu akijitambulisha kuwa ni mwana CCM anaonekana ni wa ajabu, anajikomba au kwa namna fulani ananufaika na ufisadi.
CCM ilikuwa na nafasi nzuri kweli ya kujisafisha na kujitengeneza kimuundo na mwelekeo lakini kilipoteza nafasi hiyo. Baada ya ile mikwara ya “kuvuana magamba” kushindwa CCM imejikuta ikibeba na kukumbatia watuhumiwa wakubwa ufisadi nchini. Si tu kuwabeba bali kuwabeba na kuwabembeleza kama mwana kwenye mbeleko.
Mkutano Mkuu wa CCM ulikuwa ni nafasi ya dhahabu kwa CCM kujisafisha na kujipanga upya lakini haikutumika hivyo na badala yake umepita ukiacha kumbukumbu mawazoni mwa wana CCM tu na zaidi kuendeleza siasa za kujipanga ndani ya CCM.
Sasa hivi CCM imebakia kutegemea umaarufu wa wapambanaji wake wachache ambao majina yao ni maarufu. CCM inategemea watu kama Dk. Harrison Mwakyembe na Dk. John Magufuli na Dk. Abdallah Kigoda ambao wamekuwa wakionekana kufanya kazi zaidi na kuwa kwenye vyombo vya habari kufanya yale ambayo yamewashinda wengine.
Alipoingia Profesa Muhongo Wizara ya Madini, akiwa ni mtaalamu (technocrat) alitarajiwa kuleta ulaini katika sekta ya Madini na Nishati. Bado kazi yake haijaonekana vyema kwa vile wizara yenyewe ni ngumu na ilikwishakufika katika viwango vibaya zaidi chini ya waliomtangulia, kina William Ngeleja, Nazir Karamagi na hata Jakaya Kikwete.
Kweli watu wanafikiri Mwakyembe, Magufuli na Kigoda wataiokoa CCM? Je wataweza kufanya kilichowashinda wengine?
Hapa ndipo naweza kuona changamoto ya upinzani Tanzania na hasa ule wa Chama cha Demokrasia na Maendeleo (CHADEMA). Kama CHADEMA ilishindwa kutumia nafasi zote zilizokuwa mbele yake kabla ya Uchaguzi Mkuu wa 2010 kuweza kuiondoa CCM madarakani wakati ikiwa dhaifu, je, ni kitu gani kinawafanya watu waamini kuwa CHADEMA itaweza kuiondoa CCM 2015 wakati ikiwa katika hali ya kujihami?
Kama CHADEMA ilishindwa kuonyesha mshikamano wa kutaka kuiondoa CCM madarakani, je, hivi ilivyo sasa na timua timua inayoendelea, itawezesha chama hicho kujipanga kuweza kuiondoa CCM ambayo kwa sasa inaonekana imetulia baada ya Samuel Sitta na Mwakyembe kuingizwa serikalini na Edward Lowassa kusafishwa?
Hivyo CHADEMA wana kazi kubwa zaidi sasa kuweza kuiondoa CCM madarakani kuliko ilivyokuwa mwaka 2010. Mwaka 2010 CHADEMA ingeweza kuiondoa CCM kama vile kumsukuma mlevi njiani; sasa hata hivyo, ni kama kujaribu kumpiga ngwala beki mzuri ambaye ameweka miguu yake imara. Haanguki zaidi ya kusukumwa sana.
Kwa mtu yeyote anayefikiria kuwa itakuwa rahisi kuiondoa CCM madarakani hajajifunza katika historia. CCM haitoondolewa kwa kuombea, kwa kunuia, au kwa kutamania bali kwa mikakati sawia ya kisayansi (si ya kishirikina). Na dalili ambazo zinaonekana sasa ni kuwa bado CHADEMA haijajipanga na haionekani kujipanga kuiondoa CCM madarakani.
Ni muhimu CHADEMA itafute mawazo na fikra mpya zitakazojitokeza katika mikakati maridhawa ya kuweza kuiondoa CCM madarakani. Lakini pia CHADEMA isije ikadhani ndio chama pekee ambacho kinaweza kubeba matumaini ya Wa tanzania na hivyo kikaanza kutenda kama chama tawala.
Jaribu kubwa kwa CHADEMA ni kujitambua kuwa hakiongozi Taifa na bado hakijakubaliwa hata kuongoza Bunge. Kukusanya watu wengi kwenye mikutano au kuonekana kupendwa na watu wengi pekee hakutoshi kama watu hao hawapigi kura kukupa wabunge wengi.
CCM iliweza vipi kupata wabunge wengi 2010? Hivi ni kweli Bunge linafanya kazi nzuri zaidi kuliko urais? Ilikuwaje kura za urais zipunguzuzwe kwa asilimia 20 tu na za ubunge zisipungue kwa asilimia kubwa zaidi?


