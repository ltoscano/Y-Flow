Jiji Arusha wakwama kutangaza wazabuni
Aug 14, 2014

HALMASHAURI ya Jiji la Arusha imeshindwa kutangaza majina ya wazabuni walioshinda zabuni za Mwaka wa Fedha 2014-2015 kwa zaidi ya miezi miwili sasa kutokana na kile kinachodaiwa kuwa ni “ufisadi na mgongangano wa kimaslahi” baina ya Bodi ya Zabuni na Kamati ya Tathmini (Evaluation Team).
Mgongano huo wa maslahi pia unaelezwa kuwahusisha madiwani, baadhi ya viongozi wa serikali na watendaji wa Halmashauri ambao kila upande unajaribu kupigania kampuni zenye maslahi yao.
Kwa kawaida mchakato wa kuwapata wazabuni wa kukusanya mapato ya Halmashauri ya Jiji huanza mwezi Aprili kwa zabuni kutangazwa katika vyombo vya habari ili kutoa muda kwa makampuni na watu binafsi kutuma maombi.
Baada mchakato wa hatua mbalimbali kukamilika, wazabuni wenye sifa huanza kazi Julai Mosi ambayo ni siku ya kuanza kwa mwaka wa fedha wa Serikali.
Hata hivyo, hali imekuwa tofauti kwa Jiji la Arusha na hadi kufikia leo (Jumatano, Agosti 13, 2014) majina ya makampuni na watu walioshinda zabuni mbalimbali kwa mwaka fedha 2014/15 bado hayajatangzwa huku Jiji likishindwa pia kutoa notisi ya kuufahamisha umma kuhusu suala hilo.
Taarifa zinaeleza kuwa kutokana na hali hiyo huenda Halmashauri ya Jiji ikapoteza sehemu kubwa ya mapato yake kutokana na msingi kuwa wazabuni watakaopatikana watalazimika kukusanya mapato ya miezi pungufu badala ya miezi 12 kama sheria inavyobainisha.
Kwa mujibu wa taarifa hizo, zabuni za Jiji zilifunguliwa Mei 29 mwaka huu siku ambayo pia ilikuwa ya mwisho kuwasilisha maombi kwa watu na makampuni yaliyoomba zabuni hizo.
Miongoni mwa zabuni zilizoshindaniwa ni pamoja na ile ya ushuru wa maegesho, ushuru wa mabango, ushuru wa Kituo Kikuu cha Mabasi, ushuru wa mabasi madogo (daladala) na vituo vya teksi.
Makusanyo mengine ni ushuru wa masoko kama Soko Kuu la Arusha, Soko la Kilombero, Soko la NMC, Soko la Mbuga ya Chumvi, na Masoko ya Sanawari, Kijenge pamoja ushuru katika vyoo vinavyomilikiwa na Jiji.
Kwa mujibu wa makadirio Halmashauri ya Jiji la Arusha kwa mwaka wa fedha 2014/15 inatarajiwa kukusanya mapato ushuru unaokadiriwa kufikia shilingi bilioni 9 kutoka vyanzo mbalimbali vya ndani.
Bajeti ya Halmashauri ya Jiji kwa mwaka fedha 2014/15 inakadiriwa kufikia bilioni 53 ikiwa fedha mishahara ya watumishi na maendeleo katika sekta ya elimu, afya na maji.
Taarifa zaidi kutoka ndani ya Halmashauri ya Jiji zinabainisha kuwa kampuni tano kutoka ndani na nje ya Mkoa wa Arusha ziliomba zabuni hiyo ambayo makadirio yake kwa mwaka katika makusanyo ni zaidi ya shilingi milioni 700.
Kampuni hizo na kiasi cha fedha walizo zabuni zikiwa katika mabano ni pamoja na JN Mining Ltd (milioni 46. 5), inaendelea kukusanya mapato baada ya kushinda mwaka jana ambapo huwasilisha milioni milioni 44 kwa mwezi.
Kampuni nyingine ni Alfarid (T) Ltd, (46,136,160), Yono Auction Mart (52,780,000), Ngare Co. Ltd ( 48,589,120), na Jacob Associate ( 43,136,600).
Kwa upande wa ushuru wa mabango kampuni zilizoomba ni Jeosaka Investment, Kitugi Investment, Bamm Solution, Robert Advertisement, Kave Investment Ltd, Wimbi Enterprises Ltd, Touc & Trading Co. Ltd na Tiger Investment Co Ltd.
Mgongano wa maslahi na ufisadi
Habari kutoka ndani ya Jiji zinaeleza kuwa mgongano wa kimaslahi unahusishwa na ufisadi ulioanza baada ya Kamati ya Tathmini ambayo inaoongozwa na wataalamu huru waliobobea katika manunuzi ya umma kutoa mapendekezo yake kwa Bodi ya Zabuni kuyapitia na kuyapeleka Kamati ya Fedha.
Taarifa zinadai kuwa Kamati hiyo ya Tathmini ilipendekeza majina ya makampuni matatu (majina yanahifadhiwa) kati ya matano na kutoa alama (maksi) kwa asilimia ili kurahisisha kazi kwa Bodi ya Zabuni kuchagua kampuni yenye sifa kuliko kampuni nyingine.
“Baada ya kupokea mapendekezo yaliyofanywa na Kamati Tathmini Bodi ya Zabuni iliyakataa mapendekezo hayo na kuyarudisha ili yafanyiwe marekebisho ambayo yalifanyika,” kilieleza chanzo chetu.
Mtoa taarifa wetu aliongeza kuwa hata hivyo kamati hiyo ya zabuni ya Jiji ambayo inaoongozwa na Afisa Ugavi na Manunuzi, Musa Musa, ilirudisha kwa mara pili mapendekezo hayo kwa timu ya tathmini huku muda wa kutangaza zabuni ukipotea.
“Lengo la ucheleweshaji ilikuwa ni kujaribu kuipatia fursa kampuni moja iliyoomba zabuni kukusanya ushuru wa maegesho kuiongezea zaidi sifa baada ya kuzidiwa na kampuni nyingine,” aliongeza mtoa taarifa wetu.


