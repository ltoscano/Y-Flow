
Mauaji Ya Albino na ya Babu wa Loliondo
Mar 04, 2015

WAKATI huu tunapotafakari mbinu mujarab za kupambana na wenye kuwadhuru ndugu zetu wenye ulemavu wa ngozi ( Albino) ni vema tukajikumbusha tulikotoka.
Haya ya mauaji ya albino yamejengeka katika dhana ya ushirikina. Abrakadabra inachangia kwenye kuangamia kwa ndugu zetu wenye ulemavu wa ngozi.
Mauaji ya albino ni kati ya mambo ya aibu kubwa kwa taifa kama aibu iliyotufanya tugeuzwe ‘ nchi ya kichekesho’ duniani pale Babu wa Loliondo alipojitokeza na kikombe chake cha abrakadabra. 
Kuna tuliojitokeza tangu siku ya kwanza ya habari hizo kutangazwa, na kusema wazi, kuwa Babu wa Loliondo ni abrakadabra nyingine. Kwamba Babu wa Loliondo anaudanganya umma kwa ndoto yake ya kusadikika.
Nakumbuka kupigiwa simu na kutumiwa ujumbe mwingi wa kuonywa kumwandandama Babu. Lakini, kuna wengi pia waliopiga simu na kutuma ujumbe kusema kuwa tuko pamoja kwenye kupambana na Babu. Na mmoja wa watu hao, ni kiongozi mwandamizi kwenye chama tawala.
Na hapa chini ni moja ya makala zangu kwenye Raia Mwema tulipokuwa tukipambana na Babu wa Loliondo…
“KUCHANGIA mawazo katika jamii ni jambo jema. Na mawazo mengine yaweza kuwakera wengine, lakini ni vema na ni busara yakatolewa hata kama kuna wasiotaka kuyasikia, maana, wapo pia watakaosaidiwa na mawazo hayo.
ABRAKADABRA ni neno lisilo na maana yoyote yenye kueleweka na kuleta mantiki. Katika dunia yetu hii, mara nyingi, mwenye kuzungumza na kujifanya anafanya vitu vya miujiza na vya kimazingaombwe kimsingi anachofanya ni abrakadabra, hata kama halitamki neno hilo.
Ni mambo yasiyo na uthibitisho wa kisayansi na mara nyingi wenye kutenda hudai kuwa ’ wameoteshwa’ na kumhusisha Mungu, hivyo basi, huwezi kuthibitisha kisayansi.
Na Wa tanzania tunaumwa kweli. Tumekuwa wagonjwa wenye kutafuta chochote kile ili tupate ahueni ya maradhi yetu. Na ’ watalaamu’ wa tiba ya maradhi yetu wanatugombania.
Ndiyo, ni wagonjwa tunaogombaniwa. Si tumemsikia askofu fulani kule Mwenge, tayari amemshambulia ’ Babu’ hadharani. Maana, ’Babu’ wa Loliondo anatishia kumchukulia ’ wagonjwa’ wake! Askofu nae ni ’ mgonjwa’- maradhi yake ni pesa, hatosheki.
Na si tumemsikia ’ Babu’ wa Loliondo anavyojisifu na kujitangazia unabii? Anasema; “Na kama nilivyokueleza, mimi ni mchungaji mstaafu lakini pia ni “nabii” ambaye naweza kuona maono au ndoto na kuzungumza na Mungu mara kwa mara . Na yote ninayoyatekeleza kama unavyoona ni maagizo ya Mwenyezi Mungu.”
“Nimefanya kazi za uchungaji tangu mwaka 1967 katika sehemu kadhaa nchini hadi mwaka 1989 nilipohamishiwa katika eneo hilo. Na nimefanya kazi za uchungaji hapa hadi nilipostaafu mwaka 2002”
‘Nilianza kuota maono na kusikia sauti ya Mungu tangu mwaka 1991 ikinieleza kuwa nibaki kuishi eneo hili; kwani Mungu alikuwa anataka kunipa kazi maalumu ambayo kwa wakati huo sikuifahamu” ( Raia Mwema toleo 176).
Sitatafuna maneno bali kuweka bayana, kuwa hayo ya ’ Babu’ wa Loliondo ni abrakadabra. Abrakadabra ni neno la wajanja. Kwa wajanja neno hili abrakadabra ni neno la ajabu, neno la miujiza. Kwa kawaida neno hulala, lakini abrakadabra laweza kusimama katika pembe tatu.
Zama hizi, ambapo watu wengi wamekumbwa na hali ya umasikini mkubwa, ujinga na maradhi, kumeibuka manabii wa siku za mwisho. Wenye kunufaika na hofu za wajinga, masikini na wenye maradhi, kwa kutumia abrakadabra. Lakini abrakadabra inatumika pia kututoa kwenye kujadili mambo yetu ya msingi. ” ( Raia Mwema, Machi 16, 2011)


