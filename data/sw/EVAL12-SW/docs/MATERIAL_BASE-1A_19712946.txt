
Tujihadhari na umisionari mpya, utaangamiza nchi Jul 05, 2012

HIVI karibuni nchi tajiri sana duniani, maarufu kama G.8, zilifanya Mkutano wake wa kila mwaka ambapo Afrika ilipata “bahati” (au balaa?) ya kualikwa na kuwakilishwa na Rais Jakaya Mrisho Kikwete (Tanzania) na Kiongozi Mkuu wa Ethiopia, Waziri Mkuu Melles Zenawi.
Kuitwa kwa viongozi hao wawili wa nchi masikini sana duniani kukaa meza moja na nchi tajiri sana duniani kunakanganya akili, kama tu inavyoweza kukanganya akili kwa mtwana (mtumwa) kukaa mezani na kujadili jambo la “manufaa” na bwana wake. Ikitokea hivyo kwa dhati, basi Ufalme wa mbingu/Mungu utakuwa amekaa nasi.
Mwaka 2001, aliyekuwa Rais wa awamu ya tatu wa Tanzania, Benjamin William Mkapa, aliteuliwa kuwa Mwenyekiti Mwenza wa Tume ya Kimataifa ya Utandawazi pamoja na Rais wa nchi tajiri ya Finland, mama Tarja Halonen. Afrika na Tanzania tumepata nini kama si kukaribisha uporaji ardhi na madini zaidi na ukoloni mambo leo kujirudia?
Urafiki wa nchi tajiri na nchi masikini kama yetu ni wa ghiriba; viongozi wetu wanapaswa kusoma historia kuelewa tulikotoka, tulipo na tuendako. Hebu tujikumbushe kidogo tu kwa hilo.
Zaidi kidogo ya karne moja iliyopita Wazungu, waume kwa wanawake, walijimwaga kupenya ndani ya Bara la Afrika kwa jina la “Ukristu” kutafuta walichokitaka.
Kwa azma kubwa, na bila ya kujali maisha yao na hofu ya kutojua kilichokuwamo ndani ya “bara hilo la giza”, walivumilia magonjwa na adha mbalimbali ili kuleta “mwanga wa imani (ya Kikristu) na ustaarabu” kwa watu, kama walivyodai, waliokuwa “nusu ya wanyama”, waliogubikwa na umasikini, “ushamba” na imani potofu.
Mafanikio ya Wazungu hawa (inavyodaiwa), yalikuwa ni “kuvumbuliwa kwa nchi mpya”, ambazo mwanzoni zilijulikana kwa wenyeji tu, kuletwa kwa sayansi ya kisasa, ustaarabu, magonjwa mapya na elimu ya ki-Magharibi.
Ingawa walikuja kwa jina la kueneza dini, lakini ukweli walikuwa sehemu ya nyenzo za ukoloni barani Afrika, kama walivyokuwa wavumbuzi, wafanyabiashara, na wanajeshi wavamizi. Hawa wote, licha ya kuwa mawakala wa ukoloni mkongwe, ndio pia waliofungua milango kwa mfumo wa uchumi wa kinyonyaji na wa kikoloni.
Katika kipindi cha miaka 50 ya uhuru wetu, kumeibuka dini mpya inayohubiriwa na kizazi kipya cha “Wamisionari” wapya wa Ulaya, na imeenea kwa kipimo cha mapana na marefu ya Taifa letu. Wakati hapo zamani imani ilikuwa juu ya Kristu na ukombozi, lakini chini ya dini mpya, imani sasa ni “maendeleo” chini ya mwavuli wa utandawazi; na njia ya ukombozi ni misaada kutoka nje.
Wakati zamani tulifundishwa kusali: “Baba yetu uliye mbinguni, jina lako litukuzwe, ufalme wako uje, utupe leo mkate wetu wa kila siku, utusamehe makosa yetu, utuopoe maovuni”; leo tunafundishwa kusali: “Baba yetu uliyeko huko Amerika na Ulaya; jina lako litukuzwe, utandawazi wako uje, ufalme wako utawale, kama ilivyokuwa enzi za ukoloni, utupe leo dola (fedha) yetu, misaada na ushauri kwa maendeleo yetu; tufundishe kuwa wanyenyekevu na watiifu kwako; tupe nguvu za kuwaongoza na kuwashinda wanaopinga sera na utamaduni wako; njoo bwana ututawale, milele na milele – Amina”.
Wamisionari wa zama hizi ni mashirika ya kimataifa chini ya Mtandao wa Bretton Woods, yakiwamo Benki ya Dunia (WB) Shirika la Fedha la Kimataifa (IMF), Shirika la biashara la Kimataifa (WTO), Shirika la Chakula (FAO) na mengineyo yaliyozikaba koo chumi za nchi za dunia ya tatu.
Kwa hadaa tupu, lengo la “Wamisionari” hawa, kama wanavyodai, ni kuziinua nchi hizi zitue mzigo kutoka katika dimbwi la umasikini kwa njia ya misaada na ufadhili, kuzipa utamaduni wa Kimagharibi na kuzielimisha juu ya namna ya kutajirika na kujikomboa kiuchumi.
Zamani, tulifundishwa jinsi ya kuutua mzigo wa dhambi kwa njia ya toba; sasa tunaambiwa kuutua mzigo wa deni ni kwa njia ya misaada kutoka nje na kulipia madeni ya zamani.
Kama ilivyokuwa zama zilizopita, Afrika, pengine kuliko Bara lolote la dunia ya tatu, limebakia uwanja wa mazoezi ya kupiga shabaha kwa shughuli za
“Kimisionari”. Kwa nini?
Ni Cecil Rhodes, mbeberu mahiri wa ukoloni wa Kiingereza, aliyetoboa siri ya Umisionari huu mwaka 1895 aliposema, “Ili kuwaepushia Waingereza milioni 40 vita ya umwagaji damu ya wenyewe kwa wenyewe, sisi mabingwa wa ukoloni, lazima tupate maeneo na ardhi mpya kuweza kuwahamishia huko watu wetu wa ziada; na pia tuweze kujipatia masoko kwa bidhaa tunazozalisha viwandani na katika migodi. Ukitaka kuepuka vita ya wenyewe kwa wenyewe, lazima uwe m-beberu”.
(Nukuu kutoka kitabu cha V.I. Lenin, “Imperialism: The Highest Stage of Capitalism”).
Ni kwa mtazamo huu kwamba, dunia ya ubepari mkongwe, hasa nchi zenye viwanda, maarufu kama G.20, hazilali usingizi, zinakuna ubongo zikijiuliza “kama nchi masikini kama Tanzania zitaachwa kujifia hivi hivi kutokana na matatizo ya kiuchumi yanayozikabili, ni wazi wamisionari wapya watakosa waumini wa kuwaimbia na soko la bidhaa zao”.
Kwa hiyo dawa inayopikwa ni ya kuwainua walioanguka japo kwa kuwafanya waimbe kwa shida utukufu wa umisionari huo; kuwashika mkono watembee japo kwa kuchechemea, kuwanywesha uji usio na lishe ili wapate nguvu kidogo kuubeba mzigo wa deni, na kuwachoma sindano ya ganzi kuuwa maumivu kwa mzigo mzito wanaobebeshwa na waendelee kuitikia “Amina”.
Ubeberu, kwa mujibu wa Lenin, hauna maana tu ya unyakuaji wa nchi ya wengine unaoweza kufanywa na mataifa yenye nguvu; au kudhibitiwa kwa uchumi wa nchi na mataifa ya kigeni. Ubeberu ni pamoja na wafadhili kuhodhi hatamu za tafsiri halisi ya maendeleo ya nchi inayofadhiliwa.
Injili ya wamisionari wapya inatueleza kuwa, sisi tu masikini kwa sababu tumekosa maarifa na mwelekeo, na hivyo lazima tuisikie injili ya “ukombozi”.
Tunaambiwa, tujikane kila siku eti kwa kuwa hatufai kitu; utajiri wetu ni takataka, ila tu pale unaposhikwa na wageni.
Angalia wanavyotusema: Lester Thurow, katika kitabu chake “Head to Head” anasema, “Afrika haiwezi kuwa mbia katika uchumi wa dunia kwa sababu Bara hili ni takataka zinazopaswa kutupwa na kuoza. Kama Mungu angekupatia Bara hili uwe mmiliki wake kiuchumi; njia pekee ya busara ni kulikataa na kumrudishia (Mungu) Bara lake”.
Injili hii, inayotaka tujikane wenyewe na utu wetu, inaweza kufananishwa na sehemu ya Injili ya Wamisionari wa kale, yenye kutupoza tusipambane: “Heri walio masikini maana ufalme wa mbingu ni wao; Heri wenye huzuni, maana hao watafarijika; Heri wenye njaa, maana watashibishwa” (Matayo 5: 3-10). Kwa vipi na mpaka lini tutaendelea kuimba “Heri” hizi?
Kenichi Ohmae, katika kitabu chake “The Borderless World: Power Strategy in the Interlinked Economy”, anahubiri kwa kusema: “Katika dunia ya leo, matakwa ya taifa hayana maana tena kama ambavyo yalivyo matakwa ya kiuchumi yasiyojua mtu”.
Hapa tena, wamisionari wapya hawataki tujitegemee wala kutetea maslahi ya taifa. Harakati zozote zinazolenga kuwaamsha wazalendo kudai haki zao au kujinasua kutoka kwenye unyonyaji na ukandamizaji, huchukuliwa kama dhambi mbele ya “mungu” huyo mpya; na kwamba, wanaofanya hivyo ni mashetani, wapinzani wa injili ya utandawazi, au magaidi.
Kama Waisraeli mateka huko Babeli walivyolazimishwa kumtii na kumwimbia Mungu katili wa Kibabeli wasiyemjua, nasi tunalazimishwa kutii masharti ya IMF na WB kwa sala ifuatayo: “Dhambi nilizotenda sizijui; makosa niliyotenda siyajui; Nioshe mungu wangu [IMF/WB] dhambi zangu nisizozijua; hata kama ni kubwa sabini mara sabini”.
Waafrika tuna dhambi gani hata tulazimike kupiga magoti kwa IMF na WB, kuomba toba kwa kushindwa kwa uchumi wetu unaovurugwa na miungu hao hao?.
Injili hii mpya inaweza kufananishwa na Injili ya kale inayowaonya wanaojijali: “Yeye aipendaye nafsi yake, ataiangamiza; naye aichukiaye nafsi yake katika ulimwengu huu (wa utandawazi) ataisalimisha” , [Yohana 12: 35].
Tofauti na Wamisionari wa kwanza, waliokataza kukopesha kwa riba kwa kuagiza:
“Tendeni mema, na kukopesha; msitumaini kupata malipo (riba) na thawabu yenu itakuwa nyingi” (Luka 6:35); wamisionari wa leo wana kiu ya mali, biashara na faida (Paul Kennedy: Preparing For the Twenty First Century, tulivyoeleza hapo juu). 
Tujiulize: Kuna ukweli gani kwamba nchi tajiri (the G.8) na za viwanda (G.
20), zinafadhili nchi masikini kwa moyo mweupe, ukizingatia jinsi zilivyopora, na zinaendelea kupora na kutorosha utajiri wa nchi masikini, tangu enzi za Wamisionari wa kwanza? Nani anamdai nani, kati ya nchi tajiri na nchi masikini?
Ukweli, nchi masikini ndizo zinazozidai nchi tajiri; lakini kwa kuwa tumefundishwa kujikana wenyewe na kufumbwa macho kwa njia ya “heri” tatu, haya yote hatuyaoni, tumepofushwa sisi na viongozi wetu, hatuna wa kutumulikia njia.
Chukua mfano tu wa Marekani, taifa lenye nguvu na tajiri kuliko yote duniani: utajiri wake unatokana na unyonyaji wa jasho la mababu zetu waliochukuliwa utumwa kutoka Afrika enzi za biashara ya watumwa; wakafanyishwa kazi za suluba katika mashamba makubwa ya mamwinyi, chini ya mazingira magumu ambayo ni Mwafrika pekee aliyeweza kuyamudu.
Hata biashara ya watumwa ilipopigwa marufuku kufuatia mapinduzi ya viwanda, ni Waafrika hawa, au mababu zao, waliohenyeshwa kwa uzalishaji viwandani, chini ya mazingira magumu. Utajiri huu ndio umeiwezesha Marekani kukwea juu ya nchi zote zilizoendelea, kiuchumi na kijeshi.
Jiulize: kama bidhaa za viwanda zinazoletwa katika nchi zetu zingeweza kuzungumza; kama mashine na mitambo yote ingesema, kama teknolojia ya nje na huduma kutoka nchi zilizoendelea zingesema; kama ubaranganyaji wa kalamu, kati ya nchi hizo na watawala wetu ungesema jinsi tunavyoibiwa; kama tungezinyang’anya nchi zilizoendelea yote haya na mengine zinayopata kutoka nchi masikini, bila ya shaka yoyote zingegeuka kuwa “omba omba” kama tulivyo sisi hivi leo.
Ni ukweli usiopingika kwamba nchi za dunia ya tatu ni soko kuu la bidhaa za dunia ya kwanza kwa shinikizo, kiasi kwamba hata bidhaa zisizofaa, au zile zisizoendana na mahitaji sahihi kwa maendeleo ya watu wetu, hutupwa kwetu kwa nguvu; kazi ya kuamsha hamasa na uchu mpya wa kuzinunua hufanywa kwa shuruti, na kwa kuwatumia watu wetu hao hao wanaodai kutuongoza.
Kwa mfano, nani anahitaji nywele za bandia, vichubua ngozi na bidhaa kama hizo zisizo mantiki kwa jamii ya Kiafrika? Nani anahitaji mfumo wa demokrasia na uchumi wa Ulaya, badala ya ule wa Kiafrika-Ujamaa?
Fanya hesabu kuona faida nchi hizo zinayopata kutoka soko la nchi masikini; utaona kwamba kile kinachoitwa “mikopo” au “misaada” kutoka nchi tajiri ni tone tu toka ndani ya bahari. Ni sehemu tu ya kile tunachoporwa kwa mkono wa kulia na “kufadhiliwa” kwa mkono wa kushoto.
Angalia jinsi mfumo wa kibiashara wa kimataifa ulivyo; unaziwezesha nchi tajiri kununua mali ghafi (pamba, kahawa, korosho) madini na mazao mengine kwa bei ya chini kutoka kwetu, lakini kinyume chake, zinauza kwetu bidhaa zake kwa bei ya juu mara dufu kama njia ya kutukomoa. Kile kidogo tunachopata kwa kuuza bidhaa zetu huisha kwa kununua bidhaa chache (za bei ya juu) kutoka nchi hizo.
Zaidi ya hayo, nchi tajiri zinalinda soko la bidhaa zake kwa kutoa ruzuku kwa wazalishaji wake, lakini tunapotaka kufanya hivyo kwa watu wetu, IMF na WB wanang’aka: “Mnapotaka misaada yetu, msilinde soko la bidhaa zenu, wala msitoe ruzuku”. Ukweli ni kwamba, injili ya WB na IMF si ya ukombozi, bali ni ya kutupeleka jehanamu.
Hili linaloitwa “deni la nje”, si deni halali, na ni vyema nchi masikini zikaungana kutaka lifutwe, ikizingatiwa kwamba nchi hizo tajiri hazijaweza kufidia kikamilifu utajiri ziliopora na zinazoendelea kupora kutoka nchi masikini.
Kwa upande mwingine, vikundi vya wajanja wachache kutoka nchi zinazotoa misaada, kwa kushirikiana na wazalendo wachache (wanaojiita wasomi na wanasiasa), ndio wanaotumbua fedha za misaada hiyo; lakini wanaolipa deni ni wakulima na wafanyakazi. Kushindwa kulipa deni maana yake ni mwisho wa kupata mikopo zaidi.
Lakini pamoja na hayo, kutii kulipa deni ni sawa na kujitia kitanzi. Kwa mfano, Tanzania kwa sasa inalipa jumla ya dola za Kimarekani bilioni 9 kwa mwaka kama ada (riba) ya kuhudumia deni pekee. Kupata fedha hizi lazima ipate mkopo mpya wa kulipia deni unaotozwa riba.
Kama hali hii itaendelea, katika kipindi cha miaka 10 ijayo, tutakuwa tunalipa dola bilioni 32 kwa ajili hiyo, badala ya dola bilioni 9 kwa mwaka za sasa.
Masharti ya WB na IMF kwa nchi masikini yanazipendelea nchi tajiri. Mtego huo wa deni na wa kinyonyaji uko hivi: Itikadi ya kuziendeleza nchi masikini inazitaka nchi hizo kuuwa viwanda vya ndani ili ziagize na kununua bidhaa kutoka nje, ikiwamo teknolojia ya viwanda na kilimo, vifaa vilivyo kamili na visivyo kamili, mitambo, wanamipango, washauri, mafundi na wataalam wengine.
Wakati huo huo, mkopeshaji wako ambaye pia ndiye anatokea kuwa mshauri wako, mtengenezaji na muuzaji wa bidhaa anazokushinikiza uzinunue kwa bei anayotaka yeye, ndiye pia mwenye kauli turufu juu ya maendeleo ya nchi yako, kupitia WB na IMF akitaka uitikie “Amina” kwa kila kitu akuambiacho.
Na kile kidogo unachopewa kama msaada kimetegeshewa kwa namna kiasi kwamba kinakuacha mtumwa wa deni daima, na kukulemaza usiweze kubuni njia za kujitegemea.
Ni upuuzi na ujinga mkubwa kwa nchi masikini kuendelea kujitoa mhanga kuzitajirisha zaidi nchi tajiri na kuzidi kuzifukarisha zilizo fukara.
Tufanye nini?
Ni mapambano ya kisiasa pekee, yenye kushirikisha nguvu ya walio wengi, yatakayobadili mfumo huu kandamizi. Kamwe, mipango inayobuniwa na kutekelezwa na wasomi wetu (waumini wa dini mpya), waliofunga fungate ubeberu na ubepari wa kimataifa, haiwezi kuondoa tofauti za kiuchumi na za kijamii katika nchi masikini.
Marekebisho ya kweli ya mifumo ya maendeleo, ni yale yanayowapa nguvu masikini na uwezo wa kupanga maendeleo yao, na kuondokana na dhana ya mawakala wa umisionari mpya (wasomi) ya kuhodhi shughuli za upangaji, usimamizi na utekelezaji wa sera. Ni kwa kufanya hivyo pekee tutaweza kuzifahamu dalili za ugonjwa unaotupeleka kaburini unaotusumbua.
Lakini tufahamu ya kwamba, marekebisho ya aina hii hayamo kwenye msamiati wala agenda ya wafadhili wetu wa kimataifa, ambao wanataka misaada hiyo isimamiwe na kunufaisha kitabaka kidogo cha wateule (waumini) katika jamii.
Ni ujinga kufikiri kwamba, marekebisho ya kiuchumi yanayobuniwa na kutekelezwa na wataalamu wale wale kutoka nje, kwa kushirikisha mawakala wao wachache nchini (ambao ni sehemu ya tatizo letu), kwamba yatatuwezesha kuutua mzigo tuliobebeshwa?
Taifa haliwezi kujihesabu liko huru kisiasa, kama uchumi na utamaduni wake unaendelea kutawaliwa kwa matakwa ya nje.
Hapa tena, ipo haja kupima dhamira kwa jamii ya wale wachache wanaoteuliwa/tunaowachagua kutuongoza, na kuwakataa sawia wanapoonekana kutowakilisha matakwa ya walio wengi. Hili, halihitaji kusubiri miaka mitano ya uchaguzi wakati jamii ikiangamia.
Angalia majina na uraia wa wote waliotuliza katika kashfa za EPA, Richmond/Dowans, TPTL rada, Meremeta, Tangold na nyingine. Wote ni wageni kwa kufunguliwa mlango na wazalendo wenzetu tuliowapa dhamana ya kuongoza!
Mpaka lini tutavumilia usaliti huu wakati jamii inaangamia?
Hapo mwanzo, nilidhani neno “uzawa” ni la kidhambi; lakini kwa kasi ya ufisadi huu, naanza kuona sivyo; ni ulaghai wa watesi wetu kutupumbaza tuendelee kujikana wenyewe kwa kuitika “Amina” kwa kila ulaghai wao.


