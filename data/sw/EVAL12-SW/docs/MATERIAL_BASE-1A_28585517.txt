Serikali yatishia kufuta leseni za uchimbaji wa Mererani
May 01, 2014

SERIKALI kupitia Wizara ya Nishati na Madini, imetishia kufuta leseni zote za wachimbaji wadogo wa madini ya Tanzanite katika machimbo ya Mererani wilayani Simanjiro kutokana na kukithiri kwa kinachotajwa kuwa ni ukiukwaji mkubwa wa sheria za uchimbaji.
Kwa mujibu taarifa zilizofikia Raia Mwema kutoka vyanzo mbalimbali, leseni za wachimbaji au wamiliki wa migodi zitakazofutwa ni zile za migodi iliyopo kitalu B na D. 

Taarifa hizo zinadai kuwa serikali inataka kuchukua hatua hiyo baada ya juhudi za muda mrefu za kuwaondoa wachimbaji wadogo waliovamia mgodi wa wawekezaji wa kampuni ya TanzaniteOne kutoka Afrika Kusini kugonga mwamba.
Kwa zaidi ya miaka miwili sasa wachimbaji wadogo wanatuhumiwa kuwa wanaendesha shughuli zao za kuchimba ndani ya eneo la TanzaniteOne ambao wanaelezwa kupoteza migodi zaidi ya minne kutokana na uvamizi huo.
Taarifa hizo zinaendelea kubainisha kuwa migodi hiyo ilivamiwa na wachimbaji wadogo kutoka kitalu B na D ambao wameingia kwa kutoboa chini ya ardhi katika kipindi cha mwaka 2012 baada ya TanzaniteOne kuanza mchakato wa kuingia ubia na STAMICO.
Kutokana na uvamizi huo taarifa zinaeleza kuwa kampuni ya TanzaniteOne imesitisha shughuli za uchimbaji katika migodi hiyo mitatu ambayo inafahamika kwa majina ya Bravo, Delta na CT kwa kuhofia usalama wa wafanyakazi wake. 
Pamoja na kuvamia migodi hiyo, inaelezwa kuwa wachimbaji hao wadogo pia wameharibu miundombinu yote muhimu ndani ya migodi na kuiba vifaa muhimu katika shughuli za uchimbaji na kusababisha hasara ya mamilioni ya fedha.
Aidha, TanzaniteOne ambayo mwaka jana ilingia ubia na shirika la madini la Taifa (STAMICO) pia wameanza mipango ya kupunguza kazi wafanyakazi wake zaidi ya 350 kutokana na kushindwa kuhimili gharama za mishahara na mahitaji mengine.
Wachimbaji waitwa na kuhojiwa
Taariza zaidi zinaeleza kuwa kutokana na hali hiyo, Aprili 17 mwaka huu, baadhi ya wamiliki wa migodi katika eneo la kitalu B na D waliitwa Jijini Dar es Salaam kwa mazungumzo pamoja na mahojiano na maafisa wa Wizara ya Nishati na Madini.
Imeelezwa kuwa katika mazungumzo hayo maafisa wa Wizara waliwashauri wamiliki wote wa migodi katika eneo la kitalu B na D kuanzisha kampuni ya pamoja ambayo watamiliki hisa na kampuni ndiyo ipewe majukumu ya kuendesha shughuli zote za uchimbaji na utawala.
“Ni kweli tumeshauriwa kuunda kampuni ambayo tutagawana hisa, na kampuni itaendesha shughuli za uchimbaji tofauti na ilivyo sasa ambapo kila mmiliki wa mgodi anachimba kwa kutumia vifaa na wafanyakazi wake,” alieleza mmoja wa wamiliki wa mgodi waliohudhuria mkutano huo.
Aliongeza:”Tumeelezwa kuwa tusipofanya hivyo serikali itafuta leseni zote za wachimbaji wadogo na kugawa upya maeneo hayo, kwa watu wengine”.
Aliongeza kuwa wachimbaji hao pia walitakiwa kuondoka ndani ya eneo la TanzanioteOne vinginevyo watachukuliwa hatua kali za kisheria ikiwa pamoja na kufutiwa leseni zao.
Kauli za Makamishna
Akizungumza na Raia Mwema kuhusu suala hilo Kamishna wa Madini katika Wizara hiyo Paul Masanja alikiri kuwapo kwa tatizo la wachimbaji wa madini hayo kutofuata taratibu, kanuni na sheria za uchimbaji.
“Ni kweli kuwa wachimbaji wadogo wamekuwa tatizo huko Mererani, wengi wamevamia eneo la migodi ya TanzaniteOne kinyume cha sheria za uchimbaji, tumetumia diplomasia kwanza kuwatoa na ndiyo msingi wa mazungumzo na Wizara,” alisema.
Alisema kutokana na uvamizi asilimia 90 ya migodi ya TanzaniteOne imeporwa na hatua hiyo haikubaliki kwa kuwa kampuni hiyo ya wawekezaji pamoja na kuwekeza fedha nyingi katika migodi yao lakini pia sheria zinawalinda kama walivyo wachimbaji wengine.
“Sheria inazuia mtu yoyote kuchimba ndani ya eneo la leseni ya mtu mwingine hivyo hatuwezi tena kuwavumilia wachimbaji wanaovunja sheria na tutafuta leseni zao mara moja na kuwachukulia hatua za kisheria,”alisema Masanja.
Naye Kamishana wa madini Kanda ya Kaskazini Alex Magayane aliimbia Raia Mwema kuwa ukaguzi wa awali uliofanywa na wahandisi wa idara yake unaoonyesha wamiliki 19 wa migodi wanafanya shughuli zao za uchimbaji ndani ya eneo la TanzaniteOne.
Magayane alisema kuwa, bado wanaendelea kuhakiki migodi hiyo kuwabaini wachimbaji zaidi waliovamia eneo la TanzaniteOne na wametakiwa kuondoka kwa hiari yao kabla hatua zaidi hazijachukuliwa.
“Sheria ziko wazi kuwa mtu yoyote haruhusiwi kuchimba ndani ya eneo ambalo hana umiliki wake, tumeshawaandikia barua wavamizi waliogundulika na tunaweza kufuta leseni zao kwa kuvunja sheria na pia tukafikisha mbele ya vyombo vya sheria na hii itafanyika katika kipindi kifupi kijacho,”alionya Kamishna huyo.
Wachimbaji wazungumza


