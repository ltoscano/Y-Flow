
Maiti za wanafunzi zatolewa kidimbwini
Na PHILIP BWAYO
HALI ya simanzi ilitanda kijijini Amagoro katika kaunti ya Trans Nzoia, baada ya mili ya wanafunzi wawili wa darasa la nane waliopotea kutolewa katika kidimbwi cha maji Jumamosi jioni.
Wanakijiji walikata kauli ya kuwatafuta Jesse Simiyu na Brian Simiyu, wote wa miaka 16, kufuatia dokezi na wanafunzi wenzao kuwa walionekana mara ya mwisho wakiogelea baada ya kuondoka shuleni.
“Walikuwa wanafunzi saba. Inasemekana mmoja wao aliyekuwa anazama aliitisha usaidizi ambapo yule mmoja aliyeenda kumsaidia pia alizama huku wenzao wakihepa,” alisema Mzee Nicholas Simiyu ambaye ni babu wa mmoja wa marehemu. 
Ilichukuwa muda wa takribani masaa mawili kwa wapiga mbizi kupata mili ya wawili hao huku wanakijiji waliokuwa mahali hapo wakiomboleza.
Mwalimu mkuu wa shule ya Amagoro, Bw Philip Magut, alisema kuwa wawili hao walikuwa wachangamfu Ijumaa walipokamilisha mikakati ya usajali katika mtihani wa KCPE. “Inaskitisha kuwa wamefariki ilhali tuliagana jioni wakirejea makwao,” alisema.


