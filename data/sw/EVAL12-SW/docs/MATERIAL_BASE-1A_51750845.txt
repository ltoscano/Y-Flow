
Fidel kuzikwa Jumamosi ijayo eneo la Bondo
NA WAANDISHI WETU
MAREHEMU Fidel Odinga, mwanawe kinara wa Cord Raila Odinga aliyekufa Jumapili atazikwa Jumamosi ya Januari 10 katika shamba ambalo babu yake Jaramogi Oginga Odinga alizikwa eneo la Bondo.
Mwenyekiti wa chama cha ODM John Mbadi alisema familia ya Bw Odinga iliamua kuwa Fidel atazikwa katika shamba la Kang’o Ka’Jaramogi eneo la Bondo Kaunti ya Siaya. 
Tangazo hilo lilijiri huku maiti ya Fidel ikifanyiwa upasuaji na wataalamu kubaini kilichosababisha kifo chake kilichoshtua familia ya Bw Odinga. “Fidel atazikwa Jumamosi ya Januari 10 2014 eneo la Bondo,” Bw Mbadi alisema.
Fidel alipatikana kitandani akiwa amekufa baada ya kuwasili nyumbani kutoka kuburudika na marafiki. Baadhi ya watu wa mwisho kuwa naye akiwa hai waliandikisha taarifa na polisi.
Katibu Mkuu wa ODM Ababu Namwamba aliwaomba vijana kuwa watulivu ili kumpatia Fidel mazishi ya heshima.
“Nawaomba vijana kudumisha utulivu ili tupate fursa ya kumpatia Fidel mazishi ya heshima,” akasema Bw Namwamba kwenye ujumbe wa Twitter.
Rais Uhuru Kenyatta alikuwa miongoni mwa watu mashuhuri waliomtembelea Bw Odinga kumfariji nyumbani kwake Karen.
Matokeo ya uchunguzi wa wataalamu yanatarajiwa kutolewa Jumanne ijayo baada ya kukaguliwa na kuthibitishwa na daktari wa familia.
Hapo jana, viongozi waliendelea kutumia familia ya Bw Odinga rambirambi zao kufuatia kifo cha ghafla cha kifungua mimba wake. Gavana wa Siaya Cornel Rasanga alisema kwamba watatumia muda na rasilimali zinazohitajika kumpatia Fidel mazishi anayostahili.
“Kwa niaba yangu na ya watu wa Siaya ninatuma rambirambi zetu kwa familia ya Bw Odinga.
Tumesikitishwa na habari hizi ambazo ni hasara kubwa kwa kaunti yetu,” akasema Bw Rasanga.
Alitangaza kuwa ameunda kamati ya kuandaa ratiba ya mazishi huku kaunti hiyo ikijiandaa kupokea waombolezaji kutoka kote nchini.
Gavana wa Vihiga Bw Moses Akaranga alisema kifo cha Fidel ni hasara kubwa kwa familia na taifa. Mwenzake wa Homa Bay Cyprian Awiti alisema kifo cha Fidel ni pigo kwa jamii ya Waluo baada ya kifo cha aliyekuwa seneta wa kaunti hiyo Otieno Kajwang’.
Rambirambi zingine zilitoka kwa seneta wa Migori Wilfred Machage, Mbunge wa Alego Usonga George Omondi Muluan na mwenzake wa Bondo Gideon Ochanda.
RIPOTI ZA BENSON MATHEKA MOSES ODHIAMBO, SILAS APOLLO, NELCON ODHIAMBO, ELISHA OTIENO NA DERICK LUVEGA


