
Uhuru alitumia ICC kujifaragua bila sababu
NIMESHANGAA na jinsi agizo la mahakama ya kimataifa ya ICC lilivyogeuza nchi yetu kuwa jukwaa la sarakasi na vioja.
Tulianza na waheshimiwa wa TNA kuikashifu mahakama hiyo ya ICC na kuapa kuwa kamwe hawangemruhusu Rais Kenyatta kwenda kule.
Hata hivyo, Rais Kenyatta alipoonyesha dalili za kuwa angeheshimu agizo la mahakama waheshimiwa hawa waligeuza wimbo ghafla bila kuona aibu.
Kwa sauti za juu walishindana kummiminia Rais kila aina ya sifa kutokana na kile walichokitaja kama hatua yake ya busara.
Kama huu si unafiki basi nipeni jina lake.
Kisha ukaja wakati wa Rais Kenyatta ‘kujivua magamba ya urais’ na kumtunuku naibu wake wadhifa wa Kaimu Rais.
Hapa nilipoiangalia katiba nilicheka. Mwanzo hatuna istilahi ‘Kaimu Rais’ popote kwenye katiba yetu.
Pili, kifungu cha 147 cha katiba kinatamka wazi kuwa anapoondoka rais, naibu wake humkaimu moja kwa moja.
Mbwembwe zote zile tulizoshuhudia za kumkabidhi Naibu Rais William Ruto mamlaka ya ‘ukaimu rais’ zilikuwa tu mizungu ya kisiasa.
Kwa maoni yangu ni suala la kinadharia kudai kuwa Rais Kenyattta alijivua mamlaka ya urais ili kukinga na kuhifadhi hadhi ya Taifa la Kenya alipofika mbele ya majaji wa ICC.
Kamwe huwezi kumvua Rais Kenyatta kofia ya urais na kusalia na nafsi ya raia Kenyatta.
Njia pekee ambayo rais angefuata ili kukinga hadhi ya Taifa ilikuwa kujiuzulu! Je, Rais Kenyatta angekuwa na busara, hekima na ujasiri wa kufanya hivyo?.
Vioja havikukomea hapo.
Waheshimiwa wetu waliitumia ziara hii ya Hague kujaribu kupandisha chati zao za kisiasa mbele ya macho ya rais.
Nje ya mahakama hii kwa jazba na kwa sauti za juu waliporomosha vijembe, matusi, bezo na kashfa kwa namna iliyowageuza kuonekana kama ‘madalali’ kwenye mnada wa samaki.
Jambo hili lilifanya wengi wetu kujiuliza, “Hivi hawa na sisi tunatoka nchi moja”.
Kwa kiu chao cha kujitafutia umaarufu wa bei chee mbele ya macho ya Rais Kenyatta waheshimiwa hawa walishusha hadhi ya Taifa kuliko hali ya Rais Kenyatta kuketi pale mahakamani ilivyofanya.
Fauka ya hayo, gharama ya zaidi ya waheshimiwa mia kuwa nje ya nchi kwa siku kadhaa iliumiza sana uchumi wa nchi. Rais Kenyatta amekuwa akikariri sana haja ya kila mtu kujituma kujenga taifa.
Maslahi yanayofaa kutangulizwa na majaji wa ICC ni yale ya haki. Huu ndio ukweli licha ya baadhi ya viongozi kuisuta mahakama ya ICC 


