
Waache kusema, watende
NI kipindi kingine ambapo Wakenya wanakabiliana na changamoto ya ukosefu wa usalama huku hisia tofauti zikiibuka kuhusu jinsi ya kudumisha N zikiibuka kuhusu jinsi ya kudumisha usalama wa kitaifa.
Imekuwa mazoea kwa wananchi na viongozi kujadili kasoro zilizopo katika idara za usalama huku wakieleza kile kinachoweza kufanywa kutatua tatizo hilo kila taifa linapokabiliwa na tishio la kiusalama.
Imefika wakati ambapo serikali pamoja na washikadau wengine wanahitajika kutafakari kwa kina jinsi ya kutekeleza mapendekezo mapya yanayotolewa badala ya kushinda wakiyajadili.
Tunavyozidi kuzungumza ndivyo wahalifu wanaendelea kujizatiti zaidi na kuboresha mbinu zao za kuhangaisha taifa.
Kwa upande mwingine, maafisa wanaostahili kukabiliana na wahalifu hao wamesalia kupokea mafunzo duni huku wakitumia vifaa vilivyopitwa na wakati.
Yote haya ni kwa sababu hatujapata wakuu wa usalama walioonyesha nia ya kubadilisha mambo yalivyo katika idara ya usalama kikamilifu.
Wakati wa kuchagua wakuu wa idara za usalama, ni muhimu kuepuka kuingiza masuala ya kisiasa na badala yake uadilifu na ustadi katika usimamizi wa masuala ya kiusalama zipewe kipaumbele. 
Vile vile, hatua zinazochukuliwa kukabiliana na vita vya kijamii ambavyo vimekuwepo kwa miaka mingi, zinastahili ziwe za kudumu.
Mojawapo ni vita vinavyoshuhudiwa kati ya jamii za wafugaji maeneo ya kaskazini mwa Kenya, ambapo sasa pia maafisa wa polisi wanashambuliwa.
Kushambuliwa kwa polisi ni dhihirisho kuwa wahalifu wamekuwa wakiboresha mbinu zao na kuweka maisha ya walinda usalama hatarini, ilhali wanategemewa kulinda raia.
Hakuna haja kuendelea kuchukua hatua ambazo zilitumika miaka ya themanini, ilhali tatizo lililokuwepo enzi hizo bado linashuhudiwa leo. Ni wazi kuwa hazikufaulu na mikakati mipya yahitajika.


