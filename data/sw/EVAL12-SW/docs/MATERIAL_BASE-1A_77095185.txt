Mapigano yaendelea Sudan Kusini

August 24, 2014

VIKOSI vya Serikali ya Sudan Kusini na waasi bado wanapigana licha ya makubaliano ya wiki iliyopita ya kusitisha mapigano. Kwa mujibu wa DW, kila upande unatafuta kudhibiti miji mikuu nchini humo. Umoja wa Mataifa umesema idadi ya raia wanaotafuta hifadhi katika kambi za umoja huo inazidi kuongezeka. Naibu msemaji wa Umoja wa Mataifa, Fahran Haq, amewaambia wanahabari kuwa kikosi cha kulinda amani cha Umoja huo kilichoko Sudan Kusini, kimeripoti kuzorota kwa hali ya usalama katika jimbo la Unity. Katika jimbo hilo kuna viwanda vya mafuta na mapigano ya mara kwa mara yameripotiwa kati ya wanajeshi na waasi watiifu kwa aliyekuwa Makamu wa Rais Riek Machar. Mkuu wa shirika la misaada ya kibinadamu wa Umoja wa Mataifa, Valerie Amos, ambaye juzi alitembelea mji wa Malakal, amesema uhalifu wa kivita umefanyika Sudan Kusini. Aliongeza kusema kuwa watu aliozungumza nao wamepoteza matumaini na wanataka kuhamishiwa maeneo mengine nchini humo au hata katika nchi nyingine.


