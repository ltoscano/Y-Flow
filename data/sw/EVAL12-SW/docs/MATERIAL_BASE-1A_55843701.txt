
Ngeleja ‘ambeba’ Kikwete Mbeya May 31, 2012

MATARAJIO ya wengi wakati wa ziara ya hivi karibuni ya Rais Jakaya Kikwete mkoani Mbeya, ni kuwepo kwa matukio kadhaa ya fujo na vurugu kama ilivyotokea mwaka jana wakati wa ziara yake mkoani humo.

Miongoni mwa makundi yaliyotarajia kuwa ziara hiyo ingekuwa na matukio hayo, ni waandishi wa habari wa vyombo mbalimbali vya habari vyenye uwakilishi mkoani Mbeya.
Simu za mara kwa mara za wahariri wao, mjini Dar es Salaam, kwenda kwa waandishi waliokuwa kwenye msafara huo ni ushahidi tosha wa jinsi gani ziara hiyo ilivyopewa umuhimu na vyombo vya habari; pengine kuliko ziara zote za Rais Kikwete afanyazo nchini.
Swali kubwa lililokuwa likiulizwa na wahariri hao ni lile lililohitaji jibu la kuwepo tukio la fujo au vurugu kwenye msafara huo wa Rais Kikwete.

Baadhi ya vyombo vya habari vilituma waandishi wa habari hadi wawili kwenye ziara hiyo, hatua inayodhihirisha ni jinsi vyombo hivyo vilitarajia kuwepo matukio ya fujo kama ya mwaka jana. Kila chombo kilipanga kuliandika jambo hilo kwa mapana zaidi, na hivyo viliona vyema kuwakilishwa na waandishi wa habari zaidi ya mmoja kwenye ziara hiyo.

Ni wazi kwamba hao wote waliotarajia ziara hiyo kugubikwa na fujo na vurugu, wakiwemo wengine kutoka nje ya vyombo vya habari, walijenga taswira hasi dhidi ya Mkoa wa Mbeya, taswira inayoupambanua mkoa kuwa wenye utamaduni wa matukio mabaya yakiwemo ya ukorofi na fujo. 

Kwa bahati mbaya kwa watu waliokuwa na mtazamo huo, ni kwamba hawawaelewi vyema wakazi wa Mbeya, na kama sio uvivu wao wa kufikiri basi wageenda mbali zaidi kwa kufahamu hulka za wakazi wa mkoa huo; jambo ambalo lingeisaidia zaidi serikali na viongozi wake.

Yaliyojiri katika ziara ya Rais Kikwete mkoani Mbeya, hivi karibuni, hayakutokea kwa bahati mbaya au kwa kudra ya Mwenyezi Mungu. Vivyo hivyo yaliyojitokeza katika ziara yake ya mwaka jana hayakutokea kwa bahati mbaya au kundra ya Mwenyezi Mungu!

Ziara hizo mbili za Rais Kikwete mkoani Mbeya zimetoa picha mbili tofauti, ya mwaka jana ikigubikwa na fujo na vurugu kwa baadhi ya maeneo; huku ya mwaka huu ikiambatana na utulivu na amani; hali ambayo haikutarajiwa na wengi.

Utofauti wa ziara hizo mbili unatokana na jambo moja kuu; nalo ni maandalizi ya ziara hizo. Na hapa sizungumzii matumizi ya vyombo vya ulinzi na usalama; kwani siamini katika matumizi ya nguvu kuwa suluhisho sahihi la kero za wananchi. La hasha, bali ni kuwaandaa wananchi kwa kuwaondolea kero zisizo za lazima.

Ziara ya Rais Kikwete mkoani Mbeya, iliyoanza Oktoba 29 na kuhitimishwa mchana wa Novemba mosi, mwaka huu, mara baada ya kuweka jiwe la msingi katika Kiwanda cha Bia Tanzania, jijini Mbeya, ilienda vizuri kutokana na maandalizi yake mazuri. 

Ni ziara ambayo haitafutika kwenye kumbukumbu za hata Rais Kikwete mwenyewe kwa jinsi ilivyokuwa ya mafanikio kwake na ilivyotoa taswira halisi ya wakazi wa Mkoa wa Mbeya, taswira ya ukarimu, upendo na heshima kwa viongozi wao.

Maandalizi ya ziara yake mkoani humo mwaka huu ndiyo ambayo wengi, wakiwemo viongozi mbalimbali wa Serikali na Chama cha Mapinduzi, hawayaelewi umuhimu wake. Wao wanaamini katika propaganda za kuwadanganya wananchi badala ya maandalizi ya kweli yenye kuonekana kwa macho.

Ziara ya mwaka huu inathibitisha kuwa iwapo yanafanyika maandalizi ya kweli, kiongozi anakuwa shujaa kwa wapiga kura wake, na tofauti ya hapo anaonekana kuwa msanii, anaonekana kuwa kiongozi asiye makini.

Kama lilifanyika kwa kuelewa ama bahati mbaya, ukweli unabaki pale pale kwamba ziara hiyo ya Rais Kikwete mkoani Mbeya mwaka huu ilikuwa nzuri na yenye mafanikio, na nyuma ya mafanikio hayo basi si mwingine bali ni Waziri wa Nishati na Mdini, William Ngeleja.

Hatua ya Serikali kupitia Waziri Ngeleja kutangaza rasmi kumaliza kero ya wafanya kazi wa Mgodi wa Makaa ya Mawe Kiwira mkoani humo, takribani mwezi mmoja kabla ya ujio wa Rais mkoani humo, ni miongoni mwa maandalizi mazuri ya ziara hiyo. Kwa ufupi Ngeleja alichangia kwa kiwango kikubwa kuifanya ziara ya Rais Kikwete mkoani Mbeya mwaka huu kuwa ya mafanikio.

Zaidi ya wafanyakazi 500 wa Mgodi huo wa Kiwira walikuwa hawajalipwa mishahara yao ya miezi kumi na moja mfululizo kuanzia mwaka jana hadi Oktoba mwaka huu.
Hii ilikuwa kero namba moja na kubwa zaidi kwa wakazi wa mkoa huo kwa msingi kwamba iliathiri familia nyingine nyingi zaidi ya hizo za wafanyakazi wenyewe. 

Wafanyakazi walikata tama; hususani pale walipobaini kuwa wasaidizi wa Rais waliopo mkoani humo hawakuwa na msaada kwao, lakini baadaye walipata matumaini kutoka kwa mbunge wao, Kamati ya Rais kuhusu Madini iliyoongozwa na Mzee Iddi Simba, Kamati ya Kudumu ya Bunge ya Nishati na Madini inayoongozwa na William Shelukindo. Wote hao waliamua kulibeba tatizo hilo.

Matumani ya wafanyakazi wale yaliongezeka zaidi baada ya Waziri mwenye dhamana, William Ngeleja kuanzisha mawasiliano ya moja kwa moja na wafanyakazi hao kupitia mbunge wao na viongozi wa chama chao cha wafanyakazi.

Ukweli huo unathibitishwa na Mwenyekiti wa Chama cha Wafanyakazi Migodini (TAMICO), tawi la mgodini hapo, Daniel Kibona ambaye anasema Ngeleja alikuwa akiwasiliana nao kwa simu moja kwa moja, na hata walipomtumia ujumbe mfupi wa simu aliwajibu na kuwapigia.
Akizungumzia uamuzi huo wa Serikali, Waziri Ngeleja alibainisha kwamba haukuwa uungwana kupuuza hali iliyokuwa ikiwakabili wafanyakazi wale, ikizingatiwa kwamba ni binadamu na wameonyesha uzalendo wa kweli kulinda mali za taifa pamoja na kutolipwa stahili zao.

Anasema ya kuwa kama binadamu yeyote, hali ile ilimgusa na ilikuwa ikimuuma na ndiyo maana muda wote alikuwa na nafasi pale Mbunge wa Kyela, Dk Harrison Mwakyembe alipomfuata kuhusiana na suala la Kiwira, na kufanya mawasiliano na viongozi wa wafanyakazi mara kwa mara kuwaeleza maendeleo ya tatizo lao.

Furaha kutokana na hatua hiyo ya Serikali siku ile haikuishia kwa wafanyakazi wenyewe ambao waliyasukuma magari ya Waziri Ngeleja na mbunge wao kwa takribani Kilomita moja. La hasha, ilisambaa hadi kwenye wilaya za Kyela na Rungwe siku hiyo hiyo.

Mfanyabiashara mmoja wa mjini Kyela alisikika akisema: “Serikali sasa imefanya akili, hawa jamaa wakilipwa breki ya kwanza Kasumulu. Kwa taabu walizopata watakimbilia kujenga tu, tutauza sana mabati na sementi.”

Mchango wa ufumbuzi wa tatizo la wafanyakazi wa Kiwira katika ziara ya Rais Kikwete mwezi uliopita inathibitishwa na Ngeleja mwenyewe pale, wakati akiongea na baadhi ya waandishi wa habari katika mazungumzo yasiyo rasmi, alipoeleza kushangazwa na jinsi wananchi mkoani humo walivyoonyesha furaha yao kwa uamuzi ule, na kwamba kila aliyekutana naye alimshukuru kwa uamuzi ule.
Pamoja na kutatuliwa kwa suala hilo la wafanyakazi wa Kiwira ambao wameahidiwa ajira zao kuendelea na mishahara sasa kulipwa pasipo kukosa, Waziri Ngeleja alikuja na neema ya miradi ya umeme ukiwemo ule wa Ilembo uliokwama kwa miaka kadhaa sasa.

Miradi hiyo ya umeme imeanza kutekelezwa na takribani katika kila wilaya za mkoa huo imeguswa, na hata alipohojiwa kutoa uthibitisho wake kuhusu hatua hiyo ya Waziri, Meneja wa TANESCO Mkoa wa Mbeya alithibitisha kwamba fedha tayari zimewasili mkoani na kazi zinaendelea.

Wakati hayo yakiendelea kwa Wizara ya Nishati na Madini kushughulikia kero hizo, nayo Wizara ya Maji na Umwagiliaji inaendelea na mikakati yake kuwaondolea wananchi kero ya maji, mikakati ambayo ilikuwa inaelezwa kwa ufasaha na Waziri wake, Profesa Mark Mwandosya katika mikutano yote ya Rais Kikwete akiwa ziarani mkoani humo.

Hali hii ni tofauti na ilivyokuwa wakati wa ziara ya Rais Kikwete mkoani humo mwaka jana ambapo badala ya viongozi kutoa nafasi kwa wafanyakazi wa Mgodi wa Kiwira kueleza kero yao, walinyimwa nafasi hiyo na hata wale walionyanyua mabango waliondolewa kwenye mkutano na dola.

Kasoro nyingine ya mwaka jana ni kumpitisha Rais katikati ya wananchi pale Mwanjelwa ambao bado walikuwa na majonzi ya hasara kubwa iliyotokana na kuungua kwa soko ambapo busara ndogo sana ilihitajika, nayo ni ratiba ya Rais kuanzia pale kwa kuwapa pole na kisha kulikabidhi Jiji la Mbeya hundi ya Shilingi bilioni 13 zilizotolewa na Benki ya CRDB kwa ajili ya ujenzi wa soko jipya la Mwanjelwa.

Hapana shaka kwamba iwapo hilo lingefanyika, Rais angekuwa shujaa na gari lake lingesukumwa kama ilivyokuwa kwa Ngeleja pale Kiwira kama (kwa mfano) angesema maneno yafuatayo:

“Ndugu wananchi, kwanza kabisa napenda kuwapa pole kwa ajali mbaya ya moto ulioteketeza soko lenu pamoja na mali nyingi. Najua mmepata hasara kubwa sana; kwani mitaji yenu imeteketea hapa, sikuweza kuja mara moja lakini nilituma wasaidizi wangu. Lisingekuwa jambo jema kuja mikono, sasa leo nimekuja rasmi kuwapa pole nikiwa kifua mbele. Leo nitawakabidhi viongozi wenu wa Jiji la Mbeya hundi ya Shilingi bilioni tatu kwa ajili ya ujenzi wa soko jipya la Mwanjelwa.”

Angewamaliza kabisa kama angemalizia hotuba hiyo kwa kusema hivi: “Lakini nitoe tahadhari kwa viongozi wa jiji na mkoa, sitakuwa na huruma na mtu yeye yote atakayefuja fedha hizi za ujenzi wa soko hili, na vile vile ninaagiza kwamba wakati wa ugawaji maeneo ya biashara watu wa kwanza wawe ni wafanyabiashara wote waliokuwepo hapa ambao ndio waathirika wakubwa wa moto ule, kinyume cha hapo asiwepo wa kunilaumu kwa hatua nitakazochukua. Ujanja ujanja wa kugawana wenyewe pale ofisini na kisha mje kuwapangisha ndugu zenu sitokubaliana nao.”

Hebu piga picha ya hali ambayo ingekuwepo siku hiyo pale Mwanjelwa kama Rasis Kikwete angeyatamka maneno hayo. Ni nani angejitokeza kumdhihaki Rais pale?
Jibu ni hakuna.

Fundisho hapa kwa wasaidizi wa Rais mikoani ni kwamba maandalizi mazuri na sahihi ya ziara za Rais ni kuondoa kero za wananchi zisizo na ulazima, na si kutumia nguvu za dola kudhibiti sauti ya umma.


