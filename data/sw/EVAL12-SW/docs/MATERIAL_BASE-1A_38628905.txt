
Tufanye kama Toyota May 30, 2012

Katika kutafakari gharama za kutoa huduma bora za elimu na afya kwa ajili ya watoto wetu (ndiyo kusema Taifa letu) ziko njia nyingi tunazoweza kutumia kuhakikisha tunapata fedha hizo, na baadhi yake nilizijadili kidogo katika makala yangu ya wiki jana.
Msomaji mmoja ameniandikia akitoa mapendekezo yake kuhusu gharama ambazo tunaweza kuzipunguza na fedha zitakazookolewa zikawekezwa katika elimu na afya ya watoto wa Taifa letu. Anasema kwamba tunaweza tukapunguza gharama zinazosababishwa na miundo ya utawala wa nchi wenye mawaziri wapatao 40, wakuu wa mikoa 26, wakuu wa wilaya takriban 130 na kila aina ya maofisa ambao haijulikani vyema wanafanya nini.
Aidha haoni sababu ya kuwa na balozi zote zilizoko ughaibuni. Anasema amewaangalia mabalozi wa Kiafrika walioko Dar es Salaam, na akajiuliza ni kazi gani hasa wanafanya zaidi ya kuhudhuria hafla za pombe na kubadilishana taarifa zilizomo katika mtandao wa jana. Msomaji huyo anasema kwamba tunavyowaona mabalozi wa Kiafrika ndivyo na mabalozi wetu walivyo huko nje, na gharama za kuwaweka huko zingeweza kupunguzwa sana.
Ujuzi wangu kuhusu majukumu ya mabalozi wetu ni mdogo mno kiasi kwamba siwezi kusema ndiyo au la. Ninalojua ni kwamba kwa ujumla utawala wetu ni mnono mno.
Mawaziri, naibu mawaziri; makatibu wakuu, naibu makatibu wakuu; wakurugenzi, naibu wakurugenzi; wakuu wa mikoa, wakuu wa wilaya; ma-Ras, ma- DED na kadhalika…ni wengi mno, na hakuna ushahidi kwamba wingi huo unaendana na tija katika kazi zao. 
Inabidi tujiulize iwapo maofisa wote hawa tunaendelea kuwa nao kwa sababu tumeridhika kwamba tunawahitaji, au ni kwa sababu tu tumekuwa nao na hivyo ndivyo tulivyozoea. Tumewahi kuarifiwa kuhusu ‘marekebisho’ ya utumishi wa umma, lakini inavyoelekea ‘marekebisho’ hayo hayahusu upunguzaji wa gharama za uendeshaji.
Kinachoonekana dhahiri ni kwamba matumizi ya anasa (conspicuous consumption) yanazidi kuongezeka kupitia magari ya anasa, safari za ndege za madaraja ya juu na posho kubwa kubwa. Ni wazi kwamba watawala wetu hawaishi wala hawatendi kama wawakilishi wa watu masikini, na kelele zote zinazopigwa kutoka sehemu mbali mbali ni sawa na bure. (Ni kwa nini inakuwa hivi, tutapata wasaa wa kujadili.)
Hivi sasa dunia inakabiliwa na zahama ya kiuchumi iliyosababishwa na kusambaratika kwa mifumo ya fedha na mitaji duniani. Mabepari wakubwa duniani wanalalama, wakitapatapa kutafuta njia za kujikwamua. Makampuni makubwa kama Lehman Brothers, AIG na majabali wa kutengeneza magari wa Motown (Detroit) wamepata mfadhaiko ambao hawajawahi kuushuhudia kwa takriban karne moja. Hata Toyota, ambayo kwa miaka 70 haijawahi kujua neno ‘hasara,’ hivi sasa iko hoi bin taaban.
Katika mfadhaiko huo makampuni hayo yamelazimika kujirudi na kuchunguza mienendo yake, ikiwa ni pamoja na kupunguza wafanyakazi, kufunga baadhi ya shughuli zinazoingiza hasara, na kufuta marupurupu ya mabosi wake.
Tungelinganisha shughuli za utawala wetu na zile za makampuni haya labda tungegundua kwamba utawala wetu unaendesha shughuli zake kwa hasara kubwa, na kwamba hakuna tija inayozalishwa inayoweza kulingana na uwekezaji tuliouruhusu katika anasa za watawala wetu. Tungefuata mifano ya wakubwa wa makampuni ya Marekani na kwingineko, tungekwisha kufunga baadhi ya shughuli zisizo na tija katika utawala wetu na kupunguza kwa asilimia kubwa idadi ya watendaji (na marupupurupu yao) ndani ya miundo ya utawala. 
Kimsingi haya yanatokea kwa sababu hatujali vya kutosha na wala haijatokea nguvu ya kutufanya tulazimike kujali hivyo. Wakati ukifika na ikawapo nguvu ya aina hiyo, watawala watajikuta wakibadilika, na taratibu wataanza kuchukua sura ya viongozi, kwa sababu watakuwa wanalazimika kufanya mambo ambayo yanatakiwa kufanywa na viongozi, na si watawala. Hatimaye ni wananchi, na ni wao pekee, wanaoweza kutuondoa kutoka hali ya kuwa na watawala hasi, na angalau, tukaanza kupata viongozi.
Ukifika wakati huo, au ukikaribia, watajitokeza viongozi wa kweli, ambao, hata kama watakuwa wametokana na watawala wa zamani, wataongozwa na utashi wa kutenda tofauti na watawala wenzao waliowatangulia, hata kama walikuwa nao, kwa kutambua tu kwamba hisia za wananchi sasa zinataka mapinduzi ya kweli katika maisha yao, na si katika maneno ya wanasiasa laghai.
Hii inawezekana, na ni kwa sababu inawezekana ndiyo maana wananchi wamekuwa kila mara wakiwapa watawala wao kandarasi mpya ya maisha (new lease of life,) kila mara wakitaraji kwamba watawala wameweza kusoma ishara za nyakati, na kwamba safari hii (Mrema, 1995; Kikwete, 2005) mambo yatakuwa tofauti, na mazuri.
Wote hawa wawili ni matunda ya taharuki na mirindimo ya kisiasa iliyoashiria zama mpya na kuibua matarajio mapya yaliyowazidi wenyewe kimo. Mwaka 1995 Mrema alidhihirisha kwamba hakuwa na uwezo wa kuzisoma vyema ishara hizo, na hatima yake ikawa ni kutangatanga toka chama hadi kingine; sasa Kikwete anaelekea kuonyesha utashi wa kuzisoma ishara hizo ingawa anaweza akaja kukwazwa na uzito wa historia yake na “watu wake.” Hata hivyo, katika muktadha wa mjadala huu, tunaweza kupata mafunzo katika historia hiyo ya Kikwete niliyoigusia, na tukajaribu kuona ni vipi tunaweza kuyatumia mafunzo hayo kutatua baadhi ya matatizo yetu. Kila wingu linao utepe mweupe, husema Waingereza, nami naamini kwamba hata ndani ya mambo ya hovyo tunaweza kung’amua machache ya kutusaidia.
Katika kinyang’anyiro cha kumpata Rais wa Jamhuri, mwaka 2005, ni dhahiri kwamba chama-tawala kiliweza kukusanya fedha nyingi sana kutoka vyanzo mbali mbali, mpaka watu wengine wakaliona hilo kama aina ya kufuru kwani zilizidi viwango. Baadhi ya fedha hizo zilikusanywa kutoka kwa Wa tanzania “wafanya-biashara” waliokuwa wamedhamiria kuonyesha “imani” yao kwa mgombea wa chama hicho. (Aidha, zipo taarifa zisizothibitishwa kwamba sehemu ya fedha hizo ilitokana na kashfa za ufisadi zinazojadiliwa leo).
Kwa zile fedha zilizokusanywa kutoka kwa “wafanya-biashara” hao, hamasa kubwa ya kuchangia mfuko wa kampeni ya chama-tawala ilitokana na ukweli kwamba kila mtu alijua nani angekuwa rais tangu mwanzo wa kampeni baina ya vyama. (Haikuwa hivyo mwaka 1995, na ndiyo maana Mkapa na Mrema wakagawana “wafadhili” walioona busara ya kuwekeza huku na kule.) Hata kama tunaelewa kwamba wengi wa waliochangia walifanya hivyo kwa kutaka kuonekana kama wa manufaa machoni mwa wakuu wa chama-tawala na mtu ambaye hatimaye angekuwa rais, ukweli ni kwamba unafiki huo ulizaa msukumo mkubwa, fedha zikapatikana kwa mabilioni na fulana, kofia, khanga, vitenge vikawa vinatawanywa kama njugu, na fedha taslimu zikawa zinatembea kama zisizokuwa na mwenyewe.
Sasa, kama hivyo ndivyo ilivyokuwa, ni kwa nini tusijaribu kurudia zoezi kama hilo, lakini kwa madhumuni ya kukusanya mabilioni ya shilingi kwa ajili ya kupambana na maadui wa kweli, ujinga na maradhi, badala ya maadui bandia, akina CUF, CHADEMA, TLP au NCCR-Mageuzi?
Kama mwaka 2005 hao “wafanya-biashara” walitaka kuonekana wema mbele ya watawala na mtawala mtarajiwa, ni kwa nini wasitake kuendelea kuonekana wema mbele ya watawala wale wale na yule ‘mtarajiwa’ wa wakati ule, ambaye sasa ndiye mtawala mkuu?
Na kama watawala walikusanya fedha hizo kwa kuwa walitaka kuendelea kuwa madarakani, na ‘mtarajiwa’ alitaka kuingia madarakani, ni kwa nini wote hawa wasitumie mbinu zile zile za ukusanyaji wa mabilioni kutoka kwa watu wale waliowachangia mwaka 2005, ila tu safari hii kwa nia njema ya kubadilisha kabisa hali ya maisha ya wananchi?
Itaendelea.


