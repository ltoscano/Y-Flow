
Kibagare FC yatwaa ubingwa wa taji la Overcome Through Sports
NAIROBI Na PATRICK KILAVUKA
BAADA ya kushiriki ligi ya mkoa wa Nairobi na kuboresha matokeo ambayo yaliipelekea kusalia kwenye kipute hicho mwakani,Kibagare Girls,Kangemi juzi ilitwaa kombe la Overcome Through Sports.
Dimba hilo liliandaliwa kama jukwaa la kuhamasishia mtoto wa kike jinsi ya kukabiliana na changamoto za kiafya,kukuza vipawa na ushauri nasaha.
Shindano hilo liliandaliwa katika uga wa Kihumbuini,Kangemi na niliwaleta pamoja washikadau wa masuala ya kispoti wa timu andalizi ya Kibagare, wale wa SPG(Sanitary Pads For Girls) ambao hutoa sodo kwa wasichana na wakfu wa ushauri nasaha wa The Haniel Foundation Counselling And Psychosocial na Real Factor chini ya mkurugenzi wake Haniel Njeru. 
“Hii ni mwanzo tu wa vipute kama hivi kwani, tunawajibu wa kuwahamasisha mabinti kuhusu masuala ambayo yalikuwa changamoto kwao katika kukuza vipawa na kujiendeleza,” wasema wadau.
Hata hivyo, timu hii, ndio iliibuka mshindi baada ya kuinyuka Victoria Queens magoli 3-0.Mabao hayo yalifungwa na Getrude Lovega(2) na Winnie Ngugi.Timu zingine ambazo zilishiriki zilikuwa Zion na Kikwetu.
Kando na kipute hicho,ilishiriki kile cha Tim Wayonyi na kuwajibika kusalimu amri katika nusu fainali baada ya kukomolewa na West Girls matuta 4-2 baada ya sare ya 1-1 katika muda wa kawaida.
Isitoshe, ilijitoma katika kipute cha Mashujaa ambacho kiliandaliwa uga wa Reli, Nairobi na kufika fainali ijapokuwa ilibanduliwa na Karasani .


