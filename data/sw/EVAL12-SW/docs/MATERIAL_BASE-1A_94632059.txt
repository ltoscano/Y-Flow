
Waungana kusukuma serikali kufanya kazi
MADIWANI zaidi ya 40 waliong’olewa mamlakani wameungana kuhakikisha serikali ya Laikipia imetimiza ahadi zake za miradi ya maendeleo kwa wakazi.
Ushirika huo uliundwa mwishoni mwa wiki kwenye mkutano wao mjini Nyahururu.
Akizungumza baada ya mkutano huo mwenyekiti wao Bw. Martin Ngunjiri alisema wameamua kuungana ili kumsukuma Gavana Joshua Irungu na naibu wake kutimiza ahadi zao kwa wakazi.
Bw Ngunjiri alitaja baadhi ya matatizo ya kaunti hiyo kuwa barabara mbovu Nyahururu, ukosefu wa mitaro ya kupitisha maji chafu mjini Nanyuki na hali mbaya ya kituo cha mabasi mjini humo. 
Alisema kuwa kaunti hiyo ina rasilimali za kutosha kwa hivyo viongozi waliochaguliwa hawana sababu ya kutoanzisha miradi ya maendeleo.
Aliyekuwa diwani wa Wodi ya Merwa, Bw Munyeri Mutito, aliitaka serikali ya kaunti hiyo ijiandae kulisha watoto shule zikifunguliwa akisema asilimia 10 ya mashamba ya mahindi yameathiriwa na ugonjwa na mengine kuharibiwa na ndovu.
“Tunaomba serikali ya Kaunti ya Laikipia ijiandae kuwapa watoto chakula muhula ujao kwa sababu hakutakuwa na chakula cha kutosha. Mashamba ya mahindi yamevamiwa na ndovu na pia ugonjwa wa mahindi,” akasema. 
Alitaja baadhi ya maeneo yaliyoathiriwa kuwa Marmanet, Gatundia, Lemunga na Rumuriti.
Na STEVE NJUGUNA


