Vijana watakiwa kuchangamkia fursa

Imeandikwa na Raymond Mihayo, Kahama

Imechapishwa: 31 Oktoba 2016

WANANCHI wa wilaya ya Kahama mkoa wa Shinyanga hususan vijana wametakiwa kuchangamkia fursa za kibiashara ambazo zitajitokeza wakati wa ujenzi wa bomba la mafuta kutoka Hoima, Uganda kwenda Bandari ya Tanga litakapopita katika wilaya hiyo.

Mkuu wa Wilaya ya Kahama, Fadhili Nkurlu ameyasema hayo wakati akizungumza na Madiwani wa Halmashauri ya Msalala katika kikao maalumu cha Baraza la Madiwani kilichofanyika mwishoni mwa wiki iliyopita.
Nkurlu amesema bomba la mafuta litakalojengwa, litapita katika wilaya ya Kahama na hivyo kuwataka vijana kuchangamkia fursa ambazo zinaweza kutokea wakati wa ujenzi huo ukiendelea. 
Amesema katika mji huo kuna baadhi ya vijana ambao hawana kazi za kufanya na kuwataka pindi ujenzi wa bomba hilo utakapoanza, wajitokeze kuomba ajira hali ambayo itachangia kupungua wimbi la vijana walio mitaani kupata kazi.
Nkurlu amesema katika ujenzi wa bomba hilo la mafuta wanategemea kuwepo kwa zaidi ya ajira 1,000 kwa wakazi wa mji huo, hali ambayo inaweza kukuza uchumi wa wilaya kwa kasi. 
Amewataka vijana kuunda vikundi ambavyo ndio vitakuwa chanzo kikubwa ambacho kitachangia katika kuharakisha ajira kutoka kwa wawekezaji hao wa ujenzi wa bomba hilo la mafuta ambalo linatarajiwa ujenzi wake kuanza hivi karibuni.
Mkuu huyo wa Wilaya pia amewaasa madiwani wa halmashauri hiyo kuacha kufanya kazi kisiasa zaidi, bali wawe kwa ajili ya kuwatumikia wananchi waliowachagua katika shughuli mbalimbali za kimaendeleo katika kata zao.


