Wizara yasisitiza ubora wa filamu

Imeandikwa na John Nditi, Morogoro

Imechapishwa: 20 Septemba 2016

WIZARA ya Habari, Utamaduni, Sanaa na Michezo imewataka watengenezaji wa filamu nchini kuendelea kutengeneza filamu zinazozingatia ubora na zenye msukumo kwa jamii. 

Aidha watengenezaji hao wametakiwa kuhakikisha filamu zao zinasisitiza maendeleo ya kijamii na kiuchumi huku zikiepuka utenganishi na upotofu kwa aina yoyote.
Hayo yalisemwa na Naibu Waziri wa wizara hiyo, Anastazia Wambura mjini Morogoro alipozindua filamu ya ‘Akasome’ iliyotengenezwa na kikundi cha wasanii cha Swahili filamu cha Manispaa ya Morogoro.
Hivyo alisema Wizara pamoja na Bodi ya Filamu nchini zitaendelea kupambana na maharamia wa filamu nchini ili kuwawezesha wasanii wenye kazi zao kunufaika na matunda ya jasho lao. 
Naibu Waziri huyo pia alisemaTanzania ni miongoni mwa nchi za Afrika ambayo inaajiri asilimia kubwa ya wananchi wake kupitia tasnia ya filamu.
Hivyo alisema kupitia tasnia hiyo- Tanzania imejitangaza na pia kutangaza utamaduni wake wa kuvutia ikiwemo lugha ya Kiswahili. 
“Natambua Kampuni ya Swahili Filamu imekuwa bega kwa bega na Bodi ya Filamu na kupitia ushirika wenu huo mliwezesha mafunzo ya upigaji picha za filamu kwa wapiga picha 11 na mpango wa Kliniki ya Filamu Tanzania,” alisema Wambura.
Hivyo alisema mpango huo ni muhimu ukasambazwa katika mikoa mingine, wakati serikali itaendelea kutoa ushirikiano katika mipango ya aina hiyo ili kuinua tasnia ya filamu nchini.
Naibu Waziri huyo alisema licha ya kupambana na maharamia wa kazi za sanaa Wizara kwa kushirikiana na Bodi ya Filamu nchini itaangalia njia sahihi ya kutambuliwa vibanda vinavyouza kazi za wasanii kwa lengo la kulinda maslahi ya pande zote mbili.
Naye Katibu Mtendaji wa Bodi ya Filamu Tanzania, Joyce Fisoo, alisema licha ya Tanzania kuwa nchi ya pili kwa kuwa na filamu nyingi ikitanguliwa na Nigeria lakini ubora wa filamu hizo ni wa kiwango cha chini.


