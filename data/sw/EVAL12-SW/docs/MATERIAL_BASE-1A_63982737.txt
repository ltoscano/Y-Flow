
Hafla za michezo zimekosa utovu wa maadili
KAMA kuna kitu kimekuwa na historia ya kuunganisha jamii, nchi, mataifa na dunia ni michezo; iwe ni soka, miereka, riadha, masumbwi, raga na kadhalika. Tokea jadi, jamii mbali mbali zimekuwa zikijihusisha na michezo kama njia moja ya kujiburudisha au kushindana.
Katika dunia ya sasa, michezo imechukua nafasi kubwa huku nchi nyingi zikiwekeza zaidi. Kwa mfano, Kenya imejilimbikizia sifa sufufu kutokana na riadha huku mchezo wa raga pia ukiipa sifa si haba.
Mchezo huu umepata umaarufu mkubwa hapa nchini hasa miongoni mwa vijana.
Hata hivyo, mchezo huu unapakwa tope kupitia ukosefu wa maadili kupindukia miongoni mwa baadhi ya mashabiki wake. Ukosefu wa maadili ya kiutu na kijamii miongoni mwao, unahatarisha ufanisi wa mchezo huu. Imeripotiwa kuwa wakati wa mchezo huo wa masaku 7s Kaunti ya Machakos, kanuni zote za maadili ya kijamii ziliwekwa kando na kundi kubwa kujihusisha na maovu yasiyosemeka.
Maovu hayo yamesemwa, kuchapishwa na kujadiliwa hasa katika mitandao ya kijamii. Tunapongeza mashabiki wa soka nchini na duniani kwa jumla kwani wamedumisha hadhi ya mchezo huo.
Unaweza kuhudhuria soka na familia yako bila wasiwasi kwani mashabiki wake wamekuwa waadilifu ikilinganishwa na raga. Wakati mwenyekiti wa Nacada John Mututho analinganisha masaku 7s na sodoma na gomora, jamii inapaswa kuhuzunika kwani Mwenyezi Mungu alipochukizwa na utovu wa maadili na walioishi humo, aliwaangamiza kwa moto.
Wakati mchezo kama huo ulipoandaliwa mjini Nakuru miezi kadhaa iliyopita, wenyeji walibaki vinywa wazi kutokana na jinsi mashabiki walioshiriki walivyonajisi mji. Kuna haja ya wizara ya michezo kuweka kanuni mpya za kushiri michezo.
Nani wa kulaumiwa kutokana na maovu haya ya kuchukiza? Mazingira ya kuvutia maovu ndiyo ya kulaumiwa zaidi kwani bila ya kuwa na shamba, mbegu yoyote haiwezi kuota.
Ingawa ni lazima tukumbatie mabadiliko ya kijamii, kuna haja ya kudhibiti maovu ili kuwa na jamii adilifu. Hata kama si kupitia kwa maandishi, ni wazi kuwa kuna hatari kwa yeyote kushiriki mapenzi kiholela, mtu aliye chini ya umri unaostahili kupiga mtindi, au mwanamke kutembea nusu uchi.
Mambo haya yanapooneka kwenye hafla yoyote ile, inatamausha kiasi kuwa baadhi ya watu wataepuka michezo kwa kuhofia fedheha. Tunaupenda mchezo wa raga nchini ila twataka maadili yadumishwe.
mainamohammed@gmail.com 


