
Mkia wa ndege sasa wapatikana
Na AFP
JAKARTA, Indonesia INDONESIA Jumatano ilisema ilipata mkia wa ndege ya AirAsia 8501 ambayo ilizama baharini baada ya kuanguka wiki jana.
Nchi hiyo ilisema ilikuwa karibu kupata kifaa muhimu cha ndege hiyo kitakachoisaidia kujua kilichosababisha ajali hiyo siku kumi zilizopita.
Msimamizi wa juhudi za kutafuta na kuokoa Bambang Soelistyo alisema ana uhakika kwamba kifaa hicho kitapatikana baada ya kuona picha za mabaki ya ndege hiyo chini ya maji. Nembo ya kampuni ya ndege hiyo ilikuwa ikionekana katika picha hizo. 
Rekoda za mtambo huo wa kunakili habari za ndege huwa ziko katika mkia wa ndege na husaidia kupata habari kuhusiana na sababu za ajali.
“Tumeweza kwa ufanisi mkubwa kupata sehemu ya ndege hiyo na hilo limekuwa lengo letu. Sehemu ya mkia ya ndege imepatikana,” Soelistyo aliambia wanahabari Jakarta.
Ndege hiyo ilitoweka katika mitambo ya rada wakati wa ngurumo na radi na upepo mkali Desemba 28, 2014 wakati ilikuwa ikipepea kutoka Jiji la Surabaya, Indonesia, kuelekea Singapore ikiwa na abiria 162, wengi wakiwa raia wa Indonesia.
Ingawa sehemu ya ndege hiyo imeweza kupatikana kwa usaidizi wa mataifa mengine, juhudi za kuitafuta zimetatizika kwa sababu ya hali mbaya ya hewa. Kufikia sasa miili 39 imepatikana, yote ilikuwa imeelea majini katika bahari.
Viongozi wa juhudi za kutafuta walisema sehemu tano kubwa za ndege zilikuwa zimeonekana ila sehemu zenyewe hazikuwa zimetambulishwa.


