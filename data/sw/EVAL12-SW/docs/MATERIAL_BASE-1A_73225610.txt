
Walaji vyakula vya viwandani walindwe

Imeandikwa na Basil

Imechapishwa: 09 Oktoba 2016

HABARI kubwa katika gazeti hili, toleo la jana ilihusiana na tahadhari ya usalama wa chakula, hasa unga wa sembe na dona, ikielezwa si salama.

Habari hiyo ilitokana na utafiti uliofanyika katika mashine kadhaa za kusaga nafaka huko Tandale, katika Manispaa ya Kinondoni ilikobainika uandaaji wake hauzingatii masharti wakati wa kusaga mahindi ili kupata unga huo ama wa sembe au dona.
Miongoni mwa masharti ambayo hayazingatiwi ni kuyaingiza katika mashine moja kwa moja na kuyasaga bila kuyaosha kwa kiwango kinachotakiwa, hivyo kuwaweka walaji katika hatari ya kupata magonjwa kutokana na uchafu unaoanzia shambani hadi katika maghala ya kuhifadhia nafaka hizo.
Lakini kibaya zaidi ni kutoondoa dawa za kutunzia nafaka hizo, ambazo ni kemikali hatari zinazotengeneza sumu. Madhara ya afya kwa walaji yanayotokana na wasagishaji kutochukua tahadhari, yamethibitishwa na wataalamu kutoka Bodi ya Nafaka na pia Mamlaka ya Chakula na Dawa Tanzania (TFDA) na kuonya kuwa, masharti yasipozingatiwa yanaweza kuwa na athari kwa walaji.
Kwa ujumla, imeelezwa kwamba usagaji wa mahindi usiozingatia viwango unaweza kuwa na sumu kuvu inayoweza kusababisha kansa ya ini, kudumaza ukuaji wa mtoto, kushusha kinga ya mwili na hasa katika unga wa dona.
Kwa mujibu wa wataalamu sumu kuvu ni jamii ya fangasi ambayo hutokea kwenye nafaka na hudhuru binadamu pale anapokula nafaka hiyo na kwa bahati mbaya ni kwamba, sumu hii haiwezi kuondoka kwa chakula kupikwa.
Kimsingi, habari hii si ya kubeza hata kidogo, kwani kama kweli wasagishaji wa nafaka wanapuuza masharti ya uandaaji na kujali kujaza viroba ili kwenda kutafuta faida sokoni, hakika watakuwa wanawaandalia mauti Wa tanzania walio wengi. 
Ndiyo, hakuna ubishi kwamba wakazi wengi wa mijini, mathalani Dar es Salaam, hutumia zaidi vyakula vya aina hii vinavyopatikana kwa wingi sokoni na madukani.
Mfumo wa maisha ya kila siku ya kukimbizana na muda yanachangia wakazi hao kutokuwa na muda wa kuandaa chakula katika mazingira wanayoyapenda, hivyo kwa sehemu kubwa kujikuta wakilazimika kununua vilivyo tayari kutumika.
Kama ukweli ndio huu, tunadhani mamlaka husika zinapaswa kuelekeza nguvu katika kutoa elimu kwa wasagishaji wa nafaka na aina nyingine za vyakula ili waweze kuviandaa katika mazingira yaliyo salama kwa lengo la kumlinda mlaji.
Tujiulize, kutakuwa na faida gani ya kumpa mlaji chakula kisicho na ubora, kitakachomuathiri na kukatisha uhai au kuathiri afya yake? Kwa hakika haitakuwa na maana, kwani hata wauzaji, mwisho wanaweza kukosa soko la kuuzia bidhaa zao, kwani tayari wateja wao watakuwa wameathirika kwa kiasi kikubwa na hivyo kuzipa kisogo bidhaa za aina hii.
Aidha, pamoja na juhudi za kusambaza elimu kwa wasagishaji wa nafaka, ni vyema hatua zichukuliwe kuhakikisha ukaguzi wa mara kwa mara unafanyika katika viwanda husika vya usagishaji na usindikaji vyakula, lakini pia hatua za kitaasisi na kiserikali ni muhimu kama vile kupima unga unaosindikwa viwandani.
Na ikiwezekana, isiishie kwenye unga pekee, bali ubora wa vyakula vyote vya viwandani utazamwe kwa jicho la karibu. Kwa hatua hizo, Wa tanzania wanaweza kuwa na uhakika wa usalama wa afya zao kupitia vyakula.


