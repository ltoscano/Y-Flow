Mbona wanawake wanajiumbua kwa kujichubua?

URAIBU wa kujichubua ngozi miongoni mwa wanawake umeibua hisia tofauti miongoni mwa watu na hata kujadiliwa kwa kina katika mitandao ya kijamii.
Mtindo huu umeshika kasi kiasi cha wanawake wa Kenya kujizolea sifa ya aina yake katika vyombo vya habari vya kimataifa kupitia kurasa zao za mitandao ya Facebook na Twitter.
Hii ni kutokana na hatua ya binti mmoja kueleza bila kupepesa kope alivyotumia kiasi cha Sh50 milioni ili kubadilisha rangi ya ngozi yake kuwa nyeupe. Kisa hiki kilivutia mjadala mkali katika mitandao ya kijamii. Kupitia kwa mada `kile ambacho Sh50 milioni zinaweza kufanya' watu walielezea mambo mbalimbali ambayo wangeweza kufanikisha kwa kutumia kiasi hicho cha fedha kilichotumiwa na mwanamke huyo kujichubua ngozi.
Uraibu huu wa kujichubua ngozi almaarufu `kuondoa tint' kama unavyofahamika kwa njia ya mzaha kutokana na agizo la kuondoa vioo vya rangi katika magari ya umma, umetia fora miongoni mwa wanawake katika siku za hivi karibuni.
Kulingana na chapisho la Daily Mail wiki iliyopita, wanawake wa Kenya hasa walio na uwezo wa wastan wa kifedha wanajaribu mbinu zozote zile ili kubadilisha rangi ya ngozi zao kuwa za hudhurungi. Japo tabia hii si mpya, sifa zake zimeenea kama moto nyikani pengine kutokana na maendeleo ya kiteknolojia ya habari na mawasiliano pamoja na utandawazi katika ulimwengu wa sasa.
Jambo la kushangaza zaidi ni kwamba baadhi za kemikali zinazotumiwa na binti hawa wa Kiafrika, zinapaswa kupakwa kwenye ngozi lakini wao wanastahabu kuzimeza ndiposa eti ziwe na athari zaidi. Iwapo hilo si la kutisha, sijui lipi jingine.
Uraibu huu hasa umechangiwa na dhana kwamba kina dada walio na ngozi ya rangi nyeupe wana mvuto zaidi. Lakini swali linalosalia, ni je wakisha badilisha rangi ya ngozi halafu iweje? Je, thamani ya mwanamke imepunguzwa hadi kiwango cha rangi ya ngozi yake? Katika karne hii ambapo ingefikiriwa kwamba Mwafrika amepevuka na kufahamu kwamba rangi ya ngozi yake si kigezo cha thamani au hadhi yake, habari hizi ni za kutamausha si haba. Mtindo huu unawasawiri Waafrika na hasa wanawake vibaya kama wasiojithamini na wasio na imani na nafsi zao jinsi zilivyo.
Iwapo ngozi nyeupe ina mvuto au la ni suala la mjadala.
Lakini sharti Waafrika na hasa wanawake kujikomboa kutoka utumwa wa rangi ya ngozi.
Kuna cha mno zaidi kuhusu urembo halisi wa binadamu kando na rangi ya ngozi yake.
Mnwangari@ke.nationmedia.com


