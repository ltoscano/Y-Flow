
Basi la Zuberilaua wawili,
kujeruhi 44

June 2, 2014

WATU wawili akiwemo mtoto wa miezi sita wamefariki dunia papo hapo na wengine 40 kujeruhiwa baada ya basi la Zuberi kupinduka katika Kitongoji cha Tumaini kijiji cha Nkuhi, Wilayani Ikungi barabara kuu ya Singida. Kamanda wa Polisi Mkoa wa Singida, Geofrey Kamwela, alisema ajali hiyo ilitokea jana mchana wakati dereva wa basi hilo lenye namba za usajili T119 AZZ aina ya Scania lililokuwa likitoka Mwanza kwenda Dar es Salaam kujaribu kumkwepa mtembea kwa miguu aliyekuwa akikatisha barabara. Kamanda Kamwela alisema basi hilo lililokuwa likibeba abiria 60 likiendeshwa na Fadhili Kalembo (45), lilijaribu kupishana na mtembea kwa miguu huyo, aliyekuwa akitokea kushoto kwenda kulia ndipo alishindwa kulimudu na kuserereka umbali wa mita hamsini. “Waliofariki dunia ni pamoja na mwanamke mmoja ambaye hajajulikana jina lake na mtoto mdogo wa miezi sita aliyetambulika kwa jina la Sivilali Aloyce Logatio ambao miili yao imehifadhiwa katika chumba cha maiti katika Hospitali ya Mkoa wa Singida,” alisema Kamwela. Kamanda huyo alieleza kuwa uchunguzi wa awali ulibaini kuwa huenda dereva wa gari hilo ambaye pia ni mmoja wa majeruhi alikuwa na mwendo kasi uliosababisha kubabaika wakati wa kujaribu kumkwepa mtembea kwa miguu na uchunguzi zaidi unaendelea kuhusu ajali hiyo. Aliwataka watumiaji wa barabara wote wakiwemo madereva wa magari, waendesha pikipiki na watembea kwa miguu kuwa waangalifu kwa kuzingatia kanuni za usalama barabarani ili kuepusha ajali, kwani hivi karibuni gari aina ya Noah iligongwa na lori na kuuwa watu 14 katika ajali iliyotokea maeneo ya kata hiyo ya Isuna Wilaya ya Ikungi. Aliendelea kubainisha kuwa kati ya majeruhi 40, wanne hali zao ni mbaya na wamekwisha kupewa rufaa kwenda Hospitali ya KCMC mjini Moshi kwa ajili ya matibabu zaidi, wakati wengine 36 wanaendelea kupata huduma za uchunguzi na matibabu


