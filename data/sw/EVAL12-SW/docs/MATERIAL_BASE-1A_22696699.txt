
Wachumi: Ziara ya Kabila imeleta neema

Imeandikwa na Halima Mlacha

Imechapishwa: 07 Oktoba 2016

BAADHI ya wachumi nchini wameitabiria neema Tanzania baada ya Rais wa Jamhuri ya Demokrasia ya Congo (DRC), Joseph Kabila, kuihakikishia nchi hiyo kuwa mizigo yote ya DRC itapitia katika Bandari ya Dar es Salaam. Pamoja na hayo, wachumi hao wametahadharisha Serikali ya Awamu ya Tano, sasa kuanza kuwajibika ipasavyo kwa kutengeneza mazingira mazuri ya bandari hiyo, ikiwemo mifumo mbalimbali ya miundombinu ili kuweza kuvutia zaidi nchi nyingine kutumia bandari za Tanzania. 

Akizungumza na gazeti hili kwa njia ya simu Dar es Salaam jana, Mtaalamu wa Uchumi kutoka Chuo Kikuu cha Dar es Salaam (UDSM), Dk Haji Semboja, alisema ziara ya Rais Kabila ni neema kwa Tanzania endapo tu serikali kupitia taasisi zake zitajipanga vyema kuboresha zaidi huduma za bandari na maeneo mengine.
Alikiri kuwa nchi ya DRC imekuwa na ushirikiano wa muda mrefu na Tanzania na mambo mengi. Lakini, katika suala la kibiashara ni vyema Tanzania ijipange, ingawa kijiografia nchi hiyo inaitegemea zaidi Tanzania kuliko Tanzania inavyoitegemea katika suala la bandari. 
“Ziara hii imeibua mambo mazuri kwa nchi yetu, tukiyatumia vizuri uchumi wetu utapaa na sisi kuwa sehemu ya nchi zenye huduma bora za bandari. Jambo la msingi lazima tuwajibike na kutambua kuwa maendeleo ya wenzetu yanatutegemea sisi,” alisema.
Alisema DRC haihitaji pekee bandari bali inahitaji huduma nyingine kama vile mfumo mzima wa miundombinu kama vile barabara, meli, reli na Ziwa Tanganyika.
Alipongeza hatua ya Rais John Magufuli, kuanza kwa kutoa msamaha kwa mizigo ya DRC na kuiongezea muda kutoka siku 14 hadi 30 na kubainisha kuwa pamoja na kwamba itakuwa na hasara kidogo kwa serikali, lakini itawavutia zaidi wafanyabiashara wa nchi hiyo.
Kwa upande wake, Dk John Mtui ambaye naye ni Mtaalamu wa uchumi kutoka UDSM, alisema kupitia ushirikiano huo wa DRC na Tanzania, Wa tanzania watarajie mambo mengi mazuri ya kiuchumi. Hata hivyo, alisema ni wakati sasa kwa serikali ya Tanzania kuanza kuharakisha ujenzi wa reli ya kisasa ya 'standard gauge' itakayokuwa msingi na kiunganishi kikuu cha biashara baina ya nchi hizo mbili.
Alisema anatambua kuwa serikali ya Tanzania imekopa fedha kwa ajili ya ujenzi wa reli hiyo na kufafanua kuwa, deni la fedha hizo linaweza kurejeshwa na uchumi kukua kwa kasi, endapo huduma za bandari zitavutia kuliko bandari nyingine. “Zile changamoto kama vile kuchelewesha mizigo, rushwa iliyokithiri na urasimu bandarini na maeneo ya usafirishaji zikidhibitiwa, uchumi wa Tanzania unaweza kubadilika kuliko inavyotarajiwa.
Alisema takwimu zinaonesha kuwa malori mengi ya mizigo yanasafirisha mizigo hiyo kwenda na kutoka DRC, hivyo kukamilika kwa reli hiyo, kutapunguza gharama kwa nchi hiyo na nyingine za jirani na hivyo kuvutiwa zaidi kuitumia bandari ya Tanzania.
Mchumi kutoka UDSM, Dk Jehovanes Aikael, alisema kwa sasa Tanzania inatakiwa itambue kuwa zipo bandari nyingi zinazoipatia bandari ya Tanzania ushindani kama vile Afrika Kusini, Kenya na Msumbiji hivyo ni wajibu kuhakikisha inatengeneza mazingira mazuri ya kuvutia nchi nyingine kuitumia Bandari ya Dar es Salaam.
Alisema kuwa kwa sasa ni mapema kutabiri hali ya kiuchumi itakavyokuwa baada ya ahadi ya DRC kutumia zaidi bandari ya Tanzania ingawa alisisitiza kuwa endapo ahadi hiyo itatimizwa na mazingira ya bandari hiyo kuboreshwa zaidi, uchumi wa Tanzania utabadilika.
Katika ziara ya Rais Kabila iliyomalizika juzi, aliihakikishia Tanzania kuwa nchi yake itaendelea kuitumia bandari ya Tanzania kwa kuwa sasa huduma zake zimeimarika kuliko ilivyokuwa miaka ya nyuma.
Rais Magufuli aliahidi kuboresha zaidi mazingira ya huduma ya bandari hiyo na kusisitiza kuwa idadi ya mizigo kutoka DRC imeongezeka na kufikia asilimia 10.6 ambapo hadi sasa biashara baina ya nchi hizo imeongezeka kutoka Sh bilioni 23 mwaka 2009 hadi Sh bilioni 396.3.


