
Tunajifunza nini madudu ya TANESCO?
Aug 02, 2012

“MNAPOIZUNGUMZIA TANESCO msichukue the short history chukua long history…. hili ni shirika ambalo lilianzishwa mwaka 1930 wakati huo yalikuwa ni makampuni (sahihi ni neno kampuni) mawili ambayo yaliungana pamoja.” Anasema Waziri wa Nishati na Madini, Profesa Sospeter Muhongo. Waziri huyu ametuweka wazi Wa tanzania kuwa kuna ‘madudu’ yanayofanywa ndani ya Shirika la Umeme Tanzania (TANESCO).
Kwenye kitabu chake; “Knight In Africa”- kuna mahali Sir Andy Chande anazungumzia jinsi alivyokutana na Julius Nyerere na kuzungumzia suala la umeme. Ilikuwa ni mwanzoni mwa miaka ya Uhuru kabla hata Azimio la Arusha.
Mwalimu alitaka Sir Andy Chande aongoze bodi ya shirika jipya la umeme baada ya serikali kutaifisha Kampuni ya Bafour Beatty, iliyokuwa ikijihusisha na menejimenti ya masuala ya umeme.
Sir Andy Chande alimshauri Julius Nyerere asubiri kuhusu wazo la kuitaifisha Baffour Beatty hadi pale Watanganyika watakapokuwa na uwezo wa kimenejimenti na kiutaalamu kuendesha kampuni hiyo. Nyerere aliamua kuendelea na mpango ule wa serikali. 
Miaka 50 imetimu na leo tunaweza kabisa kusema kuwa, Sir Andy Chande alikuwa na hoja ya msingi. Kuwa pamoja na nia njema ya kutaka suala la nishati ya umeme liwe mikononi mwa wazalendo, lakini, bado, Tanganyika kama taifa, lilikuwa halijajijengea uwezo wa kuendesha shughuli za umeme kwa wakati huo.
Matokeo yake, tunaweza kusema kuwa matatizo ya TANESCO yaliasisiwa tangu wakati huo. Na kwa vile TANESCO lilikuwa Shirika la Umma, bado enzi za Mwalimu kulikuwa na woga wa wahusika kutafuna mpaka mifupa kama wanavyofanya sasa.
Inavyoonekana sasa, mashirika ya umma, likiwamo TANESCO, yamegeuzwa kuwa
“mashamba ya bibi.” Wachache wanaopata bahati ya kuingia wanafikiria kuchota tu huku Wa tanzania walio wengi wakitaabishwa kwa kubebeshwa gharama za kuyaendesha mashirika hayo.
Na wabunge tuliowapa dhamana ya kusimammia rasilimali za taifa baadhi yao wamegeuka ‘wezi’ wa mali ya umma. Tunaambiwa wabunge wetu wanapokea milungula ili kupindisha ukweli. Wanashiriki kuliangamiza taifa.
Kuna cha kujifunza kutoka kwa Waziri Profesa Muhongo na staili yake ya uongozi. Waziri huyu ni mfano wa mawaziri wanaohitajika katika nchi hii.
Anatukumbusha, umuhimu wa Katiba yetu ijayo iweke wazi kuwa mawaziri wasitokane na wabunge, na kama mbunge anateuliwa kuwa waziri basi aache kuwa mbunge. Ndiyo, kwamba mawaziri wasiwe wabunge kwa wakati mmoja.
Profesa Muhongo ametokana na nafasi kumi za Rais za wabunge. Ni mwana taaluma, haishi kwa kutegemea siasa. Na kwa anavyoenenda, sidhani kama ana ndoto ya kuwa Rais. Profesa anaifanya kazi yake, basi.
Lakini, nchi hii tuna watu wenye kuacha kazi zao za kitaaluma na kukimbilia ubunge kwa ndoto za kuwa mawaziri. Na wanapopata uwaziri wanabaki na ubunge wao. Na hapo ndipo ‘wataalamu’ hawa wanapopotea kwenye siasa. Wengi hugeuka kuwa ‘mawaziri wa majimbo yao’. Hutumia hata rasilimali za umma kwa kupendelea majimbo yao, ili baadaye warudi tena bungeni. Hili ni tatizo na ni moja ya sababu za ufisadi kutamalaki.
Tufikirie sasa, kwenye Katiba ijayo, kuwafanya mawaziri wawe ni watu kutoka nje ya Bunge. Na kazi ya mbunge iwe haswa kuisimamia serikali na si kufanya unafiki ili awe waziri, na mbunge pia.
Tufikirie pia uwezekano wa watendaji wakuu kwenye mashirika na taasisi za umma wasiwe wateule wa Rais, bali waombe kazi kama watu wengine. Wafanye kazi za mikataba na wapimwe utendaji wao na vyombo huru.
Hili linaweza kupunguza ‘ubia wa wizi’ unaoanza kujengeka sasa kati ya watendaji wa serikali na taasisi za umma na baadhi ya wabunge wetu , hususan walio kwenye kamati zinazohusiana na mashirika pamoja na taasisi hizo.
Kwa mara nyingine, namsifu Waziri Profesa Muhongo kwa ujasiri wake.
Amutusaidia sana Wa tanzania kuyajua yale ambayo yangetuchukua muda mrefu kuyajua. Kwa kusimama kwake kwenye ukweli, Waziri Muhongo ameitendea haki nchi yetu tuliyozaliwa.
Na tulipofikia hapa ni ukweli tu ndio utakaotusaidia kutupa ahueni ya hali mbaya tuliyonayo kama taifa. Huu si wakati wa kutanguliza siasa za vyama bali kuitanguliza nchi yetu tuliyozaliwa na tunayoipenda. Kutanguliza uzalendo.
Leo tumebaki vinywa wazi kusikia kuwa hata baadhi ya viongozi wa kidini wamejiingiza bungeni ‘kuwaibia’ Wa tanzania wenzao. Kwamba nao hawatosheki.
Wanaiba huku wakitaja neno la Mungu.
Leo hata wale wanaojinadi kuwa ni watetezi wa wanyonge wameanza kutiliwa shaka. Uwezo wao wa kiuchumi unahusishwa na madudu kama haya ya TANESCO.
Na kuna hata wenye ‘kuwafuturisha’ wenzao wenye uwezo kwa fedha walizowaibia wananchi wanyonge. Hawa hawana cha swaumu bali wanashinda njaa kwa dhambi ya wizi wao.
Tunafanyaje na wabunge wezi?
Tuna lazima sasa ya kuamka na kuwabana wezi wetu. Mwizi ni mwizi tu, hata kama ni mbunge. Tuhuma za kupokea rushwa kwa wabunge wetu ni tuhuma za uhalifu.
Wahusika wafikishwe kwenye vyombo vya sheria.
Kama kuna ushahidi wa wao kupokea rushwa, basi, hakuna jingine la kufanya bali wachukuliwe hatua kali za kinidhamu na kisheria. Kwa mbunge kupokea rushwa na kuachwa akitembea huru kunatuma ujumbe mbaya kwa jamii. Kunapunguza imani ya umma kwa serikali yao.
Hakika, kitendo cha wabunge kupokea rushwa kimelifedhehesha taifa. Na kuondokana na fedheha hiyo ni kwa wahusika kuchukuliwa hatua stahiki na kwa wakati.
Kuwaacha wabunge watende uhalifu bila kuchukuliwa hatua za kinidhamu na kisheria ni kujenga mazingira ya uwapo wa taifa la hovyo hovyo. Kamwe tusikubali taifa letu kuwa ni taifa la hovyo hovyo.


