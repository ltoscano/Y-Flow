Siri ya Waziri Mwakyembe kutonunua ndege yafichuka
May 22, 2013

NDEGE yoyote itakayonunuliwa na Wizara ya Uchukuzi, inayoongozwa na Mbunge wa Kyela, Dk. Harrison Mwakyembe, inaviziwa kutaifishwa kwa mujibu wa mikataba ya hovyo iliyoandaliwa na mtandao wa mafisadi na mawakala wao, ndani na nje ya nchi, Raia Mwema, linaripoti.
Mchezo huo wa kifisadi unahusisha si tu baadhi ya watendaji waliokuwa wa Shirika la Ndege Tanzania (ATCL) bali pia baadhi ya wabunge ambao wakati shirika hilo likiendelea kutafunwa, miongoni mwao walikuwa washauri wakuu wa serikali.
Taarifa za uhakika zinafichua ya kwamba licha ya serikali kuwa na uwezo wa kununua ndege mpya kwa ajili ya ATCL, lakini mazingira ya shirika hilo kwa sasa yaliyowekwa na mtandao huo wa mafisadi na mawakala wao ni pigo kwa nchi.
Kwa muda mrefu sasa Wa tanzania wamekuwa na kiu ya kuona shirika lao la ndege likifufuliwa kutokana na kujali kwamba ni alama ya utambulisho wa taifa katika jukwaa la kimataifa, lakini kutokana na mazingira hayo ya kifisadi, uwekezaji mpya kwa sasa hautakuwa na tija hadi hapo mtego huo wa kifisadi uliowekwa unasuliwe.
Chanzo chetu cha uhakika cha habari kimefichua kwa kueleza; “Ukinunua ndege mpya leo inakamatwa, ikienda safari za nje, hairudi….itakamatwa tu.”
Chanzo hicho kinaendelea kubainisha kwa kusema; “Baadhi ya viongozi waliomo serikalini pamoja na wabunge waliopata kushika nafasi za juu serikalini ni wahusika wakuu wa kufikisha ATCL hapo ilipo, lakini katika hali ya kushangaza nao leo hii wana ujasiri wa kuhoji serikali kutolifufua shirika hilo.”
Taarifa hizo kutoka chanzo chetu cha habari kwa namna fulani zinathibitishwa pia na Waziri Dk. Mwakyembe ambaye ni Mwanasheria wa Shahada ya Uzamivu, pale ‘alipowauma sikio’ wabunge hivi karibuni wakati wa hotuba yake ya bajeti kwa mwaka wa fedha 2013/2014, hasa baada ya baadhi ya wabunge kuhoji sababu za serikali kushindwa kununua ndege mpya.
Katika ‘kuwauma sikio’ wabunge, Dk. Mwakyembe aliwaambia mazingira ya shirika kwa sasa si muafaka kuingiza mtaji, kwamba serikali hivi sasa inahangaika kulisafisha shirika hilo kwanza, kuweka mazingira mazuri ndipo kuwekeza mtaji mpya. 
Kwa mujibu wa Dk. Mwakyembe, deni ni kubwa na mzigo kwa shirika hilo, na sehemu kubwa ya deni hilo halistahili bali lilitengenezwa na uongozi uliopita wa shirika hilo kwa kushirikiana na viongozi wengine ndani ya serikali.
Uthibitisho wa athari za deni hilo kwa uwekezaji mpya ni malipo ya bima ya ndege iliyopata ajali, ikielezwa ya kwamba zaidi ya asilimia 80 ya fedha zilizolipwa na kuingizwa kwenye akaunti za shirika hilo ilikatwa kulipia madeni ya shirika.
Shirika hilo lililipwa dola za Marekani milioni 10 kama bima baada ya moja ya ndege zake kupata ajali, lakini fedha hizo zilipoingizwa tu kwenye akauti za shirika hilo, zilizobaki kwenye akaunti hazikuzidi dola milioni mbili za Marekani, milioni nane zikiwa zimekatwa kulipia sehemu ya madeni ya shirika hilo.
Katika hali ya kuthibitisha kutokuwapo kwa uzalendo miongoni mwa waliokuwa watendaji wa shirika hilo na baadhi ya viongozi wa serikali, miongoni mwa mambo yaliyochangia kuua ATCL ni pamoja na ukodishaji ndege iliyokuwa ‘gereji’ ikifanyiwa matengenezo, ukodishaji ambao umesababisha deni kubwa linalodaiwa kisheria kwa sasa na kama serikali itatumbukiza mtaji, basi mtaji huo utamezwa na deni hilo pamoja na madeni mengine ‘feki’.
Kinachoendelea ATCL
Kwa mujibu wa taarifa zilizopo, kinachoendelea kwa sasa kuhusu ATCL chini ya uongozi wa Wizara ya Uchukuzi ni uhakiki wa deni, wahusika na kisha kuchukua hatua madhubuti za kusafisha shirika hilo, ikiwemo akaunti zake kwa kumaliza kwanza ulipaji deni lililohakikiwa, ili hatimaye shirika lianze kazi likiwa halina vikwazo vya uendeshaji.
Katika michango yao, baadhi ya wabunge walifikia hatua ya kuonyesha kujisikia vibaya kwa taifa kubwa kama Tanzania kukosa Shirika la Ndege la Taifa lenye nguvu wakilinganisha na nchi za Rwanda na Burudi, zenye mashirika yanayomiliki ndege.
“Sio kwamba nchi kama Burundi au Rwanda zinatushinda…. kupanga ni kuchagua, wao wamechagua ndege na sisi tumechagua barabara,” alisikika Dk Mwakyembe akijibu hoja za wabunge hao, huku taarifa za uhakika za Raia Mwema zikithibitisha bila shaka kwamba siri iliyopo ni pamoja na kuogopa ndege mpya zitakazonunuliwa kutaifishwa.
Hata hivyo, katika hatua inayowashangaza baadhi ya wabunge ni kwa baadhi ya vigogo wa CCM waliochangia kuua shirika hilo kuandaa mikakati ya kumdhoofisha Dk. Mwakyembe, wakitajwa kutafuta makosa ya kumhusisha nayo ili aonekana kuhusika na udhaifu uliomo kwenye ATCL na Shirika la Reli Tanzania (TRL).
Mashirika hayo yalipata kuwa chini ya Wizara ambazo Mbunge wa Bariadi Magharibi, Andrew Chenge, amepata kuziongoza na pia Chenge, kabla ya hapo, amekuwa Mwanasheria Mkuu wa Serikali (AG). Mawaziri wengine kadhaa pia wamepata kuongoza wizara hiyo, ambao ni pamoja na Dk. Shukuru Kawambwa na Basil Mramba.


