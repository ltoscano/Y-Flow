
Rangers yajichorea mstari kwenye ligi
Na CHRIS ADUNGO
KLABU ya Posta Rangers, inalenga kusajili matokeo bora na kukakamilisha kampeni ya Ligi Kuu katika nafasi ya timu tano-bora msimu ujao. 
Rangers ilipandishwa daraja baada ya kuibuka kileleni mwa Ligi ya Supa msimu uliopita na ujio wake katika TPL ni ya pili baada ya kushushwa ngazi 2012.
Ili kuafikia malengo yake, viongozi wa klabu hiyo wamejitosa ulingoni na kuwasajili wachezaji wenye uzoefu mkubwa kwenye TPL kama moja ya mikakati kabambe ya maandalizi ya msimu ujao baada ya kupata kocha mpya, John Kamau.
Kamau ameeleza kuridhishwa na talanta ya wachezaji katika klabu hiyo.
Ameeleza kwamba atawatumia vyema wachezaji hao ili kutimiza malengo ya Rangers kumaliza miongoni mwa timu tano-bora.
“Nilipokuwa Thika United, niliweza kumaliza miongoni mwa timu nane-bora licha ya kukosa rasilmali muhimu.
Hivyo, sioni sababu ya kutofana hapa ambapo pana wachezaji wenye tajriba ya juu,” alisema Kamau.
Mabosi wa Rangers nao wameahidi kutoa ufadhili wa kutosha kwa klabu hiyo ili kufanikisha mipangilio yake ya kifedha.


