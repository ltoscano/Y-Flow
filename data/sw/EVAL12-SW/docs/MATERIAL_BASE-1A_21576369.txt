
Van Gaal ajipiga kifua Man United kupaa
HUKU kocha wa Manchester United Louis van Gaal akihisi klabu yake imeshika kasi sasa, mwenzake Brendan Rodgers anahofia kikosi chake cha Liverpool kimepoteza utangamano.
Baada ya Man United kunyeshea Liverpool 3-0, van Gaal alijigamba akisema mafunzo yake yameanza kuzaa matunda huko Old Trafford.
Mabao ya Wayne Rooney, Juan Mata na Robin van Persie (pichani kushoto) yaliwezesha United kusajili ushindi wake wa sita kwa mpigo na ambao umewafanya kukwamilia katika nafasi ya tatu na pointi 31.
Liverpool walipata nafasi kadha katika mechi hiyo, lakini kipa David de Gea alikuwa macho michumani akizuia mashambulizi matatu ya Raheem Sterling na idadi sawa na hiyo kutoka kwa nguvu-mpya Mario Balotelli.
Kichapo hicho kilifanya Liverpool kuteremka hadi nafasi ya 10 wakiwa wamezoa pointi 21. “Bado tunajijenga. Klabu yetu imekuwa ikijiimarisha kwa miaka kadha, lakini hayo yalibadilika msimu huu kwani tulimpoteza Luis Suarez na tunakumbwa na majeraha kadha. Tunashughulikia kuona tunapata kujiamini tena kwa sababu tumepoteza utangamano,” alisema Rodgers.
Kocha huyo alishangaza wengi baada ya kumwaacha nje kipa Simon Mignolet, ambaye amekuwa na wakati mgumu siku za hivi karibuni. Rodgers amethibitisha kuwa raia wa Australia, Brad Jones ataendelea kuzuia magoli katika mechi ya robo-fainali ya League Cup hapo kesho dhidi ya Bournemouth. 
“Simon ni kipa mzuri, ambaye anajua taaluma yake. Nilizungumza naye na akaelewa kuwa mambo hubadilika. Nilimweleza kuwa hatakuwa michumani kwa muda usiojulikana. Amecheza mechi nyingi. Kutoka msimu wangu wa kwanza, nimekuwa naona Brad anafanya vyema kuliko Simon,” alisema Rodgers. “Kuwa michumani leo na kukosekana kesho ni kawaida kwa makipa. Huu ni wakati mzuri wa Simon kujitazama tena.”


