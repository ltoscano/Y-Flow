
Madaktari warejesha leseni Jul 19, 2012

BAADA ya uamuzi wa Baraza la Madaktari Tanganyika kuwafutia leseni madaktari 319 kwa kukiuka maadili ya taaluma hiyo, madaktari hao wameanza kusalimisha leseni hizo. 
Mbali na kusalimisha leseni hizo, baadhi ya madaktari wamekuwa katika mawasiliano na Waziri wa Afya kutoka katika moja ya nchi zilizoko Kusini mwa Jangwa la Sahara ili kwenda kufanya kazi huko.
Kwa mujibu wa taarifa zilizotufikia, madaktari hao wamekuwa wakifanya mazungumzo na Waziri huyo katika ubalozi wa nchi hiyo uliopo jijini Dar es Salaam na makubaliano ya awali yaliyofikiwa ni kwamba, madaktari hao watapokewa na kuingizwa katika mfumo wa mafunzo kwa vitendo (interns) na kisha kupewa leseni za nchi hizo.
“Wapo madaktari 50 tayari wamekwishakuzungumza na Waziri wa Afya katika moja ya nchi zilizoko Kusini mwa Jangwa la Sahara ili waende kufanya kazi huko na kwa kweli kuna makubaliano watakwenda huko lakini wakifika wataingizwa katika mfumo wa mafunzo ya kidaktari kwa vitendo (interns). Watakuwa chini ya uangalizi wa madaktari wengine ili hatimaye kuwapa uhalali wa kitaaluma wa kuwa na leseni ya udaktari,” kilieleza chanzo chetu cha habari. 
Lakini wakati hayo yakiendelea, taarifa zaidi zinaeleza kuwa nchi nyingine zinazowania madaktari waliofutiwa leseni na Baraza la Madaktari Tanganyika ni pamoja na Namibia, Botswana, Lesotho, Sudan Kusini, Rwanda na Swaziland.
Wiki iliyopita, Baraza la Madaktari Tanganyika liliwafutia leseni madaktari 319, kwa tuhuma za kukiuka maadili ya taaluma hiyo. Kati ya vitendo vinavyodaiwa kukiuka maadili ya taaluma hiyo ni pamoja na madaktari hao kugoma kutoa huduma kwa wagonjwa.
Baadhi ya madaktari nchini waliingia katika mgomo ili kuishinikiza serikali itimize madai yao mbalimbali ambayo ni pamoja na kuboresha maslahi yao kwa maana ya mishahara na posho mbalimbali, lakini pia kuboresha kwa mazingira ya utoaji huduma ya afya nchini.
Kutokana na madai hayo, Rais Jakaya Kikwete alitangaza kuwa serikali haina uwezo wa kuwalipa mshahara wa kiwango wanachokitaka madaktari hao na kwa hiyo, anayetaka aondoke kutafuta mwajiri atakayemlipa kiwango hicho.
Kwa mujibu wa Rais Kikwete na kauli za viongozi wa serikali, madaktari wamekuwa wakiitaka serikali kuwalipa mshahara wa sh milioni tatu na nusu, lakini madaktari kwa nyakati tofauti wamekuwa wakikanusha taarifa hizo na kudai hawakutaka kiwango hicho cha mshahara.
Taarifa kutoka miongoni mwa madaktari zinaeleza kuwa katika majadiliano na serikali, madaktari walikubali kulipwa mshahara wa sh milioni 1.2, kiwango ambacho kitajwa kuweza kuanzwa kulipwa na serikali katika mwaka mpya wa fedha kiserikali.


