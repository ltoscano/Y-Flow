Ni vurugu bungeni au ni ukomavu wa kisiasa?
Apr 17, 2014

WABUNGE wa CCM na wanachama wa chama hicho kikongwe wanafikiri Bunge letu limevurugika; kanuni zinakiukwa, hakuna nidhamu na wabunge wanajisemea hovyo. 
Wabunge hawa wamesikika wakiwatuhumu wabunge wa vyama vya upinzani kwamba wana “utoto”.
Sipendi kuingia ndani juu ya swala hili la “utoto” maana kila mtu mwenye akili timamu anatambua kwamba kama kuna “utoto” bungeni ni kule kupitisha kila kitu kwa “ndiyo” bila hata kukifahamu kitu hicho kwa undani, bila kupima faida na hasara ya kitu hicho kwa maslahi ya Taifa.
“Utoto” ni kupiga kura ya “ndiyo” kukifurahisha chama na serikali. “Utoto” ni kupiga kura ya “ndiyo” kuwakingia kifua watu binafsi na kupiga kura ya “siyo” kwa maslahi ya Taifa. “Utoto” ni kusinzia bungeni kwa kisingizio cha “kutafakari”.
“Utoto” ni kutoroka bungeni kwenda kula nyama choma, “utoto” ni kupitisha mikataba mibovu inayoliangamiza Taifa, “utoto” ni kupokea posho bila kufanya kazi maana kila siku tunaona viti vingi bungeni vikiwa wazi na mengine mengi kama hayo.
Kama kuna “utoto” au akili ya “kitoto” ni kule kufikiri kwamba bila kuwa mwanachama wa CCM, wewe si Mtanzania! Ndiyo maana kuna misemo ya “ CCM ina wenyewe”. Au kugawa vyeo kwa kuangalia ni nani mwanachama wa CCM, bila hata kuzingatia utendaji na uwezo wa mtu mwenyewe.
Kuna mifano mingi ya watendaji wa serikali walioshindwa kufanya kazi zao kwa ufanisi kwa vile kazi hizo walipewa tu kwa vile wao ni CCM. Huo ndio “utoto” wa kujadiliwa na si wale wanaoshinikiza mabadiliko.
Tanzania tulizoea Bunge la chama kimoja. Na wakati mwingine ilikuwa ni vigumu kutofautisha Bunge na mkutano wa chama. Ndiyo maana Bunge letu kwa muda mrefu lilikuwa tofauti na mabunge mengine ya nchi zinazotuzunguka.
Ndiyo maana sasa watu wanashtuka wanapoona majibizano makali na kutokukubaliana. Mfumo wa Bunge la chama kimoja wabunge waliogopana, walioneana aibu, waliilinda serikali kwa vile ni ya chama chao na zaidi walilinda heshima ya chama chao.
Na hata tulipoanzisha tena mfumo wa vyama vingi vya siasa, idadi ya wabunge wa upinzani iliendelea kuwa ndogo sana; kiasi kwamba walimezwa na idadi kubwa ya wabunge wa chama tawala na aliyefurukuta kama alivyojaribu Zitto Kabwe, walitolewa nje na kufungiwa kwa muda kuhudhuria vikao vya Bunge.
Bunge hili linaloendelea hivi sasa limekuwa la kwanza kuwa na idadi kubwa ya wabunge wa upinzani. Na bahati mbaya au nzuri kwa wapenda mabadiliko, idadi kubwa ya wabunge wa upinzani ni vijana na si vijana tu bali vijana makini ambao wakifikia hatua ya kupiga kura ya “ndiyo” na “siyo” wanatanguliza si vyama vyao vya siasa bali maslahi ya Taifa.
Tatizo linalojitokeza na kuleta picha ya vurugu bungeni, ni vijana wa vyama vya upinzani wanaotaka mabadiliko ya kutanguliza maslahi ya Taifa kwa upande mmoja na wabunge wengi wa CCM wanaotaka kuulinda mfumo wa zamani wa kukitanguliza chama kwanza kwa upande mwingine.
Haya ni makundi mawili yanayopambana bungeni na mtu wa kusimama katikati kuhakikisha makundi haya yanafanya kazi kwa pamoja kwa malengo ya kujenga taifa ni Spika.
Bahati mbaya kwa kundi la vijana wa upinzani, na bahati nzuri kwa kundi la CCM, lakini bahati mbaya kwa Taifa, ni kwamba Spika anatoka chama cha CCM; chenye wabunge wengi, kinachounda serikali na kinachopambana kufa na kupona kulinda mfumo uliochoka.
Tatizo jingine ni pale wabunge wa CCM wanapofikiri kwamba wao ni bora na wana haki zaidi ya wabunge wa Upinzani. Na mbaya zaidi hata Spika anafikiri hivyo. Anaonyesha wazi kuwapendelea na kuwatetemekea wabunge wa chama tawala na mawaziri.
Vijana wa vyama vya Upinzani wanapambana kuonyesha ukweli kwamba wabunge wote wana haki sawa. Pale bungeni, hakuna cha waziri wala waziri mkuu, wote ni wabunge na wana haki sawa. Badala ya kuwa mapambano chanya yanaonekana kuwa ni vurugu.
Hata Bunge Maalumu la Katiba limechukua mfumo ule ule wa Bunge. Mwenyekiti, anatoka CCM. Na makosa ni yale yale. Wale wa CCM, bado wanafikiri wana haki zaidi ya wengine. Na bado wanataka kuendeleza mfumo ule wa chama kimoja.
Mfano mzuri ni upigaji kura. Siri ya wazi lengo lake kubwa ni kuhakikisha kila mtu anakubaliana na msimamo wa chama tawala. Kura ya wazi ni aina ua “utoto” nilioujadili mwanzo.


