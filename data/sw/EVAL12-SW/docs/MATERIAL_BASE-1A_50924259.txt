
Wazee 18,000 Zanzibar kupewa pensheni

Imeandikwa na Basil

Imechapishwa: 22 Septemba 2016

SERIKALI ya Mapinduzi ya Zanzibar (SMZ) imesema imetekeleza ahadi yake ya kulipa pensheni kwa wazee waliofikisha umri wa miaka 70 ambapo wazee wapatao 18,371 wameorodheshwa katika mpango huo.

Hayo yalisemwa na Waziri wa Kazi, Uwezeshaji, Wazee, Wanawake, Vijana na Watoto, Mouldin Castico wakati akijibu swali la Mwakilishi wa Jimbo la Fuoni, Yussuf Hassan Iddi aliyetaka kujua wazee wangapi wameanza kulipwa pensheni hiyo na serikali imejipanga vipi kuongeza kiwango hicho cha Sh 20,000 inachowalipa.
Castico alisema jumla ya wazee waliotarajiwa kulipwa fedha hizo ni 21,263 ambapo Unguja ni 12,722 na kwa upande wa Pemba ni 8,541 huku wazee waliokuwa hawajalipwa wamefikia asilimia 14 ya wazee waliosajiliwa.
Alizitaja sababu zilizofanya kutolipwa kwa baadhi ya wazee hao ni ucheleweshaji wa taarifa kutoka kwa masheha kwenda kwa walengwa pamoja na umbali wa masafa ambapo wakati inaponyesha mvua ni vigumu kufika katika vituo hivyo.
Aidha Castico alisema jumla ya wazee 1,076 kutoka Unguja na Pemba wamefariki dunia kabla ya kuanza kulipwa kwa mafao hayo.


