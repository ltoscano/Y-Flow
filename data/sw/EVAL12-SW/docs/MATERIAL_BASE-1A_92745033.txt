
Wa tanzania wahimizwa kufuga nyuki

Imeandikwa na Regina Kumba, Kibaha

Imechapishwa: 04 Oktoba 2016

WATANZANIA wameshauriwa kuongeza ufugaji wa nyuki, ikizingatiwa karibu mikoa yote nchini inafaa kwa ufugaji , kwani uzalishaji wa sasa wa asali ni kidogo, ikilinganishwa na uwezo wa nchi wa uzalishaji.

Akizungumza katika maadhimisho ya Siku ya Kutundika Mizinga Kitaifa, iliyofanyika jana katika shamba la miti la Ruvu Kaskazini Wilaya ya Kibaha Mkoa wa Pwani, Mtafiti Mhadhiri wa Chuo Kikuu cha Dar es Salaam, Christopher Mduda alisema wananchi wengi hawana mwamko wa ufugaji nyuki.
Mduda alisema kwa sasa asali inayozalishwa hapa nchini ni tani 38,000 za asali, sawa na asilimia 24 kwa mwaka, ambapo ni kiasi kidogo mno ikilinganishwa na maeneo makubwa yaliyopo nchini. 
"Kiwango hicho ni kidogo sana uwezo tulionao kama nchi ni mkubwa, wananchi wajikite katika ufugaji wa nyuki na kuzalisha asali nyingi zaidi, kuna dhana potofu kwamba ni kazi ya wazee," alisema Mduda.
Alisema utafiti umebainisha kwamba asali inayozalishwa nchini, inapendwa katika soko la dunia kwa sababu nyuki wanatua katika maua tofauti tofauti na kuzalisha asali yenye ubora unaokubalika kitaifa. 
Aliwataja maadui watano katika ufugaji wa nyuki ili kupata mazao bora kuwa ni upepo mkali, moto, kelele, maji kama vile mvua na wadudu kama siafu, ambao wana uwezo wa kuwafukuza nyuki kwenye mzinga.
Naibu Waziri wa Maliasili na Utalii, Ramo Makani aliwataka wafugaji wa nyuki kuachana na tabia ya kuvuna asali usiku kwani husababisha nyuki wengi kufa na pia kufanya asali kuwa na nyuki waliokufa, badala yake aliwataka kuvuna mchana. Aliwataka wataalamu wa sekta hiyo, kuwaelimisha zaidi wananchi kuachana na ufugaji wa kutumia mizinga duni kutumia mizinga ya kisasa.
“Tunachofanya leo ni kuhamasisha wananchi ili tuwe na mizinga mingi na bora hatimaye kupata uzalishaji bora na kupata asali nyingi zaidi,” alisema Makani.
Mkuu wa Wilaya ya Kibaha, Assumpter Mshama alisema wilaya hiyo imejaa miti mingi, ambayo ni fursa kwa wananchi pamoja na vijana kuingia katika ufugaji wa nyuki.
“Hii ni moja ya sababu ya kutuamsha sisi wananchi kuingia katika ufugaji nyuki, lakini ni ombi tu Serikali kuwasaidia vijana kuwapa mikopo ya masanduku ya kufugia nyuki kwani hawana uwezo wa kununua sanduku moja ambalo linauzwa zaidi ya Sh laki moja," alisema Mshama.
Mtendaji Mkuu wa Wakala wa Huduma za Misitu Tanzania (TFS), Profesa Dos Santos Silayo alisema ubora wa uvunaji unaharibiwa na uvunaji asali usiku. Hata hivyo alisema wizara inaridhishwa na uitikiaji wa wananchi walio pembezoni mwa misitu katika ufugaji nyuki ambao wengi wao hufuga kwa vikundi.
"Sekta imekua na mafanikio katika kutoa ajira kama ufugaji, uchakataji mazao ya nyuki na pia uuzaji wa zao la nyuki hivyo ikiongezeka wito huo itasaidia kuchangia pato la taifa," alisema na kuongeza kuwa katika kuadhimisha siku hiyo, katika shamba la Kibaha watatundika mizinga 50 itakayohudumiwa kama shamba darasa la uzalishaji wa mazao ya nyuki.


