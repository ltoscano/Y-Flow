
Waokoaji wajizatiti kusaka maiti zaidi baada ya ajali
PANGKALAN BUN, Indonesia VIKOSI vya uokoaji vya Indonesia jana vilisema kuwa vimeweka kila jitihada kuhakikisha kuwa maiti za watu waliofariki katika mkasa wa ndege ya shirika la AirAsia nambari QZ8501, zinapatikana.
Makundi ya wachunguzi wa kimataifa jana walijiunga na wenzao wa Indonesia katika juhudi za kujaribu kutafuta mabaki zaidi ya ndege hiyo.
Kufikia sasa maiti saba zimepatikana kutoka kwenye ndege hiyo iliyoanguka baharini Jumapili karibu na visiwa vya Borneo huku ikiwa na watu 162.
Maiti za watu wawili, mwanamke na mwanaume, tayari zimetambuliwa na zitakabidhiwa kwa jamaa zao baada ya kukamilika kwa shughuli ya kuithibitisha, kwa mujibu wa polisi. Jumatano, shughuli ya kutafuta miiili zaidi ilitatizwa na hali mbovu ya anga.
“Hali ya hewa imeimarika leo. Tayari tumeanza shughuli ya kusaka miili zaidi,” akasema afisa wa vikosi vya uokoaji Sunarbowo Sandi.
Alisema wataalanu wa kigeni watajiunga na wenzao wa Indonesia kutafuta mabaki zaidi pamoja na kijisanduku cheusi ambacho kitawasaidia kubainisha chanzo cha ajali hiyo. 
“Wachunguzi 10 kutoka katika Kamati ya Usalama ya Kitaifa (KNKT), wachunguzi wawili Wafaransa na wengine wawili kutoka Singapore watajiunga na vikosi vya utafutaji,” akasema.


