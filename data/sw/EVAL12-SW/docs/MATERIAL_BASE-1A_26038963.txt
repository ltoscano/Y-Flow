
Kituo cha kukabili Ebola chafungwa
Na KEMO CHAM
FREETOWN, Sierra Leone
MAJUKUMU ya Kituo cha Kitaifa cha Kupambana na Ebola nchini Sierra Leone (NERC) yamekamilika, afisa alitangaza Jumatatu.
Kituo hicho kilichobuniwa kukabiliana na Ebola kilifungwa rasmi Desemba 31, kulingana na Francis Langoba Kelly, aliye Mkurugenzi wa Mipango na Uhusiano wa Kitaasisi katika Afisi ya Usalama wa Kitaifa (ONS).
NERC ilibuniwa Oktoba 2014 baada ya taasisi nyingine mbili zilizobuniwa awali kupambana na ugonjwa huo kushindwa kuzuia kuenea kwake kutoka Guinea.
Baada ya vifo 4,000 kutoka kwa watu 8,000 walioambukizwa kutokea, Sierra Leone hatimaye ilitangazwa kuwa huru kutokana na ugonjwa huo na Shirika la Afya Ulimwenguni (WHO) mnamo Novemba 7.
Lakini serikali iliamua kuacha kituo hicho kiendelee na majukumu yake hadi mwisho wa mwaka wa 2015, ili kiweze kusimamia ukaguzi kwa siku 90 kama ilivyoshauriwa na WHO.
Majukumu ya NERC sasa yamesambazwa kwa Wizara ya Afya na Usafi na Wizara ya Masuala ya Kijamii, na ONS ambayo itaongoza shughuli hizo, akasema Kelly.
Vituo vya kupambana na Ebola katika wilaya vimemezwa na makundi ya kusima mia afya katika wilaya, akaongeza. ONS ni kitengo cha kiusalama kinachobuni sera, na husimamiwa na afisi ya rais.
“ONS itasimamia na kudhibiti rasilimali zote zinazohusu masuala ya usalama wa kitaifa, ikiwemo majanga na uwezekano wa kulipuka kwa magonjwa kama vile Ebola,”
akasema Kelly. Lakini baadhi ya wananchi hawajapendezwa na wazo la kuhamisha majukumu ya NERC, ambayo ilikuwa ikisimamiwa na serikali kwa ushirikiano na taasisi za kutoa misaada ya maendeleo.
Baadhi ya wananchi wanahofia serikali haina taaluma ya kutosha ikilinganishwa na ile iliyoshuhudiwa katika NERC kukabiliana na majanga ya dharura.


