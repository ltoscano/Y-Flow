
Ujanja ni kujituma kwa hali na mali
Wanawake walioko kwenye ndoa wakifiwa na waume zao hukata tamaa ya maisha. Wakati mwingine maisha hubadilika kuwa magumu yakijaa machungu na kadhia za kila namna.
Kati ya hao, wapo wanawake ambao wamefiwa na waume lakini hawakukata tamaa ya maisha na badala yake hufanya bidiii ya kujishughulisha mbalimbali za kujiingizia kipato. Ingawa haziwezi kuirudisha furaha lakini hupunguza kadhia hasa kwa wale waliokuwa wategemezi. Ni mfano wa kuigwa Leyce Kikoti (39) mkazi wa mtaa wa Mkwajuni, Kata ya Kichangani mkoani Morogoro ni mama mjane aliyefiwa na mume wake mwaka 2011. Mama huyo nazungumza naye akionyesha kuwa na furaha kwa sababu ni mama mchakarikaji asiyekata tamaa ya maisha.
Maisha kabla ya ujane Kikoti anasema kuwa maisha mali ya ndoa yalikuwa mazuri na yenye furaha kwani alimjali kwa kila hali.
Hata hivyo, hataisahau Desemba 12, 2011 siku ambayo aliondokewa na kipenzi cha moyo wake.
Anasema mume wake wake aliyefariki kwa ajali ya kugongwa na gari akiwa kwenye pikipiki wakati akitokea kazini kwake.
"Nilikuwa nampenda sana na alitupenda na alikuwa tegemeo langu, nakumbuka siku hiyo asubuhi akielekea kwenye shughuli zake ndani kulikuwa na Sh200 pekee, ghafla nikapata taarifa ya kifo chake niliumia sana," anasema Kikoti.
Anaongeza: "Hata hivyo, ilinibidi niwe na moyo wa ujasiri alifariki tukiwa na miaka 14 kwenye ndoa hivyo nikaamua kuchakarika badala ya kuishi maisha ya kinyonge maana yasingenisaidia, niliendelea na biashara yangu ya kuuza dawa kwenye duka langu.
Sasa ninawasomesha wanangu na wala sijakata tamaa ya maisha."
Ubunifu wake na ujasiriamali Kikoki anasema kuwa mbali na biashara hiyo aliamua kujishu ghulisha na biashara nyingine ikiwamo mama lishe na kadri siku zilivyozidi alijikuta biashara yake ikikuwa na kuanza kupata tenda mbalimbali za kupika chakula kwenye sherehe mbalimbali kama harusi, misiba na vikao. 
Anasema kuwa pamoja na kupata pesa anapata changamoto: "Biashara ya mapishi inalipa japo kuna changamoto zake, unakuta unapewa bajeti ya kupikia watu kadhaa unapanga bajeti yako na kununua vifaa lakini baadaye bajeti yako inapunguzwa, wakati mwingine unaambiwa uandae chakula cha watu 200 lakini wanakuja 300, muda wa chakula unaambiwa saa 4.00 usiku lakini watakula saa 6:00 usiku."
Mjane huyo anasema kuwa alianza ujasiriamali mwingine wa kufuga kuku wa nyama na kwamba alifikisha kuku wapatao 500, hata hivyo, aliachana na biashara hiyo baada ya wafugaji wa kuku kuongezeka, soko kupungua na chakula cha kuku kupanda bei.
Upatu na kukopeshana Wanawake wengi mitaani wamejiunga na vikundi vya wanawake lengo lao ni kuondokana na utegemezi pia kuwasaida waume zao katika kuyasongesha maisha.
Kikoti pamoja na miradi aliyonayo hajasita kuwa mbunifu katika kuanzisha shughuli zingine na ndipo alipoanzisha kikundi cha wanawake cha kukopeshana kiitwacho Furahia Group.
Anasema kuwa kwakutambua umuhimu wa kufanya kazi na uwajibikaji aliwashawishi wanawake wenzake wakaanzisha kikundi kilichoanza na watu 15 na kila mtu alijiunga kwa kulipa Sh50,000 kama kiingilio na kadri siku zilivyokwenda wanachama waliongezeka mpaka kufikia 25.
Mpaka sasa kikundi hicho kina Sh60 milioni na wanakopeshana fedha ambazo ni mitaji yao wenyewe.
"Ili uwe na maisha mazuri lazima uwe mbunifu wa biashara mbalimbali, usitegemee kazi moja nilianzisha kikundi na kimetupa faida kwani kupitia kikundi hiki wanawake wengi wamejenga nyumba wana magari hata mimi nimenunua gari. Hana ndoto za kuolewa mara ya pili Mjane huyo anasema kuwa hana matarajio ya kuolewa tena bali anachokifanya ni kuhakikisha anajituma kwenye kazi ili wanae wasome na kwamba anaogopa kuolewa kwakuwa haamini huyo atakayemuoa atawajali watoto wake ambao ni wababa mwingine nakwamba huenda wakapata malezi tofauti kama waliyokuwa wakiyapata kwa marehemu mume wake.
"Wazo la kuolewa tena kwa sasa halipo maana naweza kuolewa matokeo yake akatunyanyasa na wanangu,sidhani malezi waliyoyapata kutoka kwa baba yao watayapata kwa baba wa kambo,siamini kama atanithamini kama mume wangu alivyokuwa akitujali nachokifanya ni kuchakalika kutafuta pesa wanagu wasipate shida na hakuna hata siku moja nitakata tamaa ya maisha," anasema.
Awapongeza ndugu zake Kikoti anaipongeza familia yake na familia ya marehemu mume wake kwakuwa na yeye bega kwa bega kwa kipindi kigumu alichokipitia anasema kuwa baadhi ya wanawake wakifiwa na waume ndugu wa mume uwanyang'anya mali lakini kwake hilo halikutokea.
Anadai kuwa anasikitishwa na kauli za baadhi ya watu kuwa watoto wanaolelewa na mama bila baba huwa hawana maadili na kwamba kauli hiyo haina ukweli huku akitolea mfano kwa wanae ambao anasema wanamuheshimu na kumsikiliza.


