Kizazi kipya na sanaa dhidi ya ukoloni mamboleo
Nov 14, 2013

IKIWA mitihani ya katikati ya muhula inaanza wiki ijayo, nimelazimika kuongeza bidii katika kukariri michoro maandishi ya kichina, inayoitwa hanzi. Katika maandalizi ya mitihani walimu wetu walitutaka tuchague majina mapya ya kichina.

Mjadala mkubwa uliozuka haukuzuia kila mwanafunzi kupata jina na kuanzia sasa, ndugu zangu mimi ni Yao Yao, na nadhani inaleta maana ukizingatia mimi ni m – Yao.

Wakati nikipitia tovuti mbalimbali za nyumbani nikitafuta morali wa kuandika makala ya wiki hii nilikutana na nyimbo mpya ya Hip Hop Tanzania, inayoitwa Siri ya Mtungi.

“Mkubwa anazuga atasolve… matatizo ya nchi yake na gari bovu.. halisukumwi kwa kukaa ndani yake.”

Huo ni mmoja kati ya mstari unaopatikana katika nyimbo hii; mstari ambao ulinikumbusha kisa cha yule afisa wa nchi ya Afrika aliyeenda kuomba misaada kwa wafadhili nchi za magharibi ambako walikubaliana na mfadhili aje kutathmini hali halisi.

Wawili wale, afisa wa nchi masikini na mfadhili, walipokutana kwenye ndege, mfadhili alikuwa amepanda daraja la chini, na aliyeenda kuomba misaada alikuwa daraja la kwanza.

Hizi ndizo changamoto anazozingumzia msanii huyo wa Hip Hop. Tunaishi na kutumia juu ya uwezo wetu, ingawa tu masikini wa kutupwa.

Kilichonivutia katika nyimbo hiyo ya Hip Hop ni ghani zenye ujumbe mzito zikikumbusha kuwa Afrika bado sana kufikia ukombozi kamili.

Kuna wanamuziki wa aina mbili. Waburudishaji – hawa hutusaidia kusahau matatizo yetu lukuki na kutupambaza. Katika Bara la Afrika ambalo shida ni nyingi, burudani ya kujisahaulisha matatizo inasaidia.

Kadhalika, wanasiasa wamegundua matumizi mengine ya wanamuziki wa aina hii (burudani), kuwakusanyia watu katika mikutano. Kwa upande wao waburudishaji wanapoalikwa na wanasiasa hawana hiana. Wako radhi kushabikia na kusifu kwa ghani zao tamu falsafa, wasizozielewa wala kuziamini ili mradi wanalipwa. Hawa hawako haadhiri (conscious).

Aina ya pili ya wanamuziki ni wale wanaotumia burudani ya muziki kufikisha ujumbe mzito, unaogusa matatizo makubwa ya kijamii, kiuchumi na kisiasa sio tu ya nchi yake bali pia bara zima la Afrika. Hawa ni wanamuziki walio haadhiri (conscious).

Lakini, sanaa inayosisitiza ujumbe kuliko burudani ina gharama yake. Inasadikika kuwa haiuzi sokoni. Hili huenda lina ukweli kwa sababu nimewahi kuhusika kuandika habari kuhusu miradi ya sanaa kwa ajili ya maendeleo, ambapo kwa uzoefu wangu mdogo sijawahi kuona miradi ya aina hiyo inayotegemea viingilio vya watazamaji (huenda ipo). Ni fedha za wafadhili.

Kadhalika, ukiangalia mwenendo wa soko la muziki, wanamuziki wengi wa kizazi kipya ambao hapo zamani walitoa ujumbe maridhawa, wameamua kuhama kambi na kutengeneza nyimbo, wenyewe wanaita za “club” ili wauze.

Tukirudi katika wimbo siri ya Mchezo, katika nyimbo hiyo amegusia changamoto nyingi zinazolikumba bara la Afrika, ingawa yapo maudhui mengine kadhaa hususan yanayohusu sanaa yenyewe.


