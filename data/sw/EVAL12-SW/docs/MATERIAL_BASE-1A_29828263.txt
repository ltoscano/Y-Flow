
Pato la chai kupungua
Na HENRY NYARORA
WASIMAMIZI wa wiwanda sita vya majani chai katika kaunti ya Nyamira wametoa tahadhari kwa wakulima katika sehemu hiyo wakisema huenda mapato ya mwaka huu yakawa ya chini mno ikilinganishwa na miaka mingine.
Hii walisema, ilitokana na kudidimia kwa bei ya zao hilo katika soko la kimataifa. Ukuzaji majani chai huletea kaunti hiyo zaidi ya Sh3 bilioni kila mwaka, kiasi ambacho ni karibu sawa na fedha serikali kuu hutuma eneo hilo kuiendesha.
Kaunti hiyo ina viwanda sita vya majani chai vinavyomilikiwa na wakulima wadogo wadogo ilhali vingine viwili ni vya kampuni kubwa za kigeni.
Viwanda ambavyo vinamilikiwa na wakulima wadogowadogo ni vile vya Sang’anyi, Nyansiongo, Kebirigo, Gianchore, Tombe na Nyankoba ilhali vile vya Sotik na Kipkebe ni vya kampuni za kigeni.
Mwenyekiti wa halmashauri ya wa kurugenzi wa kiwanda cha Sang’anyi Bw Stephen Nyakeriga alisema sekta ya kilimo cha majani chai iko katika hali mbaya kufuatia kutonunuliwa kwa zao hilo kutoka nchini na nchi za Misri, Iran, Iraq, Sudan na Afghanistan ambazo ni wanunuzi wakuu wa zao hilo kutoka Kenya.
“Nchi ya Kenya hutumia asilimia nne la zao hilo na kiwango kilichobaki kinauzwa nchi za kigeni. Hata hivyo, bei ya zao hilo imekuwa mbaya kwa sababu ya ongezeko la chai katika soko la dunia,” Bw Nyakeriga alisema.
Alisema nchi za Misri, Iran, Iraq, Sudan na Afghanistan ambazo ni wanunuzi wakuu wa chai ya Kenya wameacha kununua chai hiyo kwa wingi kwa sababu ya vita vinavyokumba nchi zao.
“Uingereza pia imekuwa ikinunua chai ya Kenya kwa wingi, lakini kufuatia siasa ya milengo tofauti, sasa nchi hiyo imepunguza kununua chai kutoka Kenya,” Bw Nyakeriga aliongeza kusema.
Alisema kuna haja ya kuwaelimisha wakulima wa kilimo hicho vile hali ya masoko ulimwenguni ilivyo ili wasije wakalalamika wakati wanapopata malipo mabaya baadaye. 


