Niliyojifunza mchakato wa Katiba
Oct 11, 2014

LEO tunatarajia Mwenyekiti wa lililokuwa Bunge Maalumu la Katiba Samuel Sitta atamkabidhi Rais wa Jamhuri ya Muungano wa Tanzania, Jakaya Kikwete na Rais wa Zanzibar Dk. Mohammed Shein Katiba inayopendekezwa ili taratibu nyingine za maandalizi ya kura ya maoni zifuate.
Ni Katiba iliyopatikana kwa mbinde na huenda bila ‘maarifa ya ziada’ aidha akidi ingekataa au kura za ndiyo zisingetosha. Jitihada kubwa zilifanyika kutafuta theluthi mbili vikiwemo, vikao vya chemba na marekebisho ya kanuni ili kuruhusu hadi walio nje kwa sababu mbalimbali – mahujaji na hata wagonjwa mahututi – kupiga kura kwa barua pepe, simu, au nukushi ili tu akidi ipatikane.
Katika upigaji kura Mwanasheria Mkuu wa Serikali ya Mapinduzi ya Zanzibar (SMZ) Othman Masoud Othman alijitoa mhanga kwa kuamua kupiga kura ya wazi ya hapana akikataa ibara 22 za Katiba hiyo inayopendekezwa. Kutokana na nafasi yake, inataka moyo kufanya alivyofanya akijua wazi kuwa ni uamuzi unaoweza kumgharimu.
Naye Mwenyekiti, Samuel Sitta aliwalaumu maaskofu kwa kutoa waraka ambao baada ya yeye kutusomea sikuona jipya ambalo huko nyuma halijawahi kufanyika.
Mara kadhaa viongozi wa dini wamekuwa wakitoa matamko ya kushauri, kuelekeza, kutoa misimamo kuhusu mambo ya siasa. Baadhi ya matamshi hayo yamekuwa yakitolewa katika shughuli ambazo wageni rasmi ni viongozi wa kitaifa.
Nilichojifunza katika tathmini yangu ya jumla ya Mwenyekiti Sitta ni kuwa kwake suala la Katiba lilishavuka mipaka ya kikazi na kuwa la binafsi. Ukisikiliza maneno yake na ukifuatilia maamuzi yake unaona wazi kuwa Sitta aliamini kushindwa kupitisha Katiba kungemaanisha kushindwa kwa yeye binafsi, na si Bunge zima. 
Wakati wa kuvunja Bunge, Sitta alionyesha wazi kutoridhishwa na vyombo vya habari ambapo alikataa kuvijumuisha katika shukrani. Wajumbe walipomkumbusha kwamba si vyombo vyote ni vibaya (kwao) aliitaja TBC na ZBC tu kuwa ndivyo vilivyofanya kazi nzuri.
Nikiweka ulalamishi wa Sitta pembeni, binafsi naamini kuwa na vyombo vya habari vyenye mitazamo tofauti ni jambo zuri kwa demokrasia na hiyo ni moja ya nijia tu ya kuhakikisha uwakilishi wa mitazamo mbalimbali iliyopo katika jamii katika mijadala ya kitaifa, ingawa wakati fulani mijadala ya upande mmoja katika runinga zetu, ikihusisha wanajopo wenye mtazamo mmoja si jambo la kujivunia.
Mara kadhaa nimekuwa nikiona mijadala yenye wanajopo CCM watupu au UKAWA peke yao. Hali hii ikitokea katika vyombo vinavyomilikiwa na vyama husika inaeleweka lakini inapofanyika katika vyombo vinavyojinasibu kuwa huru haimsaidii mwananchi anayetaka kujielimisha ili aamue. Binafsi, katika ufuatiliaji wangu ilinilazimu kuhamahama runinga moja hadi nyingine ili niweze kupata hoja za mitazamo tofauti.
Lakini yote kwa yote, Bunge la Katiba limetusaidia kutambua hulka, busara na uelewa wa wanasiasa waliojitokeza kuzungumza sana katika mijadala akiwemo Sitta kiasi kwamba iwapo wataamua kujitokeza katika kinyang’anyiro cha urais rekodi yao itawasemea kwa wema au ubaya.
Ukiacha mambo yaliyotokea bungeni, harakati za kupigania katiba mpya ziliendelea mtaani ambako UKAWA walishahamishia vita hiyo siku nyingi kupitia utoaji wa matamko, uendeshaji wa makongamano na maandamano.


