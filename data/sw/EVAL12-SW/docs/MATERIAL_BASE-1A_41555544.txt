
Mzimu wa Mpendazoe wafarakanisha CCM Kishapu May 23, 2012

WAKATI matokeo ya kura za maoni, juu ya uteuzi wa wagombea wa nafasi za udiwani na ubunge kupitia Chama cha Mapinduzi [CCM] yakiendelea kupingwa na wagombea mbali mbali walioshindwa, mkoani Shinyanga nako hali si shwari, huku baadhi ya wagombea hao wanaodai kuchezewa rafu wakiapa kulipiza kisasi kwa kuvisaidia vyama vya upinzani katika Uchaguzi Mkuu ujao.
Katika jimbo la Shinyanga Mjini, wagombea wawili walioshindwa, Dk. Charles Mlingwa, ambaye ni mbunge aliyemaliza muda wake, na Joyce Masunga mbunge kupitia Viti Maalumu aliyemaliza muda wake, wamekataa kutia sahihi matokeo hadi hapo rufaa zao za kupinga matokeo zitakaposikilizwa na kutolewa uamuzi.
Mshindi katika kura hizo alikuwa Mwenyekiti wa Umoja wa Vijana wa Mkoa wa Shinyanga, Stephen Masele, huku Mlingwa akishika nafasi ya pili na Masunga nafasi ya tatu.
Katika rufaa yao, wagombea hao wanadai upigaji kura ulitawaliwa na vitendo vya rushwa, udanganyifu katika kura kwa kuruhusu wapiga kura ambao hawakuwa na sifa.
Katika jimbo la Maswa Magharibi, Mbunge wa Jimbo la zamani la Maswa aliyemaliza muda wake na mwanasiasa machachari, John Magalle Shibuda, naye amekataa kutia sahihi matokeo kwa sababu kama zile za wagombea wa Jimbo la Shinyanga Mjini, lakini tofauti na wenzake, Shibuda amekataa kukata rufaa akidai kuwa hata akifanya hivyo ni kazi bure kwa chama ambacho kimeridhia rushwa na udanganyifu kuwa sehemu ya utamaduni wake, na kusema “CCM bila rushwa haiwezekani wala kusadikika”.
Katika Jimbo la Kishapu, wagombea wote watano walioshindwa , wamepinga matokeo wakimlalamikia mshindi wa kura hizo, Mjumbe wa Halmashauri Kuu ya CCM Taifa na mfanyabiashara mashuhuri mkoani hapa, Suleiman Nchambi, kwa madai ya kucheza rafu, rushwa na udanganyifu wakati wa kampeni na wakati wa upigaji kura.
Wagombea hao wanne ni Mbunge wa zamani wa Jimbo hilo, Paulo Ng’wala Makolo, Limbe B. Mourice, Charles S. Chandika, Robert M. Mayaya na Bonda W. Nkinga.
Katika rufaa yao kwa Mkurugenzi wa Uchaguzi wa Jimbo hilo, wagombea hao wanalalamikia, pamoja na mambo mengine, kusambazwa kwa kadi feki feki 10,000 za CCM kwa wapiga kura mamluki wenye kumuunga mkono mgombea huyo, wakati daftari la wapiga kura lilikwishafungwa.
Baadhi ya kadi hizo feki ni pamoja na kadi Na. AD 342483, inayodaiwa kutolewa kwa Bugule Lumambo Machiya, Agosti 6, 2008; na Na. 3424834 iliyotolewa kwa Minza Sagi Jagadi, Aprili 2, 2009. Kadi hizo zinadaiwa zilitolewa wakati kampeni zikiendelea.
Wagombea hao wanalalamikia pia kitendo cha Nchambi kufanyiwa kampeni wanazodai ni za wazi wazi na baadhi ya wajumbe wa Kamati ya Siasa ya Wilaya, pamoja na yeye kuruhusiwa kuhudhuria na kushiriki kwenye vikao vya Kamati ya Chama vya kujadili wagombea.
Malalamiko mengine ni pamoja na idadi kamili ya wapiga kura kutojulikana mapema kabla ya kupiga kura na ubaguzi katika kugawa karatasi za kupigia kura kwa kutoa karatasi chache kwenye ngome za wagombea hao, na hivyo kuwanyima wanachama waliojisajili haki yao ya kupiga kura.
Wanatoa mfano wa Matawi manne ambako karatasi zilizopelekwa na mahitaji halisi katika mabano kuwa ni Mwamalasa 50 [274], Mwamashimba 100 [204], Magalata 121
[195]. Mwandoma 51 [158], Kinampanda 130 [160] na mengineyo.
Wagombea hao pia wanalalamikia kitendo cha Nchambi cha kuwakusanya Makatibu wa Matawi wa Wilaya ya Kishapu na kuwaficha siku nzima mahali pasipojulikana, siku moja kabla ya upigaji kura, hatua inayohusishwa na njama za kupanga mikakati ya kuharibu matokeo ya kura.
Wanasema, licha ya orodha ya wapiga kura kutobandikwa kwenye mbao za vituo vya kupigia kura, wanadai pia kwamba katika baadhi ya vituo, yalikutwa masanduku ya kura yenye karatasi za kura zilizopigwa kabla ya vituo hivyo kufunguliwa, zote zikiwa zimewekewa vema jina la Suleiman Nchambi; kwa maana kwamba kura hizo zilikuwa haramu kwa lengo la kumpa ushindi haramu mgombea huyo.
Wagombea hao walioshindwa wanadai pia kutoshirikishwa, wao au wakala wao katika zoezi la kujumlisha kura ngazi ya Wilaya ili kupata matokeo, na kwamba zoezi hilo lilifanywa na watu waliojulikana mjini Shinyanga kwa mgombea.
Katika hatua nyingine isiyotarajiwa na chama, zaidi ya wanachama 300 wa Kata za Ukenyenge na Uchunga, Wilayani Kishapu, waliandamana kupinga matokeo ya kura hizo za maoni wakitishia kuhama au kukisaidia Chama cha Demokrasia na Maendeleo [CHADEMA], iwapo CCM kitabariki matokeo hayo.
Jimbo la Kishapu lilikuwa likishikiliwa na Mbunge wa CCM, Fred Mpendazoe, ambaye mapema mwaka huu alikihama chama hicho na kujiunga na chama kisichosajiliwa Chama cha Kijamii [CCJ], kabla ya kuhamia CHADEMA hivi karibuni.
Ushiriki wa Nchambi katika kinyang’anyiro cha Ubunge wa Jimbo la Kishapu ulianza kulalamikiwa mapema na wakazi wa Wilaya hiyo tangu Desemba mwaka jana, wakati alipoitisha halaiki ya viongozi wa ngazi za juu wa Chama na Serikali wa Wilaya zote saba na Mkoa, kwenye mji mdogo wa Maganzo, alipotangaza nia ya kugombea kabla ya muda, kwa kauli mbiu ya “Ng’oa Mpendazoe bandika Nchambi”; hatua iliyotafsiriwa na wengi kuwa ilikuwa ni kukiuka taratibu za uchaguzi na kuwanunua viongozi.


