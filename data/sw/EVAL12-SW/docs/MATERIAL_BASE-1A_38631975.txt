
Miaka 20 ya Vyama Vingi: Hasara kuliko faida II Jul 19, 2012

WIKI iliyopita nilizungumzia maoni yangu kwamba miaka 20 tangu kurejeshwa kwa mfumo wa vyama vingi tumevuna hasara zaidi kuliko faida.
Nilihoji pia kidogo fikra za Baba wa Taifa, Mwalimu Nyerere, kutokana na nafasi yake ya kipekee katika mageuzi ya kisiasa. Naona ni vema niendelee na uchambuzi huu kuhusu Mwalimu ili kuainisha hasara za kuingia "kichwa kichwa" katika mfumo mpya.

Sina budi ninukuu maneno muhimu ya Mwalimu katika hotuba yake ya kustaafu Uenyekiti wa CCM mwaka 1990. Maneno hayo ni ya msingi sana kiasi cha mimi kutamani ingewezekana basi hotuba kama hiyo ingechomwa moto tu! Sababu ni kwamba kama vile hotuba yake haiwezi kutumika kwa vyovyote.
Alisema Mwalimu katika hotuba hiyo : "Lakini ni vizuri nikasema pia kwamba kwa maoni yangu hatuwezi tukaamua kuacha mfumo wa Demokrasia ya Chama Kimoja, tukajaribu mfumo wa Demokrasia ya Vyama Vyingi, kwa matumaini ya kwamba tukikuta kuwa mfumo huo hautufai, basi tutarudia tena Demokrasia ya Chama Kimoja. Tutajidanganya, haiwezekani na ni vigumu kabisa.
Ukimwacha mkeo ukaoa mwingine, na ukagundua kuwa huyu wa pili ni balaa, ni vigumu kumrudia mkeo wa kwanza.
Demokrasia ya Vyama Vyingi ikitushinda, mfumo ambao ni rahisi kufuatia utakuwa ni udikteta wa mtu mmoja au utawala wa kijeshi. Hiyo ni sababu nyingine muhimu ya kutofanya uamuzi kwa pupa.
Inafaa tukajipa muda wa kutosha kuelewa athari zinazoweza kutokea kutokana na uamuzi wowote tutakaoufanya. Si vema kuruka bila kuwa na hakika utaangukia wapi!" Katika sehemu ya pili ya nukuu alisema: "Binafsi ningefurahi sana Tanzania ikiwa na Vyama Viwili vya Kijamaa; na ikakataa kabisa kabisa kuweka vyombo vyake vya ulinzi na usalama mikononi mwa wapingaji wa siasa hiyo." Cha ajabu, miaka minne baadaye, 1994, katika kitabu chake cha Uongozi Wetu na Hatima ya Tanzania, Mwalimu aliandika: "Ubovu wa uongozi ndani ya CCM ndio uliofanya nikapendekeza tuanzishe mfumo wa Vyama Vingi. Nilitumaini kuwa tunaweza kupata Chama kingine kizuri ambacho kingeweza kuiongoza Nchi yetu badala ya CCM; au ambacho kingekilazamisha CCM kusafisha uongozi wake, kwa kuhofia kuwa bila kufanya hivyo kitashindwa katika uchaguzi ujao…" Kutokana na maneno mazito hayo kuhusu matatizo ya uongozi CCM, najikuta nikifikiri kwamba bila shaka Mwalimu toka awali alipendelea tu nchi irejee haraka kwenye mfumo wa vyama vingi kiasi cha kufanya lile angalizo lake la mwaka 1990 "ya kutofanya uamuzi kwa pupa", kuwa si la dhati.
Niongeze kushangaa kidogo na yeye kuzungumzia "ubovu wa uongozi ndani ya CCM ndio uliofanya nikapendekeza tuanzishe mfumo wa Vyama Vingi", kwa sababu yeye alistaafu Uenyekiti wa CCM mwaka 1990 na sidhani kwamba kwenye awamu ya kwanza ya Rais Mwinyi akiwa chini ya Mwalimu kama Makamu Mwenyekiti, matatizo ya uongozi yalikuwa makubwa kiasi cha kutia hofu kubwa.
Ni kweli kuna mambo fulani yalianza kubadilika muda si mrefu baada ya yeye Mwalimu kustaafu, mfano wa wazi ikiwa viongozi wa CCM walipokutana Zanzibar katika hali ya utata na kubadilisha sehemu ya Azimio la Arusha.

Na inawezekana kweli Mwalimu alibashiri matatizo makubwa mbele ya safari, lakini ninaamini alipaswa kwanza kabisa kupigania kwa nguvu zake zote ile dhana ya "Demokrasia ya Chama Kimoja" aliyozungumzia mwaka 1990, hadi kweli ishindikane.
Sidhani kama kuna ubishi kwamba Mwalimu alikuwa ana ushawishi mkubwa MNO kiasi cha kuweza hata kumng’oa madarakani kiongozi yeyote msumbufu.
Mfano mdogo ni alipoingilia haraka sana na kumzuia Mwinyi kuendelea na jitihada za kurekebisha katiba ili aongoze kwa kipindi cha tatu. Au hata alipolazimisha Waziri Mkuu, John Malecela, na Katibu Mkuu wa CCM, Horace Kolimba, kuenguliwa madarakani kiasi cha kuwaita hata "wahuni".
Ninajikuta na wasiwasi kwamba pengine sababu kubwa ya Mwalimu kuonyesha kupendelea kurejea haraka kwa mfumo wa vyama vingi, ni kwa kuwa yeye hakuwa tena Rais wa nchi.
Haingii akilini kirahisi kwa mtu ambaye alikuwa msanifu au "architect" wa mfumo wa demokrasia ya chama kimoja, ageuke mapema tu na kuwa mshabiki wa vyama vyingi. Na kwa uelewa wa Mwalimu alipokuwa rais, ingekuwa kwamba jambo la kurejea kwa mfumo wa vyama vingi lingemkuta, hata kama kungekuwa na shinikizo gani la kimataifa, angejenga hoja nzito kuupinga na mwisho wa siku kama ingelazimu, angeweza basi kuitisha kura ya maoni ya KWELI na kuonyesha njia sahihi kufuatia matokeo.
Sababu ya kuandika "kura ya maoni ya kweli" ni kutokana na kwamba kwa bahati mbaya sana, maoni ya Wa tanzania kupitia Tume ya Nyalali, yanachukuliwa miongoni mwa baadhi ya watu kuwa ‘yalichakachuliwa’. Na wengine wanaamua hata kupuuza kwamba wananchi walitoa angalizo la kutaka kuona mabadiliko ndani ya chama kimoja.
Binafsi, naona kama Wa tanzania wangekuwa kweli na kiu ya mfumo wa vyama vingi, pengine hata kusingekuwa na haja ya watu kuulizwa maoni yao. Vikao vya CCM ingebidi tu vikae na kupitisha mabadiliko ya katiba. Uwezekano hapo wa kuwa na vyama vyenye mizizi ndani ya jamii ungekuwa mkubwa.
Narudia kuhoji nilichohoji wiki iliyopita, kwamba sijui hasa watu gani Mwalimu alikuwa anafikiria wangeweza kuviongoza hivyo vyama vipya hadi kuwa na mafanikio?
Maana kama tu ilivyo sehemu nyingi duniani, siasa ni mapambano kiasi kwamba hata Mwalimu mwenyewe kabla ya kuwa kiongozi wa nchi, alipambana na wenzake kwenye chama cha TANU hadi kufikia kukomaa. Ilibidi vile vile waliotaka mfumo mpya wapambane hadi wakubalike kwa wananchi.
Nadiriki kufananisha mchango wa Mwalimu kwenye kuanzishwa kwa vyama vingi na mfano ambao yeye mwenyewe alitumia kwenye sherehe za Mei Mosi mjini Mbeya, mwaka 1995.
Itakumbukwa alisema mambo mazuri na ya kijinga yalifanyika wakati wa Serikali yake ya kwanza ya kizalendo. Na kwamba isingewezekana kwa Serikali yake iliyodumu kwa zaidi ya miaka 20 kutofanya mambo ya kijinga kiasi cha kuifananisha na watu ambao wametupwa kwenye bahari na hawajui kuogelea.
Kwangu, Mwalimu alisababisha kwa kiasi kikubwa, vyama vya upinzani kutupwa baharani. Tofauti na yeye alipokuwa kiongozi wa nchi ni kwamba alikwishakomaa akiwa kiongozi wa TANU kiasi cha kuweza kuimudu bahari vizuri. Sasa kwa upinzani, ilikuwa si tu suala la kutapatapa baharini, bali pia kuhangaika kujiokoa dhidi ya mapapa!
Mfano wa mapapa hapa ni kwa kauli tu chache za viongozi wa juu wa CCM zilizoashiria kukosekana kwa uvumulivu wa kisiasa.
Itakumbukwa pia aliyekuwa Makamu Mwenyekiti wa CCM, John Malecela, takriban miaka kumi iliyopita, alitamka kwamba "kama kuna jimbo lolote litakalokwenda kwa chama cha upinzani basi Mkuu wa Wilaya husika ajue atakuwa amejifukuzisha kazi." Vivyo hivyo hata Waziri Mkuu mstaafu, Frederick Sumaye, nae aliwahi kusema kwamba "mfanyabiashara yeyote anayetaka mambo yake yamnyokee basi ajiunge na CCM." Kwa ujumla, mazingira yalikuwa magumu sana kadri miaka ilivyoenda kwa upinzani na hata baadhi ya walioonyesha kuwatakia mema kwa namna fulani.
Kuna hadithi za watu kadhaa kuingia hasara za kifedha kiasi cha kusikitisha.
Inadaiwa hata aliyekuwa Balozi wa Kudumu wa Tanzania, Umoja wa Mataifa, New York, Anthony Nyakyi, alijikuta kwenye misukosuko kutokana tu na kumkaribisha mzee Edwin Mtei nyumbani kwake.
Hivi kweli matatizo haya yalikuwa lazima kwa ajili ya watu ambao wengi wao walikuwa "bora wapinzani kuliko wapinzani bora"?

Nadhani kilichokuwa kinatakiwa zaidi kutoka mwanzo kutokana na mazingira kuwa magumu dhidi ya upinzani, ilikuwa waelekeze nguvu zao kwenye chaguzi za serikali za mitaa kwanza.


