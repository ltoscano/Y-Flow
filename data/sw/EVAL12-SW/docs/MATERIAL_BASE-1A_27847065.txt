
Miaka miwili jela kwa kuiba blanketi
NA EVALYNE GITHINJI
MWANAMUME wa miaka 48 jana alihukumiwa kifungo cha miaka miwili jela baada ya kupatikana na hatia ya kuvunja nyumba na kuiba blanketi.
Simon Wachira alikabiliwa na shtaka la kuvunja nyumba ya Musa Mwangi na kuiba blanketi la thamani ya Sh700 Septemba 8 katika kijiji cha Kangemi, Kaunti ya Nyeri.
Wachira alikabiliwa na shtaka lingine la kupatikana na mali ya wizi ambayo ilikuwa ni blanketi la Bw Mwangi. Mwendesha mashtaka Gitonga Mwenda alisema kuwa mnamo siku ya tukio, Bw Mwangi alitoka nyumbani mwake huku akienda kutafuta kazi ya kibarua.
Hata hivyo, alishikwa na haja ya kutaka kurudi nyumbani na aliporudi, akagundua nyumba yake ilikuwa imevunjwa.
Aliamua kuingia mle ndani na akampata mshukiwa anayemfahamu kwa jina Fundi akiwa anaweka blanketi lake kwenye karatasi.
Bw Mwangi alianza kupiga mayowe na baada ya muda mfupi, majirani walifika mahali pale na kumkamata mshukiwa. Mwendesha mashtaka alisema kuwa Wachira alipelekwa katika kituo cha polisi cha Nyeri ambapo alifunguliwa mashtaka.
Bw Mwenda pia aliwasilisha blanketi hilo mbele ya Mahakama kama ushahidi.
Wachira alikubali maelezo ya Mwendesha mashtaka na katika malilo yake, Wachira alisema kwamba alikuwa hajifahamu kwani alikuwa amekunywa pombe kuzidi.
Alisema kuwa ameishi katika kijiji hicho cha Kangemi na amekuwa jirani mwema wa mlalamishi kwa kipindi cha miaka miwili.
“Nilipofika katika nyumba ya mlalamishi, nilijihisi mchovu na nikatamani kupumzika. Hapo ndipo niliamua kuingia ndani ya nyumba na kujifunika na blanketi,” alisema zaidi.
Alieleza Mahakama kuwa ana watoto watano wanaomtegemea na hana rekodi ya kutenda maovu kwani hajawahi kuzuiliwa rumande kwa wakati wowote hapo awali.
Aliomba kuachiliwa na mahakama lakini Hakimu Bi Wekesa akaamuru afungwe jela miaka miwili bila kuachiliwa kwa faini. 


