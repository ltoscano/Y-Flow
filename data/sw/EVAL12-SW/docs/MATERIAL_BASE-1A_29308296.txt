
Wa tanzania 3 watozwa faini kuwa nchini bila vibali
NA KALUME KAZUNGU
MAHAKAMA ya Lamu jana iliwaachilia kwa dhamana ya Sh 200,000 kila mmoja raia watatu wa Tanzania wanaokabiliwa na shtaka la kupatikana humu nchini kinyume cha sheria.
Abdalla Ali Abdalla, Hamisi Bakari na Amani Juma, walishtakiwa kwamba mnamo tarehe Aprili 28 mwaka huu, walipatikana katika eneo la Faza Wilayani Lamu Mashariki.
Upande wa mashtaka ulieleza korti kwamba, washukiwa hawakuwa na stakabadhi zozote zilizowaruhusu kukaa humu nchini.
Wote walikataa shtaka hilo wakidai wamekaa nchini kwa zaidi ya mwongo mmoja na nusu na kwamba katu hawajichukulii tena kuwa wageni.
“Mimi ni Mtanzania kweli lakini nimeishi Faza kwa takriban miaka ishirini sasa.
Nimeoa bibi Mkenya na niko na watoto wakubwa. Mtoto wangu wa kwanza ana miaka 14 na ni mwanafunzi wa shule ya msingi ya Faza. Iweje leo nikamatwe eti mimi ni mgeni? Chifu wetu anatuonea,” akasema Bw Hamisi Bakari.
Kesi yao itatajwa tarehe 7 Mei na kusikizwa mnamo Juni 3 mwaka huu.
Katika kesi nyingine, mwanaume wa makamo jana alifikishwa mbele ya mahakama akikabiliwa na kosa la ulanguzi wa dawa za kulevya.
Said Mohamed Said, 35, alishtakiwa kwa kupatikana na sacheti moja ya dawa za kulevya aina ya heroine yenye thamani ya Sh 500.
Aidha Jaji wa mahakama ya Lamu Bw Johnstone Munguti, alikataa kilio cha mshtakiwa na akamwamuru aachiliwe kwa dhamana ya Sh 200,000 na mdhamini wa kiasi sawa na hicho.
Kesi yake itasikizwa mnamo Juni 10 mwaka huu. 


