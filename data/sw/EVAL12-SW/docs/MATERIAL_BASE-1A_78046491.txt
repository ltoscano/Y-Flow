
Kenyatta amwita Magufuli Kenya Sep 29, 2016 by Mwandishi Wetu

RAIS Uhuru Kenyatta wa Kenya amemualika Rais John Magufuli kutembelea nchi hiyo, akikanusha kuwepo kwa mgogoro wowote wa kisiasa baina yao binafsi au nchi hizo mbili.

Gazeti la The Star la Kenya limemkariri Waziri wa Mambo ya Nje wa Kenya, Amina Mohammed, akisema kuwa tayari serikali yake imetuma mwaliko Tanzania na tayari umefika –kinachosubiriwa kikiwa ni mwitikio kutoka kwa jirani zao hao.

“Ninachoweza kukuthibitishia ni kwamba Rais Kenyatta ametuma mwaliko kwa Rais John Magufuli ili aje kutembelea Kenya. Hakuna tatizo lolote baina ya Kenya na Tanzania na sasa tunachosubiri ni majibu ya kufahamu ni lini hasa atakuja,” alisema Mohammed.

Mkurugenzi wa Mawasiliano wa Ikulu, Gerson Msigwa, alisema inawezekana mwaliko huo umepitia katika Wizara ya Mambo ya Nje na Ushirikiano wa Afrika Mashariki kama ulivyo utaratibu na kwamba Ikulu inaweza kutoa taarifa rasmi mara baada ya kuwa na majibu tayari.

“Kwa sasa siwezi kukwambia ni lini Magufuli atakwenda Kenya kufuatia huo mwaliko kwa sababu hata barua yenyewe ya mwaliko haijafika hapa. Kwa kawaida huwa zinapitia Wizara ya Mambo ya Nje na kuna utaratibu wa kuijulisha Ikulu.

“Taratibu zote zikikamilika na kama rais ataona kuna sababu ya kutoa taarifa yoyote, tutawaarifu. Jambo pekee ninaloweza kusema ni kwamba Rais Magufuli ni rafiki wa nchi zote za Afrika Mashariki na hatuna nchi yoyote ambayo tuna shida nayo,” alisema.

Magufuli na Kenya

Serikali ya Kenya iliamua kutoa taarifa hiyo kuhusu kumwalika Magufuli katika wakati ambao kulikuwa na tuhuma kwenye vyombo mbalimbali vya habari Kenya kwamba hali si shwari baina ya nchi hizi mbili.

Vyombo vya habari vya taifa hilo, ambalo linajiona kama mwamba wa kiuchumi wa eneo la Afrika Mashariki, vilikuwa vimeripoti kwamba uhusiano huo mbaya ndiyo sababu ya Magufuli kutotembelea nchi hiyo tangu aingie madarakani mwaka jana.

Mambo matatu yanatajwa kusababisha dhana hiyo. Kwanza ni matukio yaliyosababisha Tanzania kushinda zabuni ya ujenzi wa bomba la mafuta kutoka Hoima (Uganda) hadi Tanga (Tanzania), mradi ambao awali ilionekana utafanywa na nchi za Kenya na Uganda.

Pili ni hatua ya Magufuli kufanya ziara katika nchi za Rwanda na Uganda, ambazo Kenya inaziona kama wadogo zake kiuchumi na kuliacha taifa lao ambalo ndilo linaloongoza kwa uwekezaji hapa nchini miongoni mwa majirani wote.

Jambo la tatu ni kitendo cha Magufuli kutokwenda Kenya wakati wa mkutano wa kimataifa wa uhusiano baina ya Japan na nchi za Afrika (TICAD) uliofanyika Nairobi kati ya Agosti 27 na 28 mwaka huu ambapo Tanzania iliwakilishwa na Waziri Mkuu, Kassim Majaliwa.

Vyombo vya habari vya Kenya vilitafsiri hatua hiyo ya Magufuli kutokwenda kwenye mkutano huo kama ishara ya uhusiano wake mbovu na serikali hiyo. 

Vyombo vya habari vya Kenya pia vina dhana kwamba kwa kuwa hasimu mkuu wa kisiasa wa Kenyatta, Raila Odinga, ni rafiki binafsi wa Magufuli; uhusiano baina ya nchi hizo mbili utatetereka kwa sababu ya uhusiano binafsi wa viongozi hao wa juu.

Wakati wa mkutano huo wa TICAD, waziri Amina aliulizwa na waandishi wa habari wa Kenya kuhusu kukosekana kwa Magufuli na akasema; “Kwanza Magufuli si rais pekee wa Afrika ambaye hajahudhuria mkutano huu. Wako wengine ambao hawakuja.
Hata hivyo, amewakilishwa vema kwenye mkutano huu na naomba niwahakikishie kwamba uhusiano wa Tanzania na Kenya uko imara,” alisema.

Tangu aingie madarakani Novemba mwaka jana, Rais Magufuli amefanya ziara katika nchi mbili pekee; Rwanda na Uganda na katika muda huo hajahudhuria mikutano takribani mitano mikubwa iliyofanyika nje ya Tanzania.

Utaratibu huu wa Magufuli ni kinyume cha mtangulizi wake, Jakaya Kikwete, ambaye alikuwa akifahamika kwa kufanya ziara katika nchi za nje na kwenye mikutano mbalimbali ya kimataifa ambayo Tanzania ilikuwa ikialikwa au kuhitajika kuwepo.

Hata hivyo, tangu wakati wa kampeni za urais mwaka jana na katika hotuba yake ya kufungua Bunge, Magufuli aliahidi kwamba atatumia muda mrefu zaidi kushughulikia kero za wananchi kuliko kufanya ziara za nje ya nchi.

Mwisho


