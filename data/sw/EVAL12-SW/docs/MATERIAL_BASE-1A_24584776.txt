
Utaratibu wa JK kuwatumia wazee si wa ki-dotcom May 21, 2012

Rais wa awamu ya nne, Jakaya Mrisho Kikwete ameendeleza jadi ya marais wa Tanzania ya kuzungumza na wazee wa Dar es Salaam pale wanapotaka kuzungumzia jambo muhimu linalohusu taifa.
Kuanzia Baba wa Taifa, Mwalimu Julius Nyerere, Rais wa awamu ya pili, Ali Hassan Mwinyi, Rais wa awamu ya tatu, Benjamin William Mkapa; wote walikuwa na kawaida ya kuzungumza na wazee wa Dar es salaam pale walipotaka kupitisha ujumbe fulani kwa wananchi.
Wiki iliyopita Rais Kikwete aliendeleza utamaduni huo pale alipotaka kuelezea msimamo wa serikali yake kuhusiana na madai na mgomo wa wafanyakazi uliokuwa umepangwa kufanyika kuanzia Mei 5.
Tunaweza kuwasamehe maraisi wetu waliotangulia – Mwalimu Julius Nyerere, Ali Hassani Mwinyi na pengine hata Benjamin Mkapa kwa kuanzisha na kuendeleza utaratibu wa rais kuzungumza na wazee wetu wa Dar es salaam pale walipotaka kuelezea upande wao katika jambo lililohusu jamii nzima ya Wa tanzania.
Nasema makusudi kuwa pale walipotaka kuelezea upande wao wa jambo lililokuwa linahusu maslahi ya taifa kutokana na ukweli kwamba maongezi haya ya rais na wazee hayana kawaida ya kuruhusu maswali bali wazee hufika kwenye mazungumzo, wakahutubiwa na kuondoka bila kupata nafasi ya kuuliza chochote.
Nimesema tunaweza kuwasamehe maraisi wa awamu ya kwanza hadi ya tatu kwa kuendeleza utaratibu huu. Tunaweza tukaamua tu kukubaliana kuwa hawa walikuwa ndio wanamalizia karne ya kizazi cha waliokuwa vijana wakati tunadai na kupata uhuru. 
Ni wazi kwamba kulipotokea jambo lililokuwa linahusu mustakabali wa taifa, watu wa kwanza ambao maraisi wetu hawa walipenda kuzungumza nao, hata kama ni kwa kuwahutubia tu, walikuwa wale vijana wenzao waliodai nao uhuru ambao sasa walikuwa wazee – wale wa Dar es Salaam wakiwawakilisha wenzao wa mikoani.
Kwa Rais wa awamu ya nne, hoja ya kuzungumza na wazee wa Dar es Salaamu anapokuwa na shida ya kupeleka ujumbe kwa Wa tanzania inakuwa ngumu kidogo.
Huyu ni rais ambaye aliingia madarakani kwa tiketi ya ujana – ni rais wa kizazi cha dotcom. Ni rais ambaye idadi kubwa ya waliompa kura ni vijana. Ni rais ambaye awamu yake ya uongozi inaangukia katika kipindi ambacho dunia na nchi yake imepiga hatua kubwa katika teknolojia ya mawasiliano.
Kwa kanuni za kawaida kabisa tungetegemea kuwa wakati wowote rais wetu huyu wa wapiga kura wa kizazi cha dotcom angekuwa na jambo muhimu la kuwaambia wananchi, angewaita angalau vijana wa mkoa wa Dar es Salaam kuzungumzia nao na sio wazee.
Na kwa sababu inawezekana vijana wangekuwa kwenye harakati za kutafuta maisha na kujenga uchumi wa nchi, basi, angeweza kuwatia na kuzungumza na wasomi wetu wa vyuo vyetu vya elimu ya juu na wakufunzi wao.
Lakini Rais angeweza pia kuamua kukusanya umati wa watu waliotakiwa kuwa wanahangaikia kutafuta mlo wao wa siku katika siku ya kazi isingekuwa jambo jema na kwa hiyo akaamua kuita wahariri na waandishi wa vyombo vyote vya habari nchini ambao wasingezidi 100 na akawaambia alichotaka wananchi tusikie.
Jambo jema zaidi katika hili ni kwamba waandishi hawa wangeweza kupewa nafasi ya kuuliza maswali muhimu kuhusiana na hotuba ya rais; tofauti na wazee wetu ambao kutokana na kukua na kuzeekea kwao katika mfumo wa ‘zidumu fikra za mwenyekiti’ wanaishia kushangilia tu kama tulivyoshuhudia.
Vijana, wasomi na vyombo vya habari ndio makundi ya watu ambao rais wa kizazi cha dotcom anapokuwa na jambo anatakiwa kuzungumza nao, na sio wazee wetu wanaopaswa kupumzika badala ya kuumizwa vichwa vyao na matarakimu makubwa makubwa kama ya mishahara ya wafanyakazi wote wa Tanzania kwa mwaka!
Kwa hakika, si jambo jema kuwaita wazee wetu hawa na kuwafahamisha kuwa serikali haina uwezo wa kuwalipa watoto wao mishahara inayotosheleza mahitaji yao hata kwa miaka minane ijayo.
Wanaweza wakashangilia wakati ule yanapotamkwa hayo, lakini baadaye watakapotulia na kutafakari na kugundua kuwa serikali kutokuwa na uwezo wa kuwapa watoto wao mishahara inayotosha mahitaji yao kwa miaka minane ijayo kutawaathiri wao pia, kasi yao ya kuzeeka itaongezeka maradufu.
Tukumbuke kwamba hawa ndio wazee ambao siku mbili tu baada ya kushangilia tamko la Rais la Serikali kutokuwa na uwezo wa kulipa watoto wao mishahara inayotosha mahitaji yao kama ilivyoainishwa na vyama vyao, baadhi yao walikuwa mahakamani wakiendelea kutafuta haki ya kulipwa mafao yao ya iliyokuwa Jumuiya ya Afrika Mashariki.
Ni wazee ambao katika kutafuta haki hiyo wameshawahi kufikia hata kulala barabarani na kuhatarisha maisha yao na ya watu wengine. Wameshawahi pia hata kukusanyika mbele ya lango la kuingilia Ikulu kwa matumaini ya kuonwa na rais wa nchi ili awasaidie kupata wanachoamini kuwa ni haki yao.
Ni wazee wetu hawa hawa ambao pamoja na kuahidiwa kuwa watapata matibabu bure katika hospitali za serikali, bado kuna ukiritimba wa ajabu wa kutimiziwa hayo ikiwemo kutakiwa mpaka wawe na barua kutoka mamlaka mbali mbali za maeneo wanayoishi kama vile sura zao zilizochoka sio kitambulisho tosha cha uzee wao na haki ya kupata huduma hizo!
Litakuwa ni jambo jema sana iwapo tutaweza kushughulikia matatizo ya kijamii yanayowakabili kwa kasi ile ile tunayotumia katika kuwakumbuka, kuwakusanya na kuzungumza nao pale tunapokuwa na jambo la kuwaambia wananchi na kutaka kushangiliwa kwalo.
Ninashauri Rais wetu kuachana na utaratibu wa ‘kimapokeo’ wa kuzungumza na wazee wa Dar es salaam anapokuwa na jambo muhimu la kuwaambia wananchi, na badala yake atumie njia ya kisasa zaidi ya kuzungumza na vyombo vya habari ambavyo vitaweza kumuuliza maswali badala ya kushangilia tu.
Ni jambo jema tukajenga utamaduni wa kuwakumbuka na kuwaenzi wazee wetu kwa kuwakaribisha ukumbi wa Diamond Jubilee ama hata Ikulu kama wageni mashuhuri kwenye dhifa za kitaifa tunaposherehekea sherehe za kitaifa za Uhuru, Mapinduzi na Muungano; maana bila wao sikukuu hizo zisingekuwepo.
Lakini tusingoje kuwakumbuka wazee wetu pale tu tunapokuwa na shida ya shangilio zao tunapotaka kuueleza umma upande wa serikali wa jambo muhimu linalohusu taifa letu.


