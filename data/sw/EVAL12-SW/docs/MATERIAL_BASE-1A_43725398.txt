
Tuandae maandamano ya kitaifa zaidi… May 29, 2012

IJUMAA wiki iliyopita, baadhi ya waumini wa dini ya Kiislamu waliandamana kwenye mitaa ya Dar es Salaam kupinga mauaji ya Wapalestina yanayoendelea kufanywa na Waisraeli katika Ukanda wa Gaza.
Kilele cha maandamano hayo kilikuwa ni mkutano uliohutubiwa na wanaharakati mashuhuri wa haki za binadamu nchini wakiwemo Profesa Haroub Othman na Profesa Issa Shivji.
Nawapongeza waumini hao kwa hatua ya kuandama waliyochukua kutokana na ukweli kwamba mpaka siku hiyo maandamano hayo yanafanyika hakuna nchi yoyote ya Afrika ambayo ilikuwa imekemea ama kutoa kauli ya kulaani mauaji hayo. 
Si Afrika tu, bali hata huko Umoja wa Mataifa kwenyewe ambako huwa wepesi sana kuwekea vikwazo vya uchumi nchi za Kiafrika zinazotoka kwenye mstari, mpaka jumatatu wiki hii walikuwa bado wakijishauri la kusema ama kufanya wakati maisha ya watu yakiendelea kuteketea.
Ni jambo la kusikitisha sana kwamba kitu pekee tunachoweza kufanya raia wengine wa dunia hii ni kuandamana tu na kukemea uovu na udhalimu huu mkubwa dhidi ya binadamu.
Lakini ni jambo la kusikitisha zaidi tunapokaa kimya na kushindwa kufanya hata hili ambalo liko kwenye uwezo wetu kwa sababu tu ya kuwaogopa wakubwa wanaoupalilia migogoro huu uliodumu kwa miaka 60 sasa tangia kuundwa kwa nchi ya Israel na ambao sitauzungumzia hapa kwa vile unahitaji juzuu kadhaa kuuelezea.
Niseme tu hapa kwamba mgogoro unaondelea sasa ulianza wiki iliyopita pale mgambo wa Hamas walipotupa makombora kwenye makazi ya Waisrael na kuua raia wake wanne na kuvunja ‘amani ya shaka’ ya muda iliyokuwa ikiratibiwa na Misri.

Mashambulizi haya yalisababisha Israel kuamua kulipiza kisasi kwa kutumia ndege na helikopta zake za kivita kudondosha mabomu huko Gaza na kusababisha vifo vya Wapalestina 500 mbali na kusababisha uharibifu mkubwa wa miundombinu na majengo ya eneo hilo.
Inawezekana kwamba Israel ina haki kuchukua hatua kali kiasi hicho. Kila mtu ana kipimo chake cha uvumilivu sawa na kila taifa lilivyo na kipimo cha uchungu kwa wananchi wake.
Kuna taifa ambalo watoto wadogo 19 wanaweza kuungua moto kwenye ukumbi wa disko kutokana na uzembe lakini habari hiyo ikaisha bila hata mtu kuwajibika ama kuwajibishwa lakini ajali hiyo hiyo ikatosha kumuondoa madarakani Waziri Mkuu, achilia mbali Waziri wa Wizara husika na maofisa wake kwenye nchi nyingine.
Ni majuzi tu hapa tumeshuhudia ‘zogo’ kubwa lililozushwa na raia Ugiriki baada ya Polisi wa nchi hiyo kumuua kwa risasi mwanafunzi mmoja wa shule, zogo ambalo almanusura liing’oe madarakani serikali nzima ya nchi hiyo.
Tukumbuke kwamba ni hawa hawa Waisrael ambao wanajeshi wake waliwahi kufunga safari ya zaidi ya kilometa 3000 za anga kutoka Tel Aviv hadi uwanja wa ndege nchini Uganda kuokoa raia wake waliokuwa wametekwa nyara.

Ni Israel pia ambayo shirika lake la ujasusi la Mossad ni miongoni mwa mashirika bora kabisa ulimwenguni katika fani hiyo, ambalo pamoja na mambo mengine, kazi yake ni kuhakikisha usalama wa raia wake ndani na nje ya nchi hiyo.
Lakini haki waliyo nayo Waisrael ya kulinda raia wake, haiwapi haki ya kuua raia wengine wa dunia kwa kisingizio chochote kile achilia mbali cha kulinda raia wake. 

Kwa hakika, haiingii akilini kwamba katika karne hii ambayo wakubwa wa dunia wamekuwa wakitusisitizia kuwa ni kijiji kimoja, nchi moja inaweza kuinuka dhidi ya nchi nyingine na kuua raia wake 500 katika kipindi cha siku tatu tu huku ikigeuza miji yake vifusi na hakuna hata anayekemea. Ni kijiji cha ajabu hiki!
Inaelekea idadi hii kubwa ya vifo wala haiwasumbui Israel. Alipobanwa na mwandishi wa CNN Christine Amanpour aeleze uhalali wa Israel kusababisha vifo vya Wapalestina 500 kulipiza vifo vya Waisrael watano, Waziri wa Mambo ya Nje wa Israel, Tzipi Livni, alisema wanaamini kuwa hiyo ndiyo njia pekee ya kuhakikisha kuwa Hamas wanaacha mashambulizi yao dhidi ya maeneo ya Israel.
Wakati haya yakiendelea, viongozi wa nchi nyingine duniani wameendelea kujiuma uma bila kusema lolote, pengine wakiogopa kukunjiwa uso na ‘kaka mkubwa’ ambaye ndiye anayeikingia kifua Israel katika unyama huo na mwingine iliopata kufanya nyuma.
Huku kwa ‘Kaka mkubwa’ ndiko tusitegemee kitu katika kutafuta suluhu ya mgogoro huu kwani ni huku huku ambako rais mteule wa Marekani Barack Obama alipotembelea Israel Julai mwaka jana na akatoa kauli ambayo kwa namna moja ama nyingine inaweza kuwa imechangia hali inayoendelea sasa Gaza.
Wakati akitembelea mji mdogo wa Sderot ulioko mpakani mwa Israel na eneo la Ukanda wa Gaza na ambao mara kwa mara umekuwa ukivumirishiwa mabomu na wanamgambo wa Hamas, Obama alinukuliwa akisema:
"Iwapo mtu atavumirishia mabomu nyumba yangu ambayo mabinti zangu wawili watakuwa wamelala usiku, nitahakikisha kuwa ninachukua hatua yoyote kwenye uwezo wangu kuhakikisha ninazuia hilo. Natarajia hata Israel itafanya hivyo hivyo!" Ndiyo maana naunga mkono maandamano yaliyofanywa na waumini wa Kiislamu kupinga mauaji yanayoendelea huko Palestina. Tuwapongeze waumini hao kwa angalau kufanya kile ambacho taifa limeshindwa kuandaa. Maandamano dhidi ya ukatili kwa binadamu.
Tusiondoe pia uwezekano wa kuwapo kwa mataifa ya Afrika yaliyokuwa yakisubiri kuona Tanzania itafanya nini kutokana na kuwa Rais wake ndiye Mwenyekiti wa Umoja wa Afrika (AU).
Wakati tunawapongeza, nadhani kuwa maandamano haya yangekuwa na sauti zaidi kama yangekuwa na sura ya kitaifa zaidi. Ninadhani kuwa walioandaa maandamano hayo wangeweza kwenda hatua moja mbele na kuandaa maandamano makubwa zaidi ambayo yangehusisha kada zote za jamii ya Wa tanzania.
Katika kipindi hiki ambacho nchi nyingi zimegeuka bubu na kubaki zikiviziana ni nani atakayeanza kumfunga paka kengele ni wazi kuwa sauti moja kuu kutoka Tanzania ingeweza kusikika mbali saidi kuliko sauti kutoka eneo moja tu katika jamii kubwa ya Wa tanzania.
Je, tuamini kwamba waumini wa dini nyingine wa nchi hii ambao hawajaandamana wala kutoa kauli yoyote kuhusu suala hili hawaguswi na ukatili dhidi ya binadamu unaondelea huko Gaza?
Ni kweli kwamba mgogoro wa Palestina na Israel kwa kiasi kikubwa unahusisha masuala ya dini na ndiyo maana nchi za Kiislamu zilikuwa za mwanzo kuandamana kulaani mauaji yanayoendelea huko Gaza.
Ninaamini kwamba ni vyema tukapinga ama kuunga mkono masuala ya kimataifa kwa msimamo wa utaifa wetu badala ya kwa misimamo ya imani zetu. Kama taifa, tulipaswa kuandamana kupinga ‘ukatili kwa binadamu’ bila kujali imani za wanaofanyiwa ukatili huo.
Maandamano ya kitaifa dhidi ya ukatili kwa binadamu yana faida kwamba kesho na kesho kutwa hakutaibuka kikundi cha watu ambacho kinaamini kuwa Waisrael ni wana wa Mungu na hivyo na wao kutaka kuandamana kuwalaani Hamas kwa kuua Waisrael sita!
Yatahakikisha pia kuwa miaka 10 ama 15 ijayo Hamas wakipata uwezo wa kumiliki silaha kali kama walizo nazo Waisrael na wakaamua kuzitumia kiholela dhidi ya Waisrael tunaweza kuwa na jeuri kama Taifa ya kuandamana kupinga ‘ukatili dhidi ya binadamu’ bila kujali anayefanya ama kufanyiwa ukatili huo.


