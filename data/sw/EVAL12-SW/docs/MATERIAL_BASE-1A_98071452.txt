Serikali Tatu, naikubali njia ya Jaji Warioba
Jun 14, 2013

BALOZI Augustine Mahiga ambaye ni Mwakilishi wa Katibu Mkuu wa Umoja wa Mataifa (UN) nchini Somalia amezungumzia Rasimu ya Katiba Mpya kama jitihada za ubunifu katika kufikia mwafaka wa mazungumzo kuhusiana na kero za Muungano.
Anasema, ingawa Serikali Tatu zina gharama zake, lakini, kisiasa zina manufaa yake kutokana na mijadala ya muda mrefu kuhusiana na muundo wa Muungano. Balozi huyo amenukuliwa na moja ya magazeti yanayochapishwa hapa nchini akisema kwamba iwapo Rasimu hiyo itapitishwa na Wa tanzania, ni wazi kuwa Tanzania itakuwa imerekebisha kasoro za Muungano unaotimiza miaka 50 mwakani, kwa njia ya mazungumzo.
Kwa mtazamo wangu, aliyoyasema Balozi Mahiga yana uzito mkubwa sana. Ni maneno yaliyojaa hekima na busara nyingi kutoka kwa Mtanzania na Mwanadiplomasia mzoefu. Mahiga kwenye mazungumzo yake hayo ametanguliza maslahi mapana na ya muda mrefu ya taifa. Nakubaliana na Balozi Mahiga kwenye usahihi wa njia ya Jaji Warioba na Tume yake kuhusiana na Serikali Tatu. 
Maana, njia ni ile ile tuliyokuwa tukihangaika kuifuata, huku kukiwa na kero nyingi za njiani. Ni kwa vile njia ilikuwa nyembamba mno, alichofanya Jaji Warioba na Tume yake ni kuipanua njia hiyo ili hata malori yaweze kupita.
Katiba Mpya ina maana pia ya mabadiliko makubwa. Ninachokiona mimi ni hofu ya mabadiliko kwa baadhi yetu. Na kwa wengine ni hofu inayotokana na sababu binafsi zenye kuambatana na kupoteza fursa, na hata nafasi za kimamlaka katika mabadiliko yanayokuja. Hivyo, ni sababu za kibinafsi zaidi na pengine hata kimakundi.
Ni hulka ya mwanadamu pia kuogopa mabadiliko yanapotokea. Hata kwenye nyumba yako tu. Siku ukirudi nyumbani ukakuta mfanyakazi wako wa ndani kapangua fenicha na kuziweka katika utaratibu mpya, basi, utaanza kwanza kuyaogopa mabadiliko yale. Na huenda akili yako isitulie pia. Kidogo kidogo utaanza kuyazoea.
Hili la Serikali Tatu, kwa historia tu, inabidi tupumue kwa kina Jaji Warioba kuja na ubunifu huu. Maana, imekuwa ni kero sugu iliyoundiwa hata Wizara. Hatuwezi kuendelea na hali hiyo mwaka hadi mwaka.
Maana, hata mimi binafsi, ningeulizwa mwaka 2000 juu ya muundo wa Muungano, basi, chaguo langu la kwanza lilikuwa Serikali Moja, pili; Serikali Mbili na tatu; Serikali Tatu.
Lakini, miaka 13 baadaye, na kwa kusoma alama za nyakati. Ukiniuliza leo swali hilo, jibu langu liko wazi kabisa. Tuwe na Serikali Tatu; ya Muungano, ya Zanzibar na Tanzania Bara (Tanganyika). Na hii si heshima tu tutakayoipata kimataifa, bali, itachangia kwa watu wa pande mbili hizi za Muungano kuheshimiana na kushirikiana zaidi.
Na tusisahau historia kwamba mwaka 2000, Kamati ya Jaji Robert Kissanga ilikuja na mapendekezo kama haya ya Serikali Tatu. Nakumbuka Rais wa wakati ule, Benjamin Mkapa pale Diamond Jubilee, akiongea na Wazee wa Dar es Salaam, alionyesha dhahiri kuwa Serikali haikuyapenda mapendekezo yake.
Kukawa na hata mjadala kama Kamati inaweza kuja na mapendekezo au la, maana, ikasemwa kuwa ya Kissanga haikuwa Tume. Na Mkapa akawashambulia pia wanahabari kwa kutaka kuishinikiza Serikali kuyakubali mapendekezo hayo. 
Kitu ambacho hakiwezekani, maana, Serikali hata siku moja haiwezi kushinikizwa na wanahabari kama haikubaliani na inachoshinikizwa nacho. Lakini huo ulikuwa ni mwaka 2000, na sasa ni 2013. Wakati umebadilika.
Naam, na tuendane na wakati unaobadilika. Tuwe na ujasiri wa kuzipa mgongo fikra za ukale. Na Katiba mpya inaweza pia kuchangia tuondokane na mambo ya ovyo hovyo na yenye kutuvunjia heshima kama taifa.
Kwa kuangalia tu kwenye chaguzi zetu huko nyuma, tumeshuhudia vitendo vya rushwa iliyokithiri na hata vurugu na fujo kwenye michakato ya uchaguzi. Hii ni ishara ya kukosekana kwa maadili kwa kiwango cha juu. Ni aibu kubwa kwa Taifa.
Tulichojifunza ni kwamba mfumo wetu wa uchaguzi na Katiba yetu ya sasa, vyote vilikuwa na walakini. Tunafahamu pia kwamba ndoto ya wabunge wengi, ni kuwa Mawaziri. Rasimu ya Katiba Mpya inampa Rais madaraka ya kuteua mawaziri nje ya Bunge.
Maana, huwezi kuwatumikia mabwana wawili kwa wakati mmoja. Kwamba Waziri asiwe mbunge wa jimbo fulani, bali mtumishi wa umma. Tutaondokana na mfano wa aibu ya Waziri kutoa zawadi ya gari la wagonjwa kwa zahanati jimboni kwake wiki kadhaa kabla ya Bunge kuvunjwa. Hiyo ni rushwa na si kingine. Na hapa kwetu kuna mawaziri wenye hulka ya kutumia rasilimali za umma na kujipendelea na kuyapendelea majimbo yao.


