
Mahakama Kuu yatupa rufaa ya DPP, Kesi ya kina Kitilya
James Magai, Mwananchi jmagai@mwananchi.co.tz
Dar es Salaam. Mahakama Kuu imetupilia mbali rufaa ya Mkurugenzi wa Mashtaka (DPP) kuhusiana na kesi ya jinai inayowakabili mwenyekiti wa kampuni inayoshughulikia uwekezaji wa mitaji na dhamana (Egma), Harry Kitilya na maofisa waandamizi wa Benki ya Stanbic Tanzania, Shose Sinare na Sioi Solomon katika Mahakama ya Hakimu Mkazi Kisutu.
DPP ambaye katika rufaa hiyo alikuwa anapinga uamuzi wa Mahakama ya Hakimu Mkazi Kisutu kuwafutia washtakiwa hao shtaka la utakatishaji fedha lililokuwa likiwakabili kwa pamoja, anakusudia kukata rufaa Mahakama ya Rufani kupinga uamuzi huo.
Kabla ya kuanza kusikilizwa kwa rufaa hiyo juzi, washtakiwa hao kupitia kwa jopo la mawakili wanaowatetea, Dk Ringo Tenga, Majura Magafu na Alex Mgongolwa waliweka pingamizi dhidi ya rufaa ya DPP, wakiomba Mahakama hiyo iitupilie mbali.
Licha ya jopo la mawakili wa Serikali wakiongozwa na Wakili wa Serikali Mkuu, Timon Vitalis kupinga hoja za pingamizi hilo, Mahakama Kuu katika uamuzi wake jana ilikubaliana na hoja za pingamizi za mawakili wa washtakiwa na kuitupilia mbali rufaa ya DPP.
Mahakama Kuu mbali na kutupilia mbali rufaa hiyo, iliamuru washtakiwa hao warejeshwe Mahakama ya Kisutu kuendelea na kesi hiyo huku ikimshauri DPP awasilishe maombi ya kufanya marekebisho kwenye hati ya mashtaka ya kesi hiyo, kuondoa dosari zilizosababisha kufutwa kwa shtaka hilo.
Akitoa uamuzi huo, Jaji Mfawidhi Mahakama Kuu Kanda ya Dar es Salaam, Moses Mzuna alisema kuna maamuzi mbalimbali ya Mahakama Kuu na ya Mahakama ya Rufani ambayo yanaifunga mikono Mahakama Kuu kusikiliza rufaa ya uamuzi wa mahakama ya chini ambao haumalizi shauri la msingi.
Jaji Mzuna alisema Jamhuri inayo fursa ya kupata haki yake katika shauri hilo kwa kuwasilisha maombi ya kufanya marekebisho kwenye hati ya mashtaka na akaishauri kwenda kutumia fursa hiyo kabla ya kwenda kwenye hatua ya rufani.
Msimamo wa DPP Hata hivyo, akizungumzia uamuzi huo, DPP Biswalo Muganga alisema anakusudia kukata rufaa Mahakama ya Rufani kupinga uamuzi wa Mahakama Kuu kutupilia mbali rufaa yake na kuamuru kesi hiyo iendelee Kisutu.
Awali, akizungumzia uamuzi wa Mahakama Kuu, Wakili Vitalis alisema umewapa mlango wa kuomba kufanya marekebisho, tofauti na walivyokuwa wakiuelewa uamuzi wa Mahakama ya Kisutu kuwa imewafungia mlango wa kufanya hivyo.
Wakili wa utetezi, Magafu alisema upande wa mashtaka unayo nafasi ya kuomba kufanya marekebisho hayo wakati wowote ukiona kuna haja ya kufanya hivyo.
Katika hoja za pingamizi, Wakili Mgongolwa kwa niaba ya wenzake wa utetezi, alisema uamuzi wa Mahakama ya Kisutu kufuta shtaka hilo hauwezi kukatiwa rufaa kwa kuwa haumalizi au kuhitimisha kesi hiyo. 
Akijibu hoja hizo, Wakili Vitalis alisema Mahakama hiyo ina mamlaka kamili ya kusikiliza rufaa hiyo kwa kuwa uamuzi wa Mahakama ya Kisutu kufuta shtaka hilo umeliondoa kabisa mahakamani na kwamba hakuna namna nyingine ya kuwashtaki kwa shtaka hilo zaidi ya kukata rufaa kupinga uamuzi huo.


