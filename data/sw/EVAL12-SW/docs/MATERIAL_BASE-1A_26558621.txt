
Wavuvi wagomea bei za samaki Jun 20, 2012

WAKATI uchumi wa Mikoa ya Kanda ya Ziwa ukitabiliwa kutetereka kutokana na kushuka kwa bei ya pamba katika soko la dunia, pigo jipya limeukumba Mkoa wa Mwanza ambako wavuvi na mawakala wamegoma kuuza samaki viwandani kutokana na bei kushuka kwa zaidi ya nusu.

Wavuvi na mawakala hao wanalalamikia kuporomoka kwa bei ya samaki aina ya Sangara wanaowauzia wenye viwanda vya samaki kutoka shilingi 5,000 – 5,500 mpaka kufikia shilingi 3,000 – 2,500 kwa kilo moja wakidai bei hiyo mpya haitawawezesha kumudu kuendesha shughuli za uvuvi.

Pamoja na mgomo huo wavuvi na mawakala hao wanalalamikia tabia ya wenye viwanda vya samaki kujipangia bei kama wanavyotaka huku Serikali ikiwa kimya bila kuchukua hatua wakati biashara hiyo ndiyo muhimili wa uchumi wa Mkoa wa Mwanza na Kanda ya Ziwa kwa ujumla.

Cornelio Nowa, mvuvi na wakala anayeendesha shughuli zake katika kisiwa cha Goziba, mkoani Kagera, anasema wavuvi kwa sauti moja wamekubaliana kuchukua uamuzi wa kugoma kuvua samaki na kuwauzia wenye viwanda mpaka hapo bei itakaporekebishwa.

“Katika kikao chetu tumefikia maazimio kadhaa, moja likiwa ni kusitisha uvuvi, tunajua hatutaathirika sisi tu, wao (wenye viwanda vya samaki) na hata Serikali nao wataathirika kwa sababu hawatapa kodi” alisema.

Maazimio mengine yaliyofikiwa ni pamoja na kusitisha kupakia barafu kutoka viwandani kwa ajili ya kuhifadhia samaki hao, na kuomba wakutane na wenye viwanda wakiwapo viongozi wa Serikali wanaohusika na sekta ya uvuvi ili ukweli ujulikane.

Bakari Ramadhani, ambaye ni wakala wa samaki, anasema alipigiwa simu mwanzoni mwa mwezi huu akiwa njiani kutoka visiwani alikokwenda kununua samaki na kuelezwa kushushwa kwa bei ya samaki akiwa tayari amenunua samaki kwa bei ya juu kuliko iliyokuwa imetangazwa kiwandani.

“Nilikwishakuleta samaki ambao mimi niliwanunua kwa shilingi 3,800 kwa kilo, wakataka kunipa bei ya shilingi 3000 kwa kilo baada ya malumbano makubwa tukakubaliana niwauzie kwa shilingi 3500 kwa kila moja,” alisema.

Anaongeza kuwa aliamua kuuza kwa bei hiyo ya hasara kwa kuwa hakuwa na namna ambayo angeweza kufanya kwa kuwa tayari samaki alikwishakuwanunua na asingeweza kuwapeleka popote.

Alisema baadaye alimpigia simu Waziri wa Mifungo na Uvuvi Dk. Mathayo David Mathayo, kumuelezea hali hiyo na kutaka kujua kama Serikali ina taarifa hizo na nini itakuwa hatma yao katika suala hilo, lakini waziri alimweleza kuwa hana taarifa na ongezeko hilo la bei.

Ramadhani anasema iko mbinu chafu dhidi ya baadhi ya wavuvi ambao wenye viwanda wameweza kuwagawa kwenye makundi kiasi kwamba hawana mshikamano katika kile wanachokipanga kwa kuwa bei zinatolewa kwa matabaka.
Anadai wapo baadhi ya mawakala wanalipwa kwa bei ya juu zaidi kuliko wengine, kwao bei zinanzia shilingi 2500 – 4000 kwa kilo kutegemea na aina ya wakala.

“Sisi wavuvi tutakufa masikini, kwa sababu baadhi yetu hawatakikushikamana katika kudai haki. Wapo wanaolipwa kwa bei za juu kuliko wengine kwa kilo ya samaki hao hao” alilalamika.

Kiongozi wa Chama cha Wavuvi (TAFU) Juvenalis Matagiri ameinyooshea Serikali kidole akisema imetelekeza sekta ya uvuvi na kuifanya kama haina mwenyewe ikijiendesha na kuacha mambo yaende kwa mfumo wa mwenye nguvu mpishe, hali ambayo inawaumiza wavuvi.

“Serikali haijaiangalia sekta hii ya uvuvi, imetuachia tu kwenda wenyewe kama haipo, matokeo yake wenye viwanda wanaachiwa kuamua kila kitu wanavyotaka.
Mbona kwenye pamba Serikali inapambana sana kupigania bei? Huku tulioko si Wa tanzania? Mbona haiangalii huku”, alihoji Matagiri.
Mgomo huu wa wavuvi na mawakala umekuja wakati tayari sekta hiyo ikisuasua kutokana na kupungua kwa kasi kwa samaki aina ya Sangara katika Ziwa Victoria huku viwanda vya samaki vikizalisha asilimia 30 tu ya uwezo wake kuliganisha na ilivyokuwa mwaka 2005 – 2008.
Watu takribani milioni moja katika Mkoa wa Mwanza peke yake wanategemea Ziwa Victoria katika kuendesha maisha yao kwa uvuvi, kuuza samaki na kuchakata.

Sekta hii pia ilikuwa inachangia asilimia saba ya pato la mkoa, kutoka katika viwanda saba vya samaki vilivyopo Mkoa wa Mwanza vilivyokuwa vinaajiri wafanyakazi 2800. Kwa mwaka 2010/2011 tani 208,000 za samaki ziliuzwa nje na kuingiza shilingi bilioni 172.9.

Wakizungumzia hali hiyo, wenye viwanda wanasema punguzo la bei linatokana na anguko la bei za samaki aina ya Sangara katika soko la Ulaya, hasa katika nchi za Hispania na Italy zilizokumbwa na mtikisiko wa uchumi ulioathiri uwezo wa wananchi katika nchi hizo kununua baadhi ya bidhaa.

“Hapa kinachotokea ni kanuni za kawaida za biashara. Bei imeshuka kwenye soko letu tunakouza, tunalazimika kwenda na bei za soko, sisi hatukuamua kushusha bei kwa sababu ya kushusha, hata sisi inatuarhiti sana hii,” alisema Murtaza Aloo Mkurugenzi wa Kiwanda cha Vicfish.

Aliongeza kuwa huu ni mwangwi wa mtikisiko wa uchumi unaozikumba nchi za Ulaya ambako ndiko waliko wateja wao wakubwa.
“Kiwanda changu kiko wazi mpaka sasa. Watakaokuwa tayari wanakaribishwa, hatujazuia mtu kuleta samaki, lakini pia hatumlazimishi mtu kuleta, cha kuzingatia hapa hii ni biashara na ni muhimu kufuata kanuni za soko,” alisisitiza.

Mmoja wa wafanyakazi wa kiwanda cha Tanperch amelieleza Raia Mwema kuwa bei inayotolewa kwa wafanyabisahara wa hapa ina nafuu kuliko inayotolewa Kenya na Uganda ambako pia viko viwanda vya samaki na vinauza kwenye soko hilo hilo la Ulaya.
“Bei hizi wanazopewa hapa zina ahueni sana, Uganda na Kenya hali ni mbaya zaidi bei zao ni za chini zaidi, kwa hiyo hawa wakigoma wataathiri soko la Tanzania kwa sababu Kenya na Uganda wataendelea kuzalisha na kusafirisha samaki. Iko hatari ya kupoteza soko la Tanzania kabisa kama mgomo huu utaendelea kwa muda mrefu na kusababisha viwanda visimame” alisema.

Alitahadharisha kuwa mogomo huu unaweza kutumiwa vizuri na nchi jirani kupoka soko la Tanzania katika soko la samaki Ulaya kwa kuwa muda ambao samaki wa Tanzania hawatakuwa sokoni nafasi hiyo lazima ijazwe na hiyo inaweza kuwa nafuu kwa washindani wan je.

“Unajua ushindani sasa hivi katika soko ni mkubwa sana. Hofu yangu ni muda mabo Tanzania tunaweza kukaa bila kupeleka samaki. Iko hatari ya kupoteza soko kwa washindani wetu. Dunia ya leo watu hawajiulizi mara mbili wanapopata fursa,” alisema mfanyakazi huyo.
Wakati wavuvi wanakuna vichwa kujua hatma yao juu ya bei ya samaki, ndugu zao wakulima wa pamba wako katika kizungumkuti hicho hicho kutokana na kile kinachoelezwa ni kushuka kwa bei zao hilo katika soko la dunia.

Wakati bei ya kuanzia ya kilo moja ya pamba ilikuwa shilingi 1,000 katika msimu wa mwaka jana na kuishia shilingi 1,200, msimu huu wanunuzi wanataka bei ya kuanzia iwe shilingi 500 kwa kilo huku wakulima wakitaka iwe 1,000 au shilingi 700 kwa kilo hali ambayo imeleta mvutano uliopelekea kuchelewa kuanza kwa msimu wa pamba.

Hali hii ya kushuka kwa bei ya pamba na sasa kuporomoka kwa bei ya samaki huenda ikaleta mtikisiko mkubwa wa kiuchumi katika Mikoa ya Kanda ya Ziwa ambayo pamba na samaki ni miongoni mwa mazao mihimili ya uchumi wake.

Mkuu wa Mkoa wa Mwanza, Evarist Ndikilo, anasema ofisi yake imepata malalamiko ya wavuvi na wanayalishughulikia lakini akaonya kuwa ni suala ambalo majibu yake si ya haraka mpaka pale watakapokutana na wamiliki wa viwanda na wavuvi ili kuona jinsi ya kumaliza mgogoro huo kwa kushirikiana na Wizara husika.


