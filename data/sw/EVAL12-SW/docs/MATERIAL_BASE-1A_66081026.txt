
Rais Xi wa China na aibu Urafiki Textile
Mar 27, 2013

MWAKA 2000, Rais Benjamin Mkapa, alifanya mahojiano na Shirika la Habari la China, Xinhua, kabla ya kusafiri kuelekea Beijing kushiriki mkutano wa kwanza wa ushirikiano kati ya China na Afrika, uliofanyika Oktoba 10 hadi 12, 2000.

Mkapa na wenzake katika mkutano huo walialikwa na aliyekuwa Rais wa China, Jiang Zemin.

Katika mahojiano hayo na Xinhua, Mkapa alizungumzia kuhusu uhusiano wa muda mrefu kati ya Tanzania na China, kama ambavyo Machi 25, mwaka huu, Rais wa sasa, Jakaya Kikwete, alivyozungumza mbele ya mgeni wake, Rais wa China Xi Jinping, wakati wa makabidhiano ya Ukumbi wa Kimataifa wa Mwalimu Julius Nyerere.

Kama alivyopata kusema Mkapa na hivi karibuni Kikwete, urafiki wa Tanzania na China uliasisiwa na Mwalimu Julius Nyerere kwa upande wa Tanzania na mwenzake, Mwenyekiti Mao Zedong, kwa upande wa China. Ni kweli pia kwamba, urafiki ama uhusiano huu umedumu hadi leo hii. Hata hivyo, ni busara zaidi kuhoji kwa namna gani Tanzania ina enzi urafiki huo kivitendo, na hasa katika eneo la uchumi, tena uchumi wa ndani.

Kuna mfano mmoja wa dhahiri katika suala hili la uchumi wa ndani linalohusu urafiki kati ya Tanzania na China. Itakumbukwa, katika miaka ya 1960, Tanzania na China zilianzisha kiwanda cha nguo, kikiitwa Tanzania-China Friendship Textile Industry.

Kati ya faida za kiwanda hiki mbali na kutoa kodi kwa serikali, lakini pia ni kuzalisha ajira kwa vijana Wa tanzania. Lakini si tu ajira kwa vijana wa Tanzania, bali pia kuweka mazingira ya soko la uhakika kwa wakulima wa pamba nchini.

Tujiulize, takriban miaka zaidi ya 40 tangu kuanzishwa kwa kiwanda hicho hadi sasa wakati huu wa ujio wa Rais wa China, Xi Jinping, nchini, kiwanda hicho bado ni kigezo kikuu cha kujivunia urafiki kati ya China na Tanzania?

Je, kiwanda hiki ni kinara na chombo cha uhakika katika kutoa ajira na kuimarisha soko la pamba kwa wakulima? Je, kiwanda hiki kimezaa viwanda vingine vingapi vya nguo nchini? Je, hiki ni kiwanda kikubwa na mashuhuri Afrika Mashariki na Afrika kwa ujumla katika uzalishaji au ni mashuhuri tu kwa kuwa na rekodi ya kiwanda kikongwe, kinachosuasua? 

Kwa nini viwanda vingine vya nguo vilivyokuja baada ya kiwanda hiki, hasa viwanda binafsi nchini viendelee kungâ€™ara kuliko kiwanda hiki? Je, huku ni kuenzi urafiki wa Tanzania na China au ni unafiki?

Bila aibu, leo tunashangilia kupata ukumbi mpya wa mikutano wa Mwalimu Julius Nyerere lakini tunashindwa kujuta namna ambavyo tumepoteza muda mwingine kuonyesha mfano bora wa kuendeleza vitega uchumi kama ilivyo kwa kiwanda cha nguo cha urafiki cha jijini Dar es Salaam.

Hata kama wakubwa hawakutaka Rais Xi ashuhudie uzembe wao wa kiutawala kama wangemfikisha Kiwanda cha Nguo Urafiki, lakini bado Wa tanzania wanafahamu namna viongozi wetu walivyokwama kiubunifu.

Kwetu Raia Mwema, hatutashangaa baada ya miaka kadhaa, kuona Uwanja wa Taifa uliojengwa kwa msada wa China ukigeuka pango na Ukumbi wa Mwalimu Nyerere ukiwa haustahili kutumika kutokana na uchakavu wake, haya yanawezekana kutokea kwa sababu mifano tayari ipo na mmojawapo ni Kiwanda cha Nguo Urafiki, jijini Dar es Salaam.


