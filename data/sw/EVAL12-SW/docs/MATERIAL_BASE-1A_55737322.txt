
Kenya tisa-bora duniani kama kivutio cha watalii
Na MATHIAS RINGA

MOMBASA
KENYA imeorodheshwa katika nchi 10 bora ulimwenguni ambazo zinafaa kutembelewa na watalii mwaka huu. 
Shirika la kuchapisha habari za safari za watalii la Uingereza, Rough Guides, liliorodhesha Kenya kama nchi bora ya tisa ulimweguni ambayo watalii wanafaa kuzuru mwaka huu.
Mnamo Desemba mwaka jana, Kenya ilituzwa kama nchi bora ulimwenguni kwa safari za watalii katika mbuga za wanyamapori na Shirika la World Travel Awards.
Katika mtandao wa Rough Guides, Kenya ilichaguliwa kati ya nchi 10 bora ulimwenguni kutokana na kuwa na mbuga maarufu ulimwenguni, fuo za bahari za kupendeza na utamaduni wa makabila 42. 
Nepal iliorodheshwa kama nchi bora ulimwenguni kutokana na mand hari ya kuvutia ya milima ya Himalayas na misitu ambayo ina ndovu, vifaru na tiger.
Colombia iliorodheshwa ya pili, Cuba ya tatu, Jordan ya nne, Albania ya tano ilhali Romania ikaorodheshwa ya sita.
Nchi ya El Salvador iliorodheshwa ya saba, Wales ya nane, Kenya ikawa ya tisa na Sri Lanka ikakamilisha orodha ya 10 bora ulimweguni.
Shirika la Rough Guides lililimbikia Kenya sifa tele kutokana na kuwa na mbuga zenye wanyama wa kupendeza kama vile ndovu, chui na simba.
“Baada ya kujionea ndovu, chui na simba katika mbuga za Kenya, fuo za bahari za kupendeza zakungoja katika Pwani ya Kenya,” mtandao wa Rough Guides ukaeleza.
“Katika ziwa Turkana kuna mandhari ya kuvutia pamoja na makabila ya kupendeza kaskazini ya jangwa la Chalbi.”
Mtandao wa Rough Guides unaeleza kuwa waandishi kutoka nchi za kigeni wamekuwa wakiipatia Kenya sifa mbaya kutokana na mashambulizi ya kigaidi yaliyotekelezwa na kundi la kigaidi la Al Shabaab katika mji wa Mombasa mwaka juzi na shambulizi la kigaidi katika Chuo cha Garissa mwaka jana.
Hata hivyo, mtandao huo unafahamisha watalii kuwa nchi za magharibi ziliondoa vikwazo vya usafiri hapo mwaka jana na kwamba nchi ya Kenya sasa ni salama kwa ziara za watalii. 
Mtandao ukahimiza watalii: “Tembelea Kenya sasa ili uunge mkono sekta ya utalii ambayo ime s amb a r a tika na ufaidike na ambavyo vimepata umaarufu mkubwa ulimwenguni.”
vivutio Mwenyekiti wa Chama cha Watoaji Huduma za Kusafirisha Watalii(KATO) tawi la Pwani, Bi Monika Solanki, alisema kuchaguliwa kwa Kenya na Shirika la Rough Guides kutavutia watalii zaidi nchini.
Bi Solanki alisema habari za safari za watalii ambazo huchapishwa na Shirika hilo husomwa na watalii kote ulimwenguni.
Afisa Mkuu wa Chama cha Watoaji Huduma za Hoteli (KAHC), Bw Sam Ikwaye, alisema kutuzwa kwa Kenya ni dhihirisho kuwa watalii wana imani na vivutio vya humu nchini.
“Kuna haja kwa Serikali na Serikali za Kaunti kuhifadhi mbuga za wanyama na fuo za bahari katika njia mojawapo ya kustawisha sekta ya utalii,” Bw Ikwaye akasema.


