
Raha ya penzi sio tendo la ndoa pekee
15 Kuna mambo mengi yakufanya ili mtu aweze kufurahia mapenzi na mchumba wake.
Kulingana na Regina Kaswii, mshauri wa wanandoa katika kituo cha Essence jijini Nairobi, msingi wa ndoa imara huwekwa kabla ya kuamua kuoana.
“Kuna mambo muhimu ambayo watu hupuuza bila kufahamu na kuvuruga mapenzi baadaye. Ukweli ni kwamba, baadhi ya matatizo yanayokumba ndoa huanza kabla ya kuoana,” asema Bi Kaswii.
Hata hivyo, anasema zipo siri zinazoweza kuepusha ndoa na misukosuko.
“ Ikiwa una shaka kuhusu mpenzi wako usikate kauli ya kuolewa au kumuoa. Ni rahisi kukatiza uhusiano kabla ya ndoa kuliko kuvunja ndoa inayokukosesha furaha,” asema.
PUPA Kulingana na mtaalamu huyu, hatua ya kwanza ya mtu kuhakikisha amefurahia maisha ya ndoa ni kutokuwa na haraka ya kuolewa au kuoa.
“Uhusiano wenye furaha na nguvu, hujengwa na penzi la kweli. Sio vyema kukurupuka, lazima uhakikishe kwamba anayetaka kukuposa ni chaguo sahihi. Kufanya hivi utalazimika kutumia akili zako zote hata zile za akiba na kufanya hivi itakuchukua muda,” asema. 
Anasema kukosa utulivu kunachangia mahusiano mengi kuporomoka.
Watu wanaofanya chaguo sahihi la wachumba husuluhisha tofauti zikizuka baina yao bila migogoro.
UWAZI Lakini anasema watu wengi huficha wachumba wao mambo mengi kuhusu maisha yao kabla ya kuoana na hivyo kuweka msingi wa kuvuruga ndoa yao.
“ Kumweleza mpenzi wako ulivyo, bila kumficha kutamfanya aamini kuwa unampenda, lakini ukimficha na agundue baadaye, itakuwa balaa kwa sababu atachukua kuwa wewe si mwaminifu,” asema.
Anaongeza kuwa kabla ya ndoa, watu wengi hujisingizia ni wazuri wakiwa na wapenzi wao ili wasitemwe jambo ambalo ni hatari.
“ Mtu anayejifanya kwa vyovyote vile ni sumu. Kuna wanaojifanya ni wachangamfu na kumbe wana hasira zaidi ya mkizi. Unapasa kuwa mkweli, mapenzi si utajiri, ni hazina iliyojificha ndani ya moyo,” aeleza.
Mtaalamu huyu anasema mchumba akigundua kwamba mwenzake alimdanganya, pendo lake hupungua na kukosa imani naye na ndoa huvurugika.
“Jieleze kwa mchumba wako kwa uwazi na ukweli kutoka ndani ya moyo wako. Naye atakuheshimu na utakuwa umetengeneza mwanzo mzuri wa kuelekea kwenye ndoa isiyo na migogoro,” aeleza.
UHURU Wataalamu wanasema watu wengi hukosea kwa kuwanyima wachumba wao uhuru na kuwafanya watumwa.
“Mpe mchumba wako uhuru, usimbane! Mwonyeshe kwamba unamwamini. Ukimpa uhuru utampa nafasi ya kujikuza na kujijenga Bi jijenga na atakuheshimu,” asema Bi Kaswii.
BURUDANI Katika hatua za mwanzo za uhusiano, aeleza Kaswii, wengi huwa na papara ya kukutana kimwili na kwa kufanya hivi wanatenda makosa makubwa.
Anasema watu wengi hukosea kwa kudhani wanaopenda burudani wanaweza kuwa wachumba wazuri wakiwaoa au kuolewa nao.
“Hiki ni chanzo kingine cha vurugu katika ndoa,” akasema. 
Kulingana na wataalamu wa ndoa, watu wengi wanakosea kwa kuingia katika ndoa wakiwa na matarajio makubwa yanayokosa kutimizwa.
“Kile ambacho hawaelewi ni kwamba ndoa sio mteremko bali ina panda shuka zake. Wanaofahamu haya huwa tayari kukabiliana na pandashuka hizi na kuibuka na ushindi ambao ni ndoa iliyo na furaha,” akasema.
URAFIKI Kulingana na Simon Ruabi, mwanasaikolojia katika kituo cha Bighearts jijini Nairobi, siri ya ndoa iliyo na furaha na raha ni kujenga urafiki na mchumba wako.
“Kumfanya mchumba wako kuwa rafiki ni silaha kubwa na yenye nguvu katika kuimarisha uhusiano. Mke au mume akiwa rafiki huwa na nafasi nzuri ya kuwasiliana vyema na hivyo kutatua migogoro ikizuka,” asema.
Watu wakiwa marafiki, aeleza Bw Ruabi, hawawezi kufichana siri. Kila mmoja atakuwa karibu na mwingine na penzi litakuwa na nguvu zaidi. Anaonya wanandoa na watu walio katika uhusiano kutowakaripia wapenzi wao.
“Jenga mazoea ya kujadiliana zaidi kuliko kutumia kauli za ukali na utafurahia maisha ya mapenzi katika ndoa,”asema.
MANENO MATAMU Anasema maneno mazuri ni nguzo ya mapenzi na wanaojua kuyatumia wanafurahia mapenzi.
“Ukiwasiliana kwa maneno matamu na mpenzi wako, unamfanya ajihisi wa thamani, atajiamini na kukuzidishia mapenzi,” asema Bw Ruabi. Mwanasaikolojia huyu anakosoa tabia ya wanaume na wanawake wanaowaachia wachumba wao jukumu la kuwafurahisha akisema ni jukumu la kila mhusika katika uhusiano au ndoa.
“Kila mmoja ana jukumu la kutekeleza. Usimwachie mwenzako kila kitu kisha uanze kulalamika kuwa hakufurahishi.
Husika kikamilifu na utapata raha ya mapenzi,” asema na kuongeza kuwa raha ya mapenzi sio kushiriki tendo la ndoa pekee.
Makosa makubwa wanayofanya wanandoa siku hizi ni kutokuwa na muda wa kuwa karibu na wapenzi wao. Hata hivyo, wataalamu wanasema baadhi ya watu hulalamika wakielewa shughuli za wachumba wao. “ Hapa suala ya kumwelewa mwenzako linazuka tena. Mtu akichukua muda wa kumwelewa mpenzi wake kabla ya ndoa, hatalalamika kwamba hatengi muda wa kuwa naye,” asema.
Hata hivyo, anaongeza kuwa ipo haja ya kila mtu kuwa karibu na mpenzi wake kwa muda mrefu inavyowezekana.
Kuwa pamoja huwapa wanandoa muda wa kupanga mambo yao pamoja na kuepuka tuhuma ambazo ni adui wa mapenzi.
“ Kwa kufanya hivi, ndoa haiwezi kukosa ladha na wachumba huishi kwa furaha na kuridhishana,” asema Bi Kaswii


