
Ukuta tata wa kiwanda kubomolewa cha saruji wazidi
Na KAZUNGU SAMUEL
MAAFISA wa kitengo cha usalama kutoka katika serikali ya kaunti jana waliendelea kuuvunja ukuta wenye mzozo ulioko katika kiwanda cha kutayarisha saruji cha Mombasa eneo la Takaungu.
Maafisa hao walikuwa wakitekeleza ubomoaji wa ukuta huo kutokana na agizo la gavana wa kaunti hiyo ambaye aliwataka waubomoe kwa vile haukujengwa kwa kufuata sheria.
Hata hivyo huku maafisa hao wa kaunti wakiuvunja ukuta huo, kamishna wa kaunti hiyo Bw Albert Kobia alitoa taarifa kali kwa vyombo vya habari kuhusiana na mizozo ya mashamba katika kaunti hiyo.
Akiongea siku ya Jamhuri wiki iliyopita katika uwanja wa Karisa Maitha, gavana Kingi aliwaagiza maafisa hao wa kaunti kuanza mara moja uvunjaji wa ukuta huo kwa sababu kaunti haikuhusishwa wakati wa ujenzi wake. 
“Hata ingawa tunataka sana wawekezaji waje kwa wingi katika kaunti hii lakini pia tunataka sisi kama wakazi wa Kilifi tuheshimiwe. Ukuta huo ulijengwa licha ya wakazi kulalamika kuuhusu. Sasa ninatoa agizo kwamba ukuta huo ubomolewe mara moja hadi pale itakapobainika wawekezaji hao walipata vipi vibali vya kujenga ukuta huo mrefu,” akasema gavana Kingi.
Siku moja tu baada ya tangazo lake, maafisa hao walianza mara moja zoezi la kuuvunja ukuta huo ambao unaanzia katika lango kuu la kiwanda hicho hadi chini katika vijiji vya Vuma, Maweni na Takaungu.
Na hapo jana, OCPD wa Kilifi Bw Justine Nyaga aliambia wanahabari afisini mwake kwamba ubomoaji huo umekuwa ukiendelea bila visa vyovyote vibaya kuripotiwa.


