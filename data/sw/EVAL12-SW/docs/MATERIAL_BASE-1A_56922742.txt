
Uzembe huu kwa TFF, Azam, Nyoni usirudiwe
Wiki iliyopita wadau wa soka walilikosoa Shirikisho la Soka Tanzania (TFF) kwa uamuzi wake wa kuipokonya pointi tatu Azam kwa kumchezesha Erasto Nyoni, ilhali alikuwa na kadi tatu za njano. 
Azam ilipokonywa pointi hizo Alhamisi iliyopita baada ya kubainika ilimchezesha kimakosa Nyoni kwenye mechi dhidi ya Mbeya City, Februari 20.
Wadau hao waliliambia gazeti hili kuwa TFF ilitakiwa kutoa uamuzi huo mapema na siyo kusubiri kipindi kama hiki ambacho ligi inaelekea ukingoni.
TFF ilitumia kanuni ya 37 (4) inayomkataza mchezji mwenye kadi tatu za njano kucheza mchezo unaofuata, lakini Azam walishindwa kuwa makini hata katika michezo ya mwisho.
Kimsingi, suala kama hili lilitakiwa kutolewa adhabu ndani ya saa 72 baada ya mchezo husika.
Baadhi ya wadau walihoji iweje leo imepita miezi miwili ndipo waje kuwapokonya pointi Azam? Hapo ndipo watu watapata hisia kuwa kuna timu inaandaliwa mazingira.
Wako waliopaza sauti, mfano Kocha wa Mwadui, Jamhuri Kihwelu ‘Julio’ alisema kuwa adhabu hiyo ilipaswa kutolewa tangu Februari.
Mwingine ni Meneja wa African Sports, Abdul Bosnia aliyesema ifike hatua TFF ibadilike na kujenga tabia ya kutoa uamuzi wa malalamiko kwa wakati ili kuepusha hali kama hii.
Baada ya hatua hiyo ya TFF, pamoja na kwamba walifuata utaratibu, tunajiuliza muda wote walikuwa wapi? Kwanini sasa? Je, wachezaji wote wako safi isipokuwa kesi ya Azam na Nyoni?
Ilichofanyika pamoja na kwamba ni sahihi, ni kuitia matope TFF kwa kuwa inaonekana kuwa kuna walakini.
Pamoja na hayo, ni dhahiri inaonekana kuwa ni mpango mkakati wa kuisaidia Yanga ama kuirahisishia kutwaa ubingwa kwa kuwa endapo pointi zitaondolewa kwa timu zinazokimbizana kuwania ubingwa, hakuna tena upinzani wa kufikia pointi zitakazopatwa na Yanga.
Kwa upande mwingine, ni uzembe kwa benchi zima la ufundi la Azam. Hivi inawezekana vipi hakuna hata rekodi ya wachezaji wanaopata kadi? Hapa wakiri uzembe ambao umewagharimu.
Pamoja na kwamba zamani TFF ilikuwa na desturi ya kuzishtua timu kuwa mchezaji fulani na fulani hatakiwi kucheza kwa kuwa na kadi, Inatakiwa na mabenchi ya ufundi nayo kuwa na kumbukumbu.
Uwajibikaji kwa kila upande, ni wazi utasaidia kuepukana na kasoro zinazotajwa ama zinazoweza kutokea na kuonekana ni uzembe.
Uwajibikaji mwingine ni kwa wachezaji. Tunajiuliza, hivi hata mchezaji mwenyewe hajielewi? Hivi kacheza vipi ilhali anajijua ana kadi tatu? Kama TFF na benchi la ufundi limepitiwa, hata mchezaji mwenyewe kashindwa kujitambua?
Ukweli huu ndiyo uzembe. Nyoni kama mchezaji wa timu ya taifa, hakutakiwa kuukubali uzembe huu. Kama yeye wakati mwingine anateuliwa nahodha msaidia wa timu ya taifa, inakuwaje katika hili? Au ndiyo kusema alilazimishwa na kocha kucheza?
Hatutarajii uzembe kama huu kutokea. TFF iwe makini, kama wameamua kufuatilia kadi na mambo mengine yaje kwa wakati, klabu nazo ziwe na eneo la kutunzia rekodi zao na si ubabaishaji huu uliojitokeza.
Hii ni aibu, pamoja na TFF kusimamia kanuni, Azam FC na benchi zima la ufundi wamejitukanisha kuonyesha kuwa hata umakini wao katika kusimamia soka kiprofeshno unatia shaka kama hiki kidogo wameshindwa kung’amua.


