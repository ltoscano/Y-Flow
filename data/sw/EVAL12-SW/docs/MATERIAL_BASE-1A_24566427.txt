
Mashahidi kadhaa ICC walikiri kutoa ushahidi wa uongo dhidi ya Naibu Rais
KIONGOZI wa Mashtaka katika Mahakama ya Kimataifa ya Uhalifu (ICC) Bi Fatou Bensouda alipata pigo kubwa mwaka huu wakati mashahidi kadha walipokiri mbele ya mahakama kuwa ushahidi waliotoa dhidi ya Naibu Rais William Ruto ulikuwa wa uongo.
Mashahidi hao ni kati ya wale tisa ambao walishurutishwa na mahakama kufika mbele yake ilhali walikuwa wametangaza awali kuwa hawangetaka kuendelea kuwa mashahidi.
Hali iliyotokea ilikuwa pigo kwenye kesi hiyo kutokana na kuwa baadhi ya ushahidi wao ulikuwa umetumiwa kutoa uamuzi kwamba kulikuwepo sababu za kutosha kuamini Bw Ruto alihusika katika kupanga ghasia za baada ya uchaguzi wa 2007 katika maeneo ya Rift Valley.
Mmoja wa mashahidi hao aliyetambuliwa mahakamani kama ‘P-0658’ alikiri kuwa alidanganya aliposema alihudhuria mikutano miwili, mmoja nyumbani kwa Bw Ruto na mwingine katika Hoteli ya Sirikwa ambapo mipango ya ghasia ilijadiliwa.
Wakili Karim Khan anayemwakilisha Bw Ruto kwenye kesi hizo aliwasilisha stakabadhi mahakamani ambazo alisema zinathibitisha shahidi huyo alifafanulia upande wa mashtaka baadaye kuwa hakuhudhuria mikutano ambayo alikuwa amewaambia awali alihudhuria.
“Unafahamu kuwa kitengo cha mahakama kilichoamua kuna kesi ya kujibu kilitegemea ushahidi wako kwamba ulikuwepo katika mikutano hiyo miwili kuthibitisha kesi dhidi ya Bw Ruto. Majaji walitumia ushahidi wako kuwa ulikuwa mikutanoni kuhakikisha kesi hizi zimefika hapa kwa mashtaka,” akasema Bw Khan, alipokuwa akimhoji shahidi huyo.
daliwa katika uwanja wa Kipchoge mnamo Desemba 23, na mwingine katika uwanja wa 64, Eldoret mnamo Desemba 19 au 20 (hakukumbuka tarehe halisi). Kulingana na Bi Alegandra, Bw Ruto hakuhudhuria mkutano wowote wa hadhara Eldoret Desemba 23.
Isitoshe, aliongeza chama cha ODM kilikuwa na mikutano miwili pekee katika uwanja wa 64 wakati wa kipindi chote cha kampeni za uchaguzi, mmoja ulioandaliwa Agosti 19 na mwingine Novemba 10, 2007.
Alizidi kusema kuwa mnamo Desemba 23, 2007, tarehe ambapo shahidi alidai kulikuwa na mkutano Eldoret, Bw Ruto pamoja na Musalia Mudavadi, Raila Odinga na Joe Nyaga ambao walikuwa vigogo wa ODM wakati huo walikuwa na kampeni katika eneo la Magharibi.
Kulingana naye, viongozi hao baadaye walielekea Nairobi kwa maandalizi ya mkutano wa mwisho wa hadhara uliopangiwa siku iliyofuata katika uwanja wa Nyayo.
Mashahidi wengine waliolazimishwa kufika mahakamani walieleza mahakama kuwa ushahidi waliotoa ulikuwa wa uongo kwa kuwa walitaka tu pesa zinazotolewa na ICC kusaidia mashahidi kujikimu kimaisha wakati kesi zinapoendelea. 


