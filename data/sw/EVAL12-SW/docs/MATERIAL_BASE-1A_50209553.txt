
Afisa aliyeshtakiwa kuteka nyara spika wa Embu kuhojiwa
Na RICHARD MUNGUTI
NAIROBI AFISA wa polisi aliyeshtakiwa kwa utekaji nyara wa Spika wa Bunge ya Kaunti ya Embu Bw Justus Kariuki Mate, jana aliamriwa afike katika afisi ya mkuu wa polisi kaunti ya Nairobi kuhojiwa zaidi. 
Hakimu mwandamizi Bi Elena Nderitu alimwagiza Sajini Nicholas Muriuki Kangangi afike mbele ya kamanda wa idara ya upelelezi wa jinai kaunti ya Nairobi kwa muda wa siku tatu kuanzia leo (jana) hadi kesho.
Na wakati huo huo wakili Julius Anyoka anayemtetea Sajini Kangangi amemwandikia barua Mkurugenzi wa Mashtaka ya Umma Keriako Tobiko “ akidai kushtakiwa kwa afisa huyo wa polisi kulisababishwa na msukumo wa maafisa katika Ikulu ya Rais na wanasiasa wenye ushahiwishi mkubwa.” Hivyo basi Bw Anyoka amemsihi aitishe faili ya uchunguzi wa kesi hiyo na hatimaye atoe mashauri jinsi kesi hiyo itakavyoendelezwa.
Katika barua aliyopokea Bw Tobiko mnamo Mei 23 , Bw Anyoka huyo amedai uchunguzi uliofanywa na polisi hauelezi jinsi Sajini Muriuki alivyohusika na utekaji nyara wa Bw Mate kutoka hoteli ya Utalii mnamo Mei 19.
“Nimesoma ushahidi ambao polisi wameupata kutoka kwa mashahidi.
Kufikia sasa hakuna ushahidi wowote unaomlenga Sajini Kangangi,” Bw Anyoka amemweleza BwTobiko.
Wakili huyo anadai katika waraka huo kwa Bw Tobiko kuwa , “kushtakiwa kwa Sajini Muriuki kulitokana na shinikizo na misukumo ya maafisa wakuu katika Ikulu ya Nairobi wanasiasa na vyombo vya habari.” Bw Anyoka anamsihi Bw Tobiko aitishe faili hiyo aisome kisha ajifahamishe na matukio yote “ kisha atoe ushauri na mwelekeo wa kesi hiyo dhidi ya afisa huyo wa CID.” Wakili huyo alimweleza Bi Nderitu kuwa agizo lake Sajini Kangangi afike mbele ya Kamanda wa CID kaunti ya Nairobi inafaa kabisa.
“Tumefurahishwa na agizo hili mshtakiwa afike kwa mahojiano ya kina na Kamanda wa CID kaunti ya Nairobi kwa vile haki itatendeka,” akasema Bw Anyoka.
Mahakama ilifahamishwa na kiongozi Inspekta Mkuu Isaiah Mwiranga kuwa, mshtakiwa hakuenda mbele ya afisa mkuu wa upelelezi Mei 22 kama alivyoagizwa.
Lakini Bw Anyoka alikanusha madai hayo na kusema Sajini Kangangi alifika mbele ya afisa wa CID eneo la Starehe Bw Langat.
Mahakama iliamuru kesi hiyo ianze kusikizwa Julai 9, 2014.


