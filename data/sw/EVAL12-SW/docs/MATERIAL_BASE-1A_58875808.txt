
Apata hasara kwa tabia ya kupigapiga picha ovyo mjini
JAMAA wa mji huu alijuta kuwapiga picha watu wakitoa pesa kutoka mtambo wa ATM, walipomcharaza na kumnyanganya simu yake na kisha wakaivunjavunja.
Yasemekana kuwa kalameni huyo alikuwa na mpenzi wake mjini walipoingia katika chumba kimoja cha kutoa huduma za ATM na kupata wateja wengine wakiwa kwenye foleni.
Kalameni alianza kumpiga picha mpenzi wake aliyekuwa foleni akitumia simu yake ya kifahari jambo ambalo liliwakasirisha wateja wengine.
"Ala! Kwa nini unanipiga picha! Wewe ni nani?" mzee mmoja alimfokea kalameni.
Wateja waliopandwa na hasira walimpokonya kalameni simu na kuivunjavunja alipodinda kuzivuta picha alizopiga. Ilibidi walinzi katika chumba hicho kuingilia kati ili kumwokoa kalameni kutoka kipigo cha wateja hao.
NA MARTIN NDIRANGU. 


