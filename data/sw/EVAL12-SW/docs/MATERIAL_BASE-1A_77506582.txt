Baraza la Maasi Kijeshi: Kambona katika misukosuko
May 22, 2014

WIKI iliyopita katika safu hii ya Zama Enzi, kwenye gazeti hili la Raia Mwema, tuliendelea kusikiliza maelezo ya mashahiri katika Mahakama Maalumu ya Kijeshi jijini Dar es Salaam iliyokuwa ikisikiliza kesi dhidi ya askari 19 waliohusika katika Maasi ya Kijeshi ya usiku wa Januari 19, mwaka 1964. Tulipata maelezo ya Mkurugenzi wa Mashtaka katika kesi hiyo, Herbert Chitepo, leo tunaendelea na kesi hiyo ya maasi.
KATIKA maelezo yake mahakamani, Mkurugenzi wa Mashtaka Herbert Chitepo alimtaja Sajenti Francis Hingo Ilogi kuwa ndiye kinara wa matukio yote ya maasi ya kijeshi ya usiku wa Januaria 19, mwaka 1964.
Aliieleza Mahakama kwamba askari waasi walishinikiza Sajenti Ilogi awe Kamanda Mkuu wa Battalioni (Commanding Officer).
Chitepo aliiambia Mahakama; “Nchi iliyokuwa ikijulikana duniani kuwa kisiwa cha amani ilitikishwa na maasi ya kijeshi. Hali ilikuwa ya taharuki na watu waliishi kwa hofu kubwa.” Na kisha aliitaka Mahakama itoe adhabu kubwa na kali inayokwenda sambamba na kosa la uhaini.
Vile vile aliiambia Mahakama ni kwa namna gani Waziri wa Mambo ya Nje na Ulinzi, Oscar Kambona alitishwa kuswekwa kuzuizini, kutishiwa kupigwa risasi na hata kipigo cha kawaida bila silaha.
Chitepo aliiambia Mahakama kwamba askari waliotishia kumuua Kambona baadhi walisikika wakitamka; “apigwe risasi, apigwe na atiwe kizuizini” pale Kambona alipochukuliwa na askari hao kwenda Kambi ya Kijeshi ya Colito, Januari 20, 1964.
Shahidi huo wa Mahakama pia alieleza kuhusu miili ya watu waliouawa iliyozagaa mjini. Shahidi mwingine, Elifas Elieza Akena, Mkurugenzi wa Makosa ya jinai na Kamishna Mwandamizi Msaidizi wa Polisi, naye alitoa ushahidi wake kuhusu maasi hayo ya kijeshi.
Akena aliiambia Mahakama Maalumu ya Kijeshi jijini Dar es Salaam kwamba Januari 20, mwaka 1964, saa 3 asubuhi alipokwenda Ikulu kutii wito uliomtaka kufanya hivyo, alikuta idadi kubwa ya askari wenye silaha.
Alipoulizwa na Mwendesha Mashtaka, Herbert Chitepo, namna gani anahusisha tukio hilo la kukuta askari na maasi ya kijeshi, Akena alijibu kwamba alizuiwa getini ili asiingie Ikulu. Kwamba askari wawili walizuia gari lake.
“Walinisogelea kuja kwenye gari langu wakiwa wameshika silaha zilizokuwa tayari kutumika,” alisema na kuendelea kuiambia Mahakama Maalumu ya Kijeshi kwamba kulikuwa na askari kati ya 25 hadi 30 Ikulu ya Dar es Salaam, wengi wakiwa na silaha za kijeshi.
“Niliwaona baadhi ya askari wakiwa wamebeba za maana (bren-guns na sten-guns),” alisema.
Aliiambia Mahakama hiyo kwamba aliweza kuwatambua askari wawili waliokuwa getini aliowaambia anahitaji kuingia Ikulu.
Baada ya kuwaeleza kwamba anahitaji kuingia Ikulu, askari hao walimwacha akiwa ndani ya gari lake na kwenda kushauriana na askari mwingine aliyekuwa amesimama hatua kati ya 20 hadi 30 kutoka alipokuwa ameegesha gari.
“Baadaye askari watatu walikuja kwenye gari langu pamoja na askari waliyekuwa wakishauriana naye, ambaye aliniambia Kamishna wa Polisi yupo ndani ya geti na akatoa maelekezo geti lifunguliwe,” alisema Akena.
Alipotakiwa amtaje na kumtambue askari aliyeamuru geti kufunguliwa, Akena alijibu ni Francis Hingo Ilogi aliyekuwapo hapo mahakamani.
Akena aliendelea kueleza kile kilichotokea baada ya kuruhusiwa kuingia Ikulu. Alisema alipoingia alikutana na Kamishna wa Polisi na waliingia kwenye gari la Kamishna wa Polisi kuelekea kwenye geti kuu ambako alikuta idadi ya askari imeongezeka.
Kisha nilimwona Kambona 

Alisema akiwa hapo aliona gari aina ya Landrover na lori la jeshi lenye askari limeingia na wakati huo huo alimwona Kambona. “Nilimwona Kambona ndani ya geti katikati ya kundi la askari lakini sikujua alifikaje pale.”
Akena alisema yeye pamoja na Kamishna wa Polisi walimfuata Kambona na wakati huo huo askari wa awali aliyeruhusu yeye kufunguliwa geti, alimwambia Waziri Kambona kwamba alihitaji kuzungumza naye na askari huyo (Sajenti Ilogi) alimwongoza Kambona kuelekea kwenye chumba kilichopo getini.
“Mimi na Kamishna wa Polisi vile vile tukaingia ndani ya chumba hicho,” aliongeza kusema.
Akena alisema baada ya wote kuingia kwenye chumba hicho na kuketi kwenye viti ‘kuzunguka meza’ ya mviringo iliyokuwapo hapo, Sajenti Hingo Ilogi, ambaye hakuwa na silaha yoyote, aliendelea kuzungumza mbele ya Kambona.
Akasema Hingo alimwambia Waziri (akanukuu); “Tumewaweka kizuizini maofisa wetu wote kwa sababu tumekuwa tukirudia mara kwa mara kuwaeleza kuhusu madai yetu bila wao kuyafanyia kazi, hatuwalaumu ninyi mawaziri, kwa sababu ninyi ni raia, hamjui matatizo ya askari. Lakini, kama utaongozana nasi kwenda kusikiliza madai ya askari na kuyajibu, maofisa wa kijeshi waliopo kizuizini wataachiwa.”
Akena aliendelea kuiambia Mahakama kwamba Waziri Kambona alikubali wito wa kwenda kuzungumza na askari na kisha wote kwa pamoja waliondoka kwenye chumba hicho cha getini Ikulu.


