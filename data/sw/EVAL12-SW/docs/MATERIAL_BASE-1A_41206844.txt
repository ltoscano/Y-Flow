
Ni mwimbaji mtajika na
KAMA vile mtoto umleavyo ndivyo akuavyo, Benjamin Mburudi, 12, mwanafunzi wa darasa la nane katika shule ya msingi ya Gacharage, Kaunti ya Kiambu ameafiki msemo huo kwa kukuza kipawa chake cha kuongoza nyimbo za kwaya na kucheza ngoma. 
Isitoshe, ana weledi wa kucheza ngoma K akitumia mikono huku anaimba ishara kwamba ana uwezo wa kuua ndege wawili kwa jiwe moja. Mbali na kuwa mwanakwaya shuleni, yeye huiongozi kwaya ya kanisa la Ruaka PAG, katika Kaunti ya Kiambu mwanafunzi wa darasa la nane katika kutumbuiza wakati wa ibada na kushiriki pia katika mashindano ya nyimbo na mashairi ya msimu wa krismasi na mwaka mpya katika wilaya za kanisa hilo- Kabete na Kangemi. Mwaka 2015 kwaya ya kanisa lake iliibuka ya pili, kiini kikiwa idadi ndogo ya wanakwaya licha ya kwamba hiyo ndiyo ilikuwa imesisimua sana katika kuimba nyimbo na kusakata ngoma. “Niliongoza wa ngoma wanakwaya watano kukariri na kuimba kwani idadi kubwa ya waimbaji walikuwa wamesafiri kuenda mashambani. Hata hivyo, tulijitahidi kwa ukucha kwa jino hadi tukajihakikishia nafasi bora,” anadokeza kiongozi huyu aliyeongoza kwaya ya kanisa hilo 2013-2014 kutwaa nafasi ya kwanza mtawalia.
Alianza kuimba akiwa na umri wa miaka 10 akiwa katika darasa la tano na anasema kwamba tangu wakati huo, hajaacha kujinoa kwani azma yake ni kujibidiisha kukiboresha kipawa chake ili awe mwelekezi wa nyimbo aliyemakinika na mwenye tajriba ya kutosha kuzuzua, kuelimisha na kutumbuiza. Kwake yeye muziki ni taaluma ambayo inaifaa jamii kiroho, kihisia na kusawazisha matabaka.
Ameimarika katika ujuzi wake kutokana na mizizi ya dada zake Jane na Grace Wandawa ambao ni viongozi wa nyimbo waliomakinika.
Ushauri wake ni kwamba, ni vyema kuangazia ujuzi au talanta uliyo nayo kama njia ya kuichochea na kuinawirisha ili ikufae maishani.


