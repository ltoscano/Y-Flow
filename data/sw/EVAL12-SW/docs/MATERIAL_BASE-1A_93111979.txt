
BAZ yatishia kufunga vituo 2
Na KITSEPILE NYATHI
HALMASHAURI ya Utangazaji ya Zimbabwe (BAZ) imetisha kuzima vituo viwili vya redio vya pekee vya kibiashara kwa kushindwa kuwekeza katika miundomsingi.
Halmashauri hiyo ilisema mnamo Jumatatu vituo vya Star FM na ZiFM havijaafikia mahitaji ya leseni zao ya kuweka milingoti 24 ya kupeperusha matangazo yao katika miezi 36 baada ya kupata leseni.
BAZ ilivipatia vituo hivyo leseni mnamo 2011, jambo lililovunja ukiritimba wa kituo kinachomilikiwa na Zimbabwe Broadcasting Corporation (ZBC) ambao ulikuwa umedumu tangu uhuru mnamo 1980.
“Halmashauri imeona kwamba hadi sasa ZiFM imeweka milingoti 10 pekee ilhali Star FM imeweka milingoti tisa huku ikisalia miezi sita kwa makataa ya miezi 36 kuisha,” BAZ ilisema kupitia taarifa.
“BAZ inavitahadharisha vituo hivyo kwamba vinatakiwa kutoa huduma za kitaifa kufikia Novemba 22, 2014,” taarifa hiyo iliongeza.
BAZ ilisema kwamba itaanza kukagua hatua ambazo vituo hivyo vimefikia katika kutekeleza mahitaji ya leseni.
Star FM kinamilikiwa na kampuni moja ya gazeti inayodhibitiwa na serikali ilhali ZiFM ilianzishwa na Naibu wa Waziri wa Habari na Utangazaji, Supa Mandiwanzira.
Kutolewa kwa leseni kwa kampuni hizo kulishtumiwa sana kutokana na uhusiano wa vituo hivyo na chama cha Rais Robert Mugabe cha Zanu PF.
Serikali imekuwa ikisitasita kuwapa watu binafsi leseni za utangazaji licha ya mahakama kuishurutisha ifanye hivyo. 


