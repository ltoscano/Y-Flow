Ni lini Rais Kikwete ataanza kuwajibika kwa yanayotokea chini yake?
Feb 07, 2014

UONGOZI si tu kuwawajibisha wengine bali pia kuwajibika wewe mwenyewe kwa wengine.

Kiongozi mzuri basi si yule tu ambaye anaweza kuonyesha, kusahihisha na hata kuadhibu makosa ya wengine bali pia ni yule ambaye yuko tayari kutambua makosa yake na kukubali kuwajibika kwayo.
Katika historia yetu ni rais mmoja tu ambaye amewahi kuwa na utaratibu wa kujipima na kusahihisha makosa; hakusubiri hadi atoke madarakani.
Kinyume na porojo za mitaani na maneno ya vijiweni, ni Baba wa Taifa Mwalimu Julius Nyerere tu, ambaye alikuwa na ujasiri wa kujipima na kuchunguza utendaji wa serikali yake na kulazimisha kuwajibika yeye mwenyewe na hata kuwawajibisha wengine. Hakuwa mtu wa kuficha makosa ya utawala wake au kusingizia wengine.
Mfano mzuri sana wa kujichunguza huku ni mojawapo ya nyaraka muhimu sana za kihistoria kuhusiana na Taifa iitwayo “Miaka Kumi Baada ya Uhuru”.
Si kusudio langu kufanya uchambuzi (synopsis) wa kijitabu hicho, ila itoshe kusema tu kuwa baada ya miaka 10 ya Uhuru, yaani tangu 1961-1971, Nyerere aliona kuna ulazima wa kuangalia utawala umekuwaje na nchi ikoje na kuona ni mambo gani yalifanywa vizuri na yapi yalikosewa.
Lakini kimsingi ilikuwa kusudio la Nyerere kutoa taarifa kwa wananchi tumetoka wapi (tulirithi nini kutoka kwa Wakoloni) na tumefika wapi (baada ya kuwa huru na kuendesha serikali sisi wenyewe).
Ndani yake, hata hivyo, alitumia muda kuelezea baadhi ya makosa ambayo aliyaona yametokea na ambayo yalihitaji kusahihishwa. Na utaratibu huu uliendelea katika maandishi na mambo mbalimbali yaliyokuwa yakifanyika, kama kutolewa kwa kile kinachojulikana kama “Mwongozo wa Chama wa 1981” ambao japo haujulikani sana namini ulikuwa na nguvu sana kama Azimio la Arusha.
Ni katika mwanga huu nimejikuta najiuliza swali hili la leo; kwamba Kikwete ni lini atakaa chini na kujipima mbele ya wananchi? Ni lini atakubali makosa ya maamuzi yake badala ya kujitahidi sana kuyaficha kwa kupigia panda kile kinachoitwa “mafanikio ya Awamu ya Nne”?

Tukiangalia tangu aingie madarakani mwishoni mwa 2005, Rais Kikwete amekutana na mambo ambayo yanapaswa kutosha kabisa kumuonyesha yeye ni kiongozi wa aina gani na ni kwa kiasi gani anasimamia maamuzi yake na ni kwa kiasi gani na yeye ni sehemu ya tatizo ambalo yeye mwenyewe anajaribu kulishughulikia.
Tuchukue mfano wa Kashfa ya Richmond. Kwa wengi wetu wenye kumbukumbu nzuri sakata la Richmond kwa kiasi kikubwa lilikuwa ni mzigo ambao alibebeshwa waziri mkuu wa wakati ule Edward Lowassa. Na kwa kweli kwa kiasi kikubwa yeye ndiye aliyekuwa sura ya serikali kwa wananchi kuhusiana na sakata zima la Richmond na yeye mwenyewe alijionesha hivyo.
Kwa wanaokumbuka yale mahojiano yake yaliyokatishwa kati yake na Tido Mhando wa TVT (sasa TBC1) yanatudokeza jinsi gani maamuzi ya kuingilia tenda ya Richmond ilikuwa ni uamuzi wa Lowassa mwenyewe. Hili pia lilionyeshwa katika ripoti ya Kamati Teule ya Bunge iliyoongozwa na Dk. Harrison Mwakyembe.
Ripoti ile iliweka wazi mtiririko wa mawasiliano kati ya Bodi, Wizara na Waziri Mkuu na kampuni ya Richmond. Kitu kimoja ambacho ripoti ya Richmond haikuweka hadharani (labda ndiyo ambacho Mwakyembe alisema wamekihifadhi) ni mawasiliano kati ya Ofisi yaWaziri Mkuu na Ikulu.


