
Siri ya nyumba ya Sh50 mil kutobolewa Kibamba yatajwa
Mmiliki aeleza alivyompigia magoti mwenye eneo alipojenga asivunje nyumba yake, bali awapatie watoto yatima Siri ya nyumba
Jackline Masinde, Mwananchi jmasinde@mwananchi.co.tz
Dar es Salaam. Nyumba inayodaiwa kuwa na thamani ya zaidi Sh50 milioni iliyopo Mtaa wa Mloganzila Kibamba katika Kata ya Kwembe Manispaa ya Kinondoni, imeponea chupuchupu kuvunjwa baada ya mmiliki wake, John Marya kuomba itumiwe na watoto yatima.
Nyumba hiyo ni miongoni mwa 250 kati ya 400 zilizovunjwa kwa amri ya Mahakama baada ya mmiliki wa eneo hilo, Henry Kashangaki kushinda kesi.
Awali, eneo hilo lilikuwa na mgogoro kati ya Kashangaki na Shaha Matibwa na wenzake 10.
Marya ambaye alikuwa akiwasiliana na Kashangaki baada ya kupata taarifa kuwa nyumba yake itavunjwa, alimuomba amsubiri ili waweze kuzungumza na alipofika alimpigia magoti akiomba nyumba hiyo itolewe kwa maskini au watoto yatima na wasioji weza. 
“Toka jana nawasiliana na mzee, asiivunje anisuburi nije, nashukuru alinielewa nimefika hapa nikazungumza naye, badala ya kuivunja ni bora aiache watapewa watoto yatima iwapo ana mradi anaotaka kuweka kama ni shule, basi ataitumia kama ofisi au nyumba ya walimu,” alisema Marya.
Alisema alipata shida kuijenga nyumba hiyo na matatizo mengi ambayo hata hivyo, hakuyataja.
“Hii nyumba ina ushuhuda kwenye maisha yangu, kama ikivunjwa nitaumia sana ni bora ibaki kama ilivyo ili nikiwa nakuja hapa na kuiona nitakuwa naridhika moyoni, kama ni kuandikishana mahakamani niko tayari kufanya hivyo ili mradi isivunjwe tu,” alisema.
Kashangaki alikubali ombi la Marya na kusema atafanya naye mazunzumzo ya kina ili wakubaliane namna ya kusaidiana.
“Nimeamua kuacha nyumba yake isivunjwe, maana alinililia tangu jana ananipigia simu na mimi ni binadamu nina utu, lazima nimsikilize na sitaivunja,” alisema.
Mbali na nyumba hiyo, Kashangaki pia ameacha nyumba zaidi ya 50 bila kuzivunja baada ya wananchi kumlilia na wengine wakiomba kununua maeneo waliyojenga kwa mara ya pili badala ya kupoteza gharama zote za ujenzi.
“Mzee nakuomba sana usinivunjie nyumba yangu, mimi nilinunua tu hili eneo sikujua kama lina mgongoro, nimetumia fedha nyingi zaidi ya Sh30 milioni,” alisikika Yusuph Juma akimuomba Kashangaki.
Pia, kuna baadhi ya wananchi waliomba nyumba zao zisivunjwe na badala yake awaache wavunje wenyewe.
“Niachie basi mzee nyumba yangu nitavunja mwenyewe,” alisema Cosmas Kimario.
Hata hivyo, Kashangaki hakutaka kumsikiliza na badala yake alisikika akisema: “Hapa navunja pote sitaki kuona nyumba eneo lote hili,” alisema huku Kimario akimkimbilia na kumuambia: “Naomba usubiri basi nitoe hata bati zangu tu.”
Kashangaki alimruhusu na kuwataka vijana wake waliokuwa wakivunja kwa kutumia nondo kuiacha nyumba hiyo.
Mkazi mwingine wa eneo hilo aliyejitambulisha kwa jina la Rose, alionekana akimkimbilia Kagashaki na kumuomba amsitiri kwa kutomvunjia nyumba yake.
“Baba uwe na utu na roho ya huruma, nyumba nimejenga kwa shida mimi… nilijinyima, nilikuwa nakula ugali na mlenda ili nipate makazi yangu,”
alisikika mama huyo akilia kwa kuomboleza. “Nimekuruhusu utoe bati zako, ila nyumba siwezi kuiacha,” alisema Kashangaki huku Rose akionekana kauli hiyo kuzidi kumchanganya na kuishia kuangua kilio zaidi. “Nitakwenda wapi mimi, bora ningeenda kupanga, nina watoto nitawapeleka wapi,” alilalamika mama huyo.
Ofisa Mtendaji wa Mtaa wa Kisarawe, Sada Amiri alisema katika eneo lake, nyumba zaidi ya 60 zimevunjwa na nyingine 150 wananchi wanazivunja kwa hiari.
“Sikuwa na taarifa juu ya uvunjaji wa nyumba hizi na Kashangaki simtambui kwenye ofisi yangu maana hajawahi kuja na mtu ninayemtambua kama mmiliki wa eneo hili ni Shaha Matibwa,” alidai Amiri. 
Diwani wa Kwembe, Dweza Kolimba alisema ubomoaji huo umeathiri zaidi ya kaya 200 na sasa wanafanya utaratibu wa kuwatafutia chakula na mahema huku wakiendelea kutafuta namna ya kuwasaidia wapate stahiki zao.


