
Hofu ya ukame yafanya mahindi kupanda
Na KNA
BEI ya gunia moja la mahindi la kilo 90 katika soko la kaunti ya Kitale imepanda maradufu kutoka Sh2,800 hadi Sh3,200 kutokana na wanunuzi wengi wanaohofia kwamba uhaba wa mvua ambao umeathiri ukuzaji wa mahindi katika kaunti ya Trans Nzoia utasababisha uhaba mkubwa wa zao hilo.
Wauzaji mahindi katika soko hilo walisema kwamba kutokana na kiangazi kilichochuhudiwa kwa miezi miwili, watumiaji wengi wa mahindi wamekuwa wakiyanunua kwa wingi na kuweka akiba wakihofia kwamba mimea haitaleta mazao. 
Muuzaji mmoja kwa jina Bw Fred mahindi kupanda Nyongesa naye alitaja kufunguliwa kwa shule na vyuo kama sababu nyingine iliyopelekea bei ya mahindi kupanda. Alisema wakuu wengi wa shule wamefika sokoni kuyanunua mahindi kwa wingi kwani ndicho chakula kikuu kinachotumiwa na wanafunzi.
Bei ya maharagwe pia imeongezeka katika soko hilo kutoka Sh3,500 kwa gunia moja la kilo 90 hadi Sh6,000 kwani wanunuzi pia wananunua zao hilo kwa wingi wakiogopa kwamba huenda wakaathirika na baa la njaa kwani mimea mingi imeathiriwa na ukame.
Bi Njeri ambaye ni muuzaji wa maharagwe sokoni humo alisema kuwa wafanyabiashara wanayaagiza maharagwe kutoka Uganda.


