Kanisa Katoliki mtegoni kashfa ya ufisadi wa IPTL
Dec 12, 2014

HAKUNA kashfa ya ufisadi iliyotikisa mustakabali wa nchi tangu Uhuru kama kashfa ya hivi karibuni ya Akaunti ya “Escrow” ya IPTL. Kashfa kubwa za aina hii zilianza kuibuka mwishoni mwa miaka ya 1990 kufuatia kuingia nchini kwa sera za uchumi wa soko huria na ubinafsishaji usiojali; kupigwa teke kwa Azimio la Arusha na kuanzishwa kwa mfumo wa vyama vingi vya siasa.

Ukiacha kashfa ya Richmond iliyomng’oa Waziri Mkuu Edward Ngoyayi Lowassa, kashfa zingine kubwa kubwa kama zile za EPA, kashfa ya rada na zinginezo, ziliweza kufunikwa mithili ya kombe ili “mwanaharamu apite” kwa lengo la kuokoa vigogo.

Kwa kufanya hivyo, Serikali na Chama tawala – CCM, zilikuwa zikitia mbolea na kumwagilia maji mti wa uchungu ukue na kwa kuwalinda, kuwakumbatia na kuwapa ujasiri wa kifisadi na usugu mafisadi wa nchini na wa nje kwa maangamizi ya Taifa.

Kashfa ya Akaunti ya Escrow ni kielelezo cha ufisadi komavu na uliokubuhu. Angalia jinsi ilivyokuwa vigumu, kwa kilio cha wananchi wema kusikika na kusikilizwa, juu ya ufisadi huu; angalia majibu yaliyokuwa yakitolewa na Serikali kuonesha kwamba kila kitu kilikuwa shwari wakati ni kinyume chake na Serikali ilijua hivyo.

Na pale Bunge lilipoteua Kamati kuchunguza jambo hili; angalia jinsi ilivyokuwa vigumu kwa Tume kupata ushirikiano toka vyombo vya dola na wizara husika; huku Uongozi wa IPTL ukitoa kejeli za kila aina kwa PAC na wote waliohoji juu ya ufisadi huo.

Angalia vitisho vilivyotolewa kwa Wajumbe wa PAC na taarifa yao kutaka kuibwa kwenye Ofisi za Bunge kana kwamba ofisi hizi ni za sokoni Kariakoo.

Kutajwa kwa viongozi wa Kanisa kubwa nchini – Kanisa Katoliki, katika kashfa hii kunaonesha jinsi ufisadi na uharamia wa kimataifa ulivyoikamata mihimili yote ya kutetea haki na usawa nchini. Kutajwa kwa Askofu Methodius Kilaini kwamba alipokea milioni 80/= za Akaunti hiyo ya Escrow ni uthibitisho tosha kwamba Kanisa limeingiwa na kuingilika.

Askofu Dk. Kilaini, ambaye ni gwiji la Theolojia wa Kanisa Katoliki nchini amewahi kuwa Msaidizi wa Polycarp Kardinali Pengo ambaye ni Kiongozi wa Kanisa Katoliki nchini, kabla ya kuhamishiwa Dayosisi ya Bukoba kwa sababu ambazo hazifahamiki hadi sasa.

Wengine waliotajwa kupokea fedha hizo ni Askofu Eusebius Nzigirwa ambaye ni Msaidizi wa Kardinali Pengo, aliyepata milioni 40/=; na Mapadri wawili wa Kanisa hilo, waliopewa zaidi ya milioni 20/= kila mmoja. Yumo pia Mchungaji Alphonce Simon wa Kanisa ambalo halijafahamika bado, ambaye naye alipata mgawo sawa na wa Mapadri wa Kanisa Katoliki.

Wa tanzania wameshuhudia pia uteuzi wa Viongozi wa Kanisa [sio Kanisa Katoliki] kwenye Bunge Maalum la Katiba, na jinsi walivyotumika vibaya kutetea ubatili na kunyofolewa kwa vipengele vya Rasimu ya Katiba ya Tume ya Jaji Joseph Sinde Warioba vilivyokusudia kulinda na kutetea haki za Wanyonge kwa kuzingatia Tunu za Taifa na uwajibikaji wa Viongozi. 

Kwa kutumiwa vibaya hivyo, hatuna shaka yoyote kwamba ufisadi na uharamia wa kimataifa ulikuwa kazini katika Bunge hilo. Na kwa kuwa Kanisa Katoliki halikuwa na Mjumbe katika Bunge hilo, zamu yake kuingizwa katika majaribu imekuja kupitia akina Askofu Kilaini na wenzake.

Kwa miaka mingi mfululizo tangu ufisadi mkubwa kupiga hodi nchini mwetu; Kanisa Katoliki, kupitia Baraza lake tawala la Maaskofu [TEC], limekuwa mstari wa mbele kushambulia maovu ya kijamii nchini, yanayofanywa au kufumbiwa macho na watawala dhidi ya wanyonge kama vile ufisadi, dawa za kulevya, siasa za kujuana [politics of patronage], kuporomoka kwa maadili ya uongozi na ya kijamii; kupanuka kwa kasi ya kutisha, kwa ufa kati ya walio nacho na wasio nacho, na maovu mengine mengi.

Matamko ya TEC yametikisa mara nyingi mhimili wa utawala kwa nguvu ya “unabii” wake wa kweli na juu ya hatima ya Taifa, kiasi kwamba Kanisa Katoliki limekuwa ni kichomi kwa mafisadi na maharamia wa uchumi.

Kwa sababu hii, hatushangai kuona himaya ya ufisadi na uharamia huo, ikipenyeza makucha yake kwenye Kanisa kupitia akina Askofu Kilaini ili kuua na kuzuia sauti hiyo ya Unabii na ukombozi kwa wanyonge wa nchi hii isisikike tena kwa kuzikwa ndani ya mifuko mikubwa ya fedha chafu.

Kashfa hii ni aibu kubwa inayoliweka pabaya Kanisa Katoliki machoni mwa waumini wake na wapenda haki wote wa nchi hii; inaligeuza Kanisa kuwa sebule ya wevi na wanyang’anyi, badala ya kuwa nyumba ya sala na matumaini kwa wanaoteswa na dhambi za mwanadamu.


