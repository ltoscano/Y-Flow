Tenisi ya vijana Novemba 19

Imeandikwa na Grace Mkojera

Imechapishwa: 31 Oktoba 2016

MASHINDANO ya tenisi ya wazi ya vijana chini ya umri wa miaka 18 yanatarajiwa kufanyika Novemba 19 na 20 kwenye viwanja wa Gymkhana Dar es Salaam.

Kocha wa timu ya taifa ya tenisi ya wenye ulemavu Riziki Salum aliliambia gazeti hili jana kuwa mashindano hayo yatashirikisha timu za wenye ulemavu na wale wasio nao. 
Alisema kwa wenye ulemavu watachuana na wenzao wa Kenya wakati wale wasio na ulemavu watachuana na wengine kutoka mikoa ya Dar es Salaam, Morogoro na Arusha.
“Kwa upande wetu tunaendelea na mazoezi ya kujifua kwasababu tunataka kufanya vizuri na kuendeleza rekodi yetu,”alisema na kuongeza kuwa wanatarajia kupata ushindani kutoka kwa majirani zao Kenya ambao wana timu bora.
Salum alisema mashindano yana umuhimu kwa vijana kuendelea kujiimarisha kwa ajili ya mashindano ya kimataifa yajayo.
Timu hiyo yenye ulemavu imekuwa ikijitahidi kushiriki mashindano mengi ya ndani na nje na kupata mafanikio makubwa. Hivi karibuni walishiriki mashindano ya kukuza viwango yaliyoandaliwa na Afrika Kusini na pia, walishiriki mashindano ya wazi ya Kenya yaliyoshirikisha nchi tofauti na kushika nafasi ya pili.


