
Parandesi: Tudurusu jamii zetu za zama May 31, 2012

NAKUSUDIA kuifanya sehemu hii ya mfululizo wa makala hizi parandesi ndefu kidogo ili niweze kurejea masuala machache. Nimekwisha kueleza vya kutosha kuhusu umuhimu wa kutenganisha ofisi za viongozi wakuu.
Yaani; baina ya kiongozi mtendaji na kiongozi wa itifaki, kati ya yule niliyemtaja kama Katikiro, ambao ni mfano tu wa jina linaloweza kutumika, na yule niliyempachika jina la Mkulu, jina lingine la mfano ambalo linaweza likabadilishwa na jina jingine kabisa.
Kwa kuwa wasomaji wangu kadhaa wametaka maelezo zaidi kuhusu majina haya na mambo mengine mawili au matatu, nami ninao wasaa wa kuyajadili, nitapenda kutoa ufafanuzi wa mawazo yangu katika muktadha huu.
Kama nilivyosema katika makala ya wiki mbili ziliiopita, hatuna sababu yo yote inayotufunga katika minyororo inayotulazimisha kuendelea kutumia asasi na majina yale yale kwa sababu tu hivi vitu vimekuwapo kwa muda mrefu, isipokuwa ni uhafidhina wetu tu, basi.
Na hata huo uhafidhina ni uhafidhina nusu kwa sababu hauendi mbali vya kutosha, kwani tungependa kuwa wahafidhina wa kweli tungekuwa tumetafiti, kuchimbua na kuhuisha zile asasi, pamoja na majina yake, kama zilivyokuwa kabla ya ujio wa wageni kutoka Arabuni na Uropa.

Kwa maneno mengine, uhafidhina wetu unajikita katika kuenzi yale yaliyoletwa na wageni ambao huko kwao wamejenga asasi zao kwa milenia kadhaa na kuzipa majina ambayo leo tunayakumbatia bila hata kuelewa vilivyo hizo asasi zilijengwa katika misingi gani na majina yake yalichimbukia wapi na yakakuwa na kukomaa vipi.
Kwa bahati mbaya sisi tumekuwa waigaji wa ki-kasuku zaidi kuliko watu wa kuchota kwa wenzetu dhana tutakazozirutubisha katika udongo wa kwetu, katika mazingira tunayoyaelewa vyema.
Tukirudi nyuma kidogo katika historia za baadhi ya makabila yetu, tunakuta kwamba tulikuwa na asasi za kiutawala, kiuongozi na kiuwakili ambazo zilifanya kazi nzuri sana na kuweza kuzilea jamii zetu kabla hatujavamiwa na wageni.
Aidha hizo asasi zilikuwa na majina yake rasmi ambayo kwayo zilijulikana kwa kila mtu aliyehusika nazo.
Hakuna shaka kwamba baadhi ya jamii zetu katika eneo hili la Afrika zilikuwa zimejenga tawala imara zilizokuwa na mifumo iliyojidhihirisha hata kwa wageni kuwa ilikuwa ni ya hali ya juu kabisa. Simulizi zilizohifadhiwa katika maandishi ya wageni hao zimeweka kumbukumbu zisizofutika.
Baadhi ya walioweka kumbukumbu hizo hawakuwa watu wema waliowapenda Waafrika.
Kwa hakika, baadhi yao walikuwa ni washenzi walionuwia kuwakandamiza Waafrika na kuwapora nchi na mali zao kwa kila njia iliyowezekana.
Nazungumzia majangili kama Henry Morton Stanley, wakala wa Mfalme Leopold wa Pili wa Ubelgiji. Lakini hata Stanley, “mwanaharamu” kwa kuzaliwa na kwa matendo, alikubali kwamba utawala wa Kabaka wa Buganda ulikuwa umefikia kiwango cha juu ambacho kingeweza kulinganishwa na baadhi ya jamii za Uropa wakati huo.
Yumkini; jamii zetu si zote zilikuwa zimefikia viwango hivyo. Zilizidiana, baadhi zikiwa zimefikia viwango vya juu vya mifumo ya utawala wakati nyingine zikiwa zinajikongoja.
Hata hivyo, yako maeneo ambayo yalikuwa yamepiga hatua ambazo si busara kuzibeza. Sina haja ya kuingia kwa undani katika himaya zilizotanda eneo zima la Maziwa Makuu na kwingineko.
Laiti tusingekuwa “wavivu wa kufikiri”, kama alivyopenda kutuita mtawala mmoja mvivu wa kweli wa fikra, tungezihangaisha kidogo akili zetu, tukazirejea jamii zetu hizo, tukaichunguza mifumo yake ya utawala na tukaangalia iwapo kuna mambo ya kale ambayo yangetufaa na tukayahuisha kwa kuyajengea misingi ya kisasa na kuyapa mwelekeo wa kimustakabali.
Kwa “uvivu wa fikra “ tumejifunga katika uhafidhina wa kukubali kila tulichoachiwa na mkoloni kwamba ndicho chetu, hata kama tunaona wazi wazi kwamba hakifanyi kazi, hakikidhi mahitaji, na wala hatuna asili nacho.
Mimi si bashiri, na wala siwezi kuona mambo yanayokuja, lakini kama yule bwana aliyemwambia mwenzake kwamba ataanguka kwa sababu alikuwa anakata tawi alilokalia, nadiriki kusema kwamba kwa kuteua vyombo visivyo imara tumeanza vibaya safari yetu na si ajabu tusifike huko tunakodhani tunakwenda.
Ndiyo maana nimekuwa nikitoa mwito (na nitaendelea kufanya hivyo hadi mwisho wa juhudi zangu) kwamba tumepotea, katika hili na katika mengine mengi tu.
Tumepotea, hatujui tuendako, kimsingi kwa sababu hatujui, na wala hatutaki kujua tutokako.
Nami narudia kusema kwamba ukiwa porini na ukahisi umepotea, dawa si kuongeza kasi bali ni kuketi chini na kujaribu kujua uko wapi, umepotea kiasi gani, ni wapi unadhani ulipoteza njia na ni mwelekeo gani mpya unatakiwa kuchukua ili ujinasue utoke porini.
Ye yote anayeamini kwamba hatujapotea na kwamba hii njia tunamosafiri ndiyo njia ya kutupeleka huko tunakotaka kwenda na ainue mkono. Hatuendi kokote isipokuwa tumo ndani ya mzunguko usiokwisha kwa sababu tunatenda mambo yale yale kwa namna ile ile kila siku huku tukitarajia matokeo tofauti, dalili madhubuti ya ujuha.
Tumechukua mpakazo wa mifumo ya wakoloni tukajivisha bila kuielewa, bila hata kujali kujua vyema wenyewe wenye mifumo yao wanaiendesha vipi. Tunachofanya ni maigizo yanayotufanya tuonekane kama vikaragosi na vivuli hafifu vya waliotuumba.
Hata dhana ya Jamhuri inatutatiza. Kwanza, sina uhakika kwamba neno la Kiarabu, “jamhuri” lina maana ile ile ya neno la Kilatini “republica” kwa sababu Waarabu nao hawako mbali sana nasi katika “ushamba” wetu katika masuala ya utawala ; nchi nyingi za Arabuni ziko nyuma kuliko hata sisi, kama jambo hilo linawezekana.
Lakini kama “jamhuri “ tunayoizungumza ni ile ile “republica” iliyozungumzwa na akina Plato na akina Cicero, basi huko siko tuliko, na wala hatujaelewana tunazungumzia nini.

Hakuna “republica” inayoruhusu ununuzi na uuzaji wa kura ; au inayovumilia serikali ya kundi moja la raia kuendelea kutawala miongo na miongo bila kuzaa matunda ; au inayoruhusu watawala wake wagawane mali za umma huku raia wakiangalia midomo wazi .
Au inayokubali raslimali zake zitolewe kwa wageni kama zawadi wakati wananchi wanazidi kudidimia katika umasikini. Hiyo si “republica” ya Seneca au Marcus Aurelius, bali ni himaya ya majuha.
Lakini najua tungerejea zilikotoka jamii zetu tungepata mifano ya tawala zilizokaribiana na dhana ya “republica”; kwa maana halisi ya neno hilo – kitu cha umma. Tungejifunza kwamba katika zile himaya zilizokuwa zimeendelea (kwani nakubali ni chache) maamuzi yalifanyika kwa njia ya jopo, si kwa imla ya Bwana Mkubwa. Tungejifunza pia kwamba mtawala aliyetumia nafasi yake kuiba alifukuziwa uhamishoni, kama hakuuawa.
Mifano hii iko mingi, na si katika nchi hii pekee lakini katika nchi za eneo hili na nyingine barani Afrika.
Tunachotakiwa kufanya ni kujenga utashi wa kujifunza kutokana na uzoefu wa jamii zetu na kutupilia mbali nadharia zinazotufanya tukubali kila kilicholetwa na wageni, ambacho kwa kweli mara nyingi wala hatukielewi.


