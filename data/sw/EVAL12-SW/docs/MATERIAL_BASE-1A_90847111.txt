
Amerika yatuma heri njema kwa rais mpya wa Malawi
WASHINGTON SERIKALI ya Amerika imetuma heri njema kwa Rais mpya wa Malawi Peter Mutharika, na kusifu taifa hilo kwa kuendesha uchaguzi wa amani.
Bw Mutharika, ambaye ni kakaye aliyekuwa rais wa Malawi Bingu wa Mutharika aliyeaga dunia 2012, alitoa wito kwa wagombeaji 11 wa urais walioshindwa katika uchaguzi huo kuungana naye kujenga taifa hilo.
“Amerika inawatakia kila la heri Profesa Arthur Peter Mutharika na Saulos Chilima kwa kuchaguliwa kama Rais mpya na Naibu Rais wa Malawi, mtawalia,” Msemaji wa Ikulu ya White House Jen Psaki, alisema katika ujumbe kwa wawili hao. 
“Tunawasifi pia wananchi wa Malawi kwa kuendeleza uchaguzi wa amani,” akaongeza.
Bi Psaki alisema, “Amerika itaendelea kushirikiana na serikali ya Malawi kuimarisha maisha ya raia wake.” Rais Mutharika aliibuka mshindi wa uchaguzi huo baada ya kujipatia zaidi ya asilimia 36 ya kura zilizopigwa.
Rais anayeondoka mamlakani Joyce Banda alikuwa katika nafasi ya tatu.
Banda amewataka wafuasi wake kuheshimu matokeo hayo.


