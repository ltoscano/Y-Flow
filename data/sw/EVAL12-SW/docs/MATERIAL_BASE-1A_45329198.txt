
Mapacha wafa katika moto
FAMILIA moja katika kata ndogo ya Ajigo, Kaunti ya Siaya, inaomboleza vifo vya watoto mapacha wa mwaka mmoja ambao walipoteza maisha yao baada ya nyumba walimokuwa wamelala kushika motoJumatatu jioni.
Moto huo ulianza wakati malaika hao walikuwa usingizini baada ya mama yao Judith Achieng’ kwenda sokoni Ajigo kununua chakula.
Naibu Kamishna wa Kaunti Ndogo ya Bondo Bw Samson Akatch alisema watoto hao waliachwa kwa uangalizi wa ndugu yao mwa miaka mitano anayeaminika kuwasha koroboi.
Anadhaniwa kukimbia alipoona moto ulikuwa umeanza kuenea kwa nyumba yote.
Bw Akatch alisema moto huo uligunduliwa na jirani ambaye aliona moshi kutoka kwa nyumba hiyo ambayo ilikuwa imeezekwa na nyasi. Aliwafahamisha majirani wengine lakini hawakuweza kuwaokoa watoto hao.
“Mmoja wa majirani aligundua moto huo kabla ya kuwika na kuwafahamisha majirani wengine. Lakini hawakuweza kuwaokoa watoto hao hata baada ya kuingia ndani ya nyumba,” alisema Bw Akatch. 
Aliongeza kuwa wanakijiji vile vile walijaribu kuokoa vitu lakini hakuweza kwa sababu moto huo ulikuwa mkubwa sana.
Visa vya moto vimekuwa vikiripotiwa katika maeneo kadha wa kadha nchini huku serikali kupitia machifu na polisi wakilaumu wakazi kwa kuwa waangalifu.
Na NELCON ODHIAMBO


