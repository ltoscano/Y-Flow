Uzazi salama, hadithi ya kusadikika kisiwani Irugwa
Nov 14, 2014

KWA mujibu wa kanuni za afya na uzazi salama ni muhimu kwa mama mjamzito kuhakikisha anajifungulia katika kituo cha afya.
Hiyo ni kwa sababu kufanya hivyo kutamhakikishia usalama wake na mtoto anayetarajiwa kwa kuwa kituoni kuna wataalamu na vifaa vya kutambua matatizo ya uzazi na kuyashughulikia kabla hayajaleta madhara kwa mama na mtoto. 

Ukweli huu hata hivyo ni kama hadithi ya kusadikika kwa Bora Ndalahwa (34), mkazi wa Kisiwa cha Irugwa Wilaya ya Ukerewe. Ana watoto watano, lakini kila anapokwenda kujifungua kwenye Zahanati pekee iliyopo kisiwani humo
hukutana na matatizo mengi.
“Kuna kitanda kimoja tu cha kujifungulia, na wazazi hapo tuko wengi kweli. Ikifika usiku ni giza, hakuna umeme. Vifaa hakuna, yaani ni afadhali ukajifungulia nyumbani ukija hapa ukakuta wazazi wawili au watatu wamekutangulia ni tatizo, bora uzalie nyumbani,” anasema Bora.

Anakumbuka mwaka 2009 alitunga mimba nje ya mji wa mimba, pamoja na kuwa anahudhuria kituoni hapo, wataalamu hawakuliona tatizo hilo mpaka hali ilipokuwa mbaya.
“Nikaambiwa ni lazima niende Nansio (makao makuu ya Wilaya, iliko Hospitali ya Wilaya). Nikapanda boti, ilikuwa saa mbili asubuhi. Njia nzima nilikuwa nazimia na kuzinduka. Tulifika Nansio saa nane mchana. Nilipona, lakini maisha yangu yalikuwa hatarini. Ni Mungu tu aliniokoa,” anasema.

Kwa maoni yake haoni kama kuna sababu ya kukimbilia kituoni hapo kwa kuwa hata kama ukienda hupati huduma zinazotakiwa kwa sababu hakuna vifaa, hakuna wataalamu wa kutosha na huduma muhimu zinazotarajiwa katika zahanati au kituo chochote cha afya, “wakati mwingine unaona bora uhangaike tu kwa njia zako,” anasema.

Mtazamo huo unaungwa mkono na Monica Mahekawe (34) mkazi wa kijiji cha Nabweko kisiwani humo. Kijiji hicho kiko umbali wa kilomita nne kutoka ilipo Zahanati hiyo. Anasema kituo hicho kinakabiliwa na uhaba wa wataalamu wa afya na vifaa hali inayofanya wasipate huduma stahiki.

“Nilikuwa nakuja kupimwa hapa. Walikuwa hawaoni tatizo, lakini nilikuwa najisikia vibaya. Siku moja nikaenda duka la dawa la kijijini kwetu, nikawaeleza ninavyojisikia.
“ Akanipima akasema watoto wamekaa vibaya, tena nakaribia kujifungua. Akanambia lazima nivuke kwenda Nansio au Musoma, nisingeweza kujifungulia hapo ,” anasema.

Anaeleza kuwa pamoja na kuhudhuria kituoni hapo hakuwahi kuambiwa kwamba ana watoto mapacha na kwamba wamekaa vibaya. Alilazimika kupanda mtumbwi saa 7 mchana wa siku hiyo, kwenda Bukima upande wa Musoma ambako ni karibu zaidi, kuliko kwenda Nansio.

“ Tulipofika Bukima tukashauriwa kwenda kwenye Kituo cha Afya Mrangi, ambacho ndicho kilikuwa karibu zaidi. Tusingeweza kwenda Musoma kwa wakati huo, hali ilikuwa mbaya. Nilifanikiwa kujifungua jioni saa moja siku hiyo ,” anasema Monica.

Kisiwa cha Irugwa ni cha tatu kwa ukubwa kati ya visiwa vingi vinavyounda Wilaya ya Ukerewe, baada ya Ukerewe (kisiwa kikubwa ) na Ukara.
Nansio ni Makao makuu ya Wilaya na ndiko iliko Hospitali ya Wilaya, safari ya kutoka kisiwani Irugwa kwa mtumbwi ni mwendo wa saa tano hadi sita mpaka makao makuu ya Wilaya.
“Lakini wakati hali ya hewa si nzuri, huwa tunaweza kutumia hata saa nane. Siyo safari nyepesi. Wajawazito wengi wanaogopa kwenda Nansio, mara nyingi wanakwenda Musoma kupitia Bukima.

Mwendo wa kutoka hapa mpaka Bukima ni saa moja hadi moja na nusu,” Anasema Francis Mjinja nahodha wa mtumbwi unaofanya safari kati ya visiwa mbalimbali ndani ya Ziwa Victoria.

Wakazi wengi wa kisiwa hicho wanalalamikia pia umbali na kutokuwa na miundo mbinu ya uhakika kati yao na Makao makuu ya Wilaya.
“ Ukiwa hapa, ukiwaza kwenda Nansio ni matatizo. Mara nyingi tunakwenda Musoma ambako walau ni karibu,” anasema Elizabeth Bandoma mkazi wa kisiwa hicho.

Mwendo wa kutoka Irugwa mpaka Bukima ni wastani wa saa moja na nusu kwa mtumbwi. Kutoka Bukima kwa barabara mpaka Musoma ni mwendo wa saa moja na nusu.
“ Kwa hiyo kwenda Musoma ni karibu zaidi pamoja na kwamba usafiri ni wa kuungaunga na nauli kubwa,” anasema Elizabeth. 

Zahanati ya Irugwa ina Mkunga mmoja na mkunga msaidizi mmoja na haina daktari. Mmoja wa wakunga hao ameliambia gazeti hili kwamba wanakabiliwa na changamoto nyingi kiasi kwamba hata namna ya kusaidia wazazi kisiwani hapo inakuwa ngumu. 

Akizungumzia hali hiyo mmoja wa wakunga hao alisema: “ kuna matatizo ya msingi, kuanzia vifaa mpaka wauguzi. Tupo wawili tu, mmoja akiwa likizo na mwingine akipatwa matatizo panakuwa hakuna huduma.


