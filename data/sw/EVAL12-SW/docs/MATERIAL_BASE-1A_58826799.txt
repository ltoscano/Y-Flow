Tuko tayari kwa Shirikisho la Afrika Mashariki?
Dec 21, 2013

NIMEWAHI kuandika makala kuhusu namna Tanzania ilivyotengwa na nchi wanachama wenzake wa Jumuia ya Afrika Mashariki (EAC) na jinsi Rais Jakaya Kikwete alivyoiokoa Jumuiya hiyo kutokana na hali ya kuweza kumegeka.

Baadhi ya wanahabari, wanasiasa na wale wanaojiita wachambuzi walianza kufananisha hali hiyo na ile ya mwaka 1977, wakati EAC ya wakati huo ilipovunjika kutokana na migogoro ya kisiasa na kiitikadi miongoni mwa watawala wa nchi tatu zilizokuwa wanachama.

Wakati huo marais wa EAC hawakuweza kukutana kwa sababu Mwalimu Nyerere alikataa kukaa meza moja na Dikteta Iddi Amin ambaye alimuita “muuaji huyu”.

Watawala wa Kenya ambao tuliwaita “nyang’au” hawakukubaliana na sera yetu ya Ujamaa na Kujitegemea. Baadhi yao walifanya kila jitihada za kuivunja Jumuiya.

Matokeo yake EAC ilijikongoja kwa muda mrefu bila mkutano wa marais. Ilibidi nyaraka zitumwe kwa marais watatu ili zikasainiwe.

Hali hii ilianzia mwaka 1971 hadi 1977, wakati Jumuiya ilipotangazwa rasmi kuwa haipo tena.

Haikuwa kazi rahisi kuizika Jumuiya iliyokufa, hasa kusuluhisha jinsi rasilimali na madeni ya Jumuiya zitakavyogawanywa miongoni mwa nchi tatu. Wakati huo kila nchi ilivutia upande wake. Mwenye ndege, mwenye mabehewa ya reli, alimradi kila mmoja alikamata mali aliyokuwa nayo.

Jumuiya ya hivi sasa ni tofauti, kwani hakuna mawaziri kutoka nchi wanachama walioteuliwa na marais wao ili kufanya kazi katika makao makuu kama ilivyokuwa 1967. Maana yake ni kuwa chini ya muundo huu, Jumuiya ingeweza kufifia tu au nchi moja au mbili zingeweza zikajitoa tu bila ya kutangazwa rasmi kama ilivyokuwa mwaka 1977.

Wakati ule marais walitofautiana kiitikadi. Mara hii hakuna tena tofauti za kiitikadi, kwani sote tumo katika mkumbo mmoja wa utandawazi unaoongozwa na mataifa mababe. Wengine wanauita utandawizi.

Badala ya tofauti za kiitikadi, mara hii kulikuweko na kutokuelewana baina ya Rais Kikwete na Rais Kagame.

Historia ya Nyerere na Idi Amin ilitishia kujirejea pale Kikwete alipotoa “ushauri” kwa Kagame kuwa afanye mazungumzo ya amani na wale walioendesha mauaji ya kimbari nchini Rwanda, mwaka 1994 na kisha kukimbilia DR Congo.

Kagame hakufurahishwa na ushauri huu na akajibu kwa ukali. Wakati huo huo wale tuliowaita wahamiaji haramu wakafukuzwa kutoka Tanzania. Kati yao walikuwa Wanyarwanda, jambo ambalo lilizidi kuchafua hali ya kisiasa baina ya nchi zetu.

Wao wakalaumu kuwa kufukuzwa huku kwa watu waliotoka nchi za jirani ni kinyume cha lengo na dira ya EAC tunayoikusudia.

Wengine wakasema kumfukuza mwalimu kutoka nchi ya jirani kwa sababu cheti chake cha uhamiaji kimekwisha muda wake, ni kuharibu uhusiano baina ya wananchi wetu, hasa kwa vile tunaelekea kwenye utengamano na shirikisho la kisiasa.

Wenzetu wakauliza: “Iweje Rais Kikwete adai kuwa Tanzania ina nia thabiti ya kuimarisha mshikamano ndani ya EAC kisha awafukuze watu wenye asili ya Rwanda, Burundi, Uganda na Kenya ambao wameishi Tanzania muda mrefu?”

Hatuna uhakika iwapo kutengwa kwa Tanzania kulichangiwa na ule “ushauri” wa Kikwete au na hii Oparesheni Kimbunga ambayo imekosolewa hata na baadhi ya mawaziri wa Tanzania.

Labda ingekuwa vizuri kufanywa utafiti wa kina ili wananchi waelezwe sababu halisi ya kutengwa kwa Tanzania, ili kuepukana na matokeo kama haya yasirudie tena siku zijazo. Ni vizuri tujifunze kutokana na makosa yaliyojitokeza hivi karibuni.
Kwa mfano, ni jambo la kustaajabisha kuwa hata sekretariat ya EAC huko Arusha ilikuwa inashindwa kueleza sababu ya kutengwa kwa nchi yetu.

Katibu Mkuu wa EAC, Richard Sezibera alipoulizwa alijibu kuwa mkutano wa marais watatu eti ulikuwa na lengo la kuharakisha utekelezaji wa uamuzi wa miradi iliyokwishaamuliwa na EAC. Si ajabu Tanzania na Burundi zilikataa kukubaliana na Sezibera.

Cha maana sasa ni kuwa Jumuiya imerejea hali yake ya kawaida baada ya Tanzania kushirikishwa katika mkutano wa marais wa EAC uliofanyika huko Kampala, mwisho wa Novemba.

Kwa mujibu wa makubaliano ya EAC yaliyoanza kutekelezwa Julai 7, mwaka 2000, tunatakiwa tuwe na utengamano (integration) miongoni mwa nchi zetu. Hii inaanza kwa umoja wa forodha, ikifuatiwa na soko la pamoja, kisha umoja wa sarafu na mwisho ni Shirikisho la Afrika Mashariki.

Umoja wa forodha ulianzia Januari mosi, mwaka 2005 na ukakamilika Januari mosi, 2010. Kisha makubaliano ya soko la pamoja lilianza kutekelezwa Julai, mwaka 2010.


