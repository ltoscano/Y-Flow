Tumeyaona ya uchaguzi CCM, tunayasubiri ya vyama vingine
Jan 10, 2013

MWAKA 2012, umekuwa wenye matukio mengi yaliyosisimua kisiasa. Ni mwaka ambao tumeshuhudia mikutano, maandamano, mijadala, chaguzi ndogo za ubunge na udiwani, na hata mijadala ya kisiasa kuteka vyombo vya habari na mitandao mbalimbali ya kijamii.
Mwaka huo wa 2012, ulikuwa ni mwaka ambao Chama cha Mapinduzi (CCM) kilifanya chaguzi zake za ndani kwa mara ya kwanza kikishirikisha Jumuiya zake zote na kufuatiwa na uchaguzi mkuu wa Chama.
Chaguzi hizo ndani ya CCM zilihitimishwa mwishoni mwa Novemba zikiibua mijadala, hasa baada ya wagombea katika ngazi mbalimbali kutuhumiana dhidi ya matumizi ya rushwa katika kupata uongozi. 
Hivyo makundi ya wasomi na wanasiasa yamejadili juu ya namna chaguzi za CCM zilivyofanyika, huku Rais Jakaya Kikwete ambaye pia ni Mwenyekiti wa CCM akitoa hotuba za makaripio juu matumizi fedha kununua kura.
Makaripio haya dhidi ya matumizi ya rushwa pia yalitolewa na viongozi wengine mbalimbali waliopata nafasi ya kufungua au kufunga mikutano ya chaguzi za ndani za CCM.
Kiujumla CCM imehitimisha safari ya kupata viongozi wake kuanzia ngazi ya shina hadi Taifa. Tumeyasikia na tumeyaona mengi wakati wa uchaguzi wa ndani ya CCM. Swali langu kubwa, ni, je; vyama shindani wa CCM vimepata somo la kujifunza kwa chaguzi hizi za ndani ya CCM?
Tafakari hii imejikita katika vyama vinavyoendeleza danadana za kufanya chaguzi zake za ndani, huku vikihubiri ustawi wa demokrasia kila kukicha.
Nionavyo, mtihani wa kwanza kwa chama cha siasa ni uthubutu wa kustawisha demokrasia katika chaguzi zake za ndani na hata chaguzi zake zinapomalizika kikabaki salama.
Radha ambayo Wa tanzania wengi wanaikosa kwa sasa, ni namna wanavyoshuhudia hamasa na mijadala yenye kusisimua wakati na baada ya uchaguzi ndani ya CCM, na pindi zinapofika zamu za vyama vingine kufanya uchaguzi wakaambulia migogoro na mifarakano.
Uzoefu wa mfumo wa vyama vingi nchini kwa miaka 20 sasa, unaonyesha hakuna chama cha siasa kilichofanya uchaguzi wake wa ndani kikahitimisha na kikaendelea kubaki salama.
Vyama vingi, kwa miaka 20 sasa, vimebaki imara katika mfumo thabiti wa kuteuana, lakini pale vilipojaribu gharama za demokrasi ya kuchaguana, vimeishia kugombana.
Historia ipo wazi, uimara wa NCCR-Mageuzi mwaka 1995, ulisambaratika baada ya kuhitajika kupanua demokrasia ya sanduku la kura kuamua nani awe kiongozi na ni nani asiwe.
Ni kweli, vyama vya upinzani nchini sasa vimekaa na kukua na hiyo ina gharama zake, na hasa linapokuja suala la demokrasia ya kupigiana kura. Maana ndani sanduku ndiko mahala pa kujipima namna ya kuepuka kelele za ukabila, udini, undugu, ufamilia, ukanda na kila aina ya changamoto.
Hata hivyo, pamoja na changamoto zilizojitokeza wakati wa uchaguzi wa ndani wa CCM, mwanademokrasia wa kweli ataipongeza CCM kwa namna ilivyostawisha demokrasia pana katika chaguzi zake.
Hivyo basi, Wa tanzania wanayo shauku ya kujua nani atakuwa nani katika chaguzi za CHADEMA, CUF, NCCR-Mageuzi, TLP, UDP, DP na vyama vingine ambavyo vina usajili wa kudumu ili pia wapate nafasi ya kujadili na kuchambua sawia, uchanga wa vyama vingi kwa miaka kadhaa, ulitoa mwanya kwa watu wengi kupatiwa nafasi za uongozi na hata ujumbe wa vikao vya juu ndani ya vyama husika.
Hivi sasa vyama vimekuwa, idadi ya wanachama wasomi, wake kwa waume na vijana imeongezeka, haishangazi kuona minyukano na hata hisia za kuhujumiana katika siasa zikianza kushamiri kwenye vyama vyetu vya siasa.
Mijadala inayoendelea katika mitandao ya kijamii, ikimhusisha Naibu Katibu Mkuu wa CHADEMA, Kabwe Zuberi Zitto pamoja na Makamu Mwenyekiti wa Baraza la Vijana CHADEMA, Juliana Yashoza, inaashiria kukomaa kwa demokrasia ndani ya chama hiki.
Bahati mbaya katika siasa za Tanzania, viongozi wengi wa vyama vya upinzani wanaohubiri uhuru wa mawazo, wameshindwa kutembea kwenye maneno yao, badala yake kila mwanachama atakaekuja na wazo huru ndani ya chama anabatizwa jina la kuwa pandikizi la CCM.
Hizi ni aina ya siasa mufilisi tulizonazo katika vyama vyetu vya upinzani, haishangazi leo kusikia eti kuna chama ukitaka kugombea nafasi yoyote ya uongozi, ubunge, udiwani na urais 2015, usajili jina lako kuanzia sasa. Katika demokrasia ya kweli, hili halikwezekani.
Tumeshuhudia pia mawaziri na watu mashuhuri ndani ya CCM wakianguka katika chaguzi ndani ya CCM, tunataraji kuona pia watu mashuhuri ndani ya vyama vingine wakipimana nguvu za kidemokrasia ndani ya chaguzi zao.


