
Mbunge achinja ng’ombe kila kata kutekeleza ahadi May 23, 2013

KATIKA kile kinachoweza kuelezwa kuwa changamoto ya viongozi wa kisiasa na wananchi kutambua majukumu na dhamana za viongozi wa kuchaguliwa, Mbunge wa Jimbo la Kwimba jijini Mwanza, Shanif Mansoor, amekuwa akiwafanyia sherehe wananchi wa kila kata katika jimbo hilo kama sehemu ya utekelezaji wa ahadi zake za uchaguzi. 
Taarifa za uhakika kutoka jimboni humo zinaeleza kuwa kuanzia Julai, mwaka jana mpaka Januari mwaka huu, mbunge huyo amekwishafanya sherehe katika kata nne za Ngudu, Ng’wankulwe, Bupang’wa na Kikubiji ambako amekuwa akichinja ng’ombe na watu wanakusanyika kwa ajili ya kula na hata kunywa.
Mmoja wa wananchi wa jimbo hilo aliyejitambulisha kwa jina moja la Shabani anasema kitendo hicho ni sawa na kuwakejeli wananchi kwa kuwa kuwafanyia watu sherehe si sehemu ya majukumu ya mbunge.
"Huku ni kuwakejeli wananchi kwa kutumia umasikini wao. Kuwapa chakula cha siku moja wakati wanakabiliwa na matatizo mengi ya msingi ya huduma za jamii na miundombinu, kuchinja nyama hakuwezi kuwa sehemu ya majukumu ya mbunge, kwangu mimi hii ni rushwa sina maelezo mengine zaidi ya hayo," alisema Shabani, ambaye ni Mkazi wa Ngudu jimboni Kwimba.
Katika sherehe hizo ambazo mbunge huyo amekuwa akizifanya amekuwa akiwaambia wananchi kuwa siku hiyo ni ya kula na kunywa na hakuna majadiliano wala kuhutubia, bali ni siku ya kusherekea tu na ataweza kufika siku nyingine kwa ajili ya mkutano.
"Akija namna hiyo ndo amemaliza kata hiyo baadhi ya wananchi wanalalamika hakuna mikutano hata sisi watumishi tuna changamoto nyingi, hajazungumza na wafanyakazi wa jimboni kwake anakuja kufanya sherehe tu, hii kwa kweli ni changamoto" alisema mwalimu mmoja wa Shule ya Sekondari Ngudu, ambaye hakutaka jina lake litajwe gazetini.
Taarifa zaidi zinaeleza kuwa mbunge huyo ameanza kufanya sherehe hizo baada ya kuzomewa na wananchi wakati wa ziara ya Waziri Mkuu, Mizengo Pinda, mwaka jana jimboni humo.
"Katika ziara ile alipopanda jukwaani wananchi walimzomea wakitaka ashuke kwa kuwa alikuwa hajafanya ziara jimboni humo, ilibidi mkuu wa mkoa awasihi watu watulie lakini ilishindikana, baada ya hapo nadhani alishauriwa atafute namna ya kuwaweka sawa wananchi, ndiyo akaanza huo mfumo wa ziara za kufanya sherehe kila kata," alisema diwani mmoja wa CCM jimboni humo ambaye naye hakutaka jina lake litajwe gazetini.
Mbunge huyo alipoulizwa na mwandishi wetu kuhusu sherehe hizo anazifanya jimboni kwake kama zina uhusiano na majukumu yake ya kibunge alikuja juu dhidi ya mwandishi wetu.
"Nakushangaa unachokifanya sielewi unaniuliza hivyo ili iweje, wewe siyo mpiga kura wangu, si polisi wala mwanasheria. Hii hoja unayouliza haina sababu labda kama umetumwa, ahadi za uchaguzi siyo deni kwangu na wewe hazikuhusu," alisema mbunge huyo katika mazungumzo yake kwa simu kutoka Dodoma anakohudhuria vikao vya Bunge.
Alipoelezwa kwamba mwandishi anamuuliza kwa niaba ya wananchi ambao baadhi ni wapiga wake, alikata simu na alipopigiwa tena baada majadiliano mrefu alitoa ufafanuzi.
"Ni kweli ninafanya sherehe hizo kama sehemu ya ahadi zangu za uchaguzi, niliwaahidi watu kuwa nikishinda pamoja na mambo mengine tutafanya sherehe jimbo zima na mimi si mtu wa porojo nafanya kazi, na nitaendelea kufanya na kwenye kata zilizobakia," alisema Alipoulizwa kuhusu ahadi zake ambazo baadhi ya wananchi wanasema kuna mambo ya msingi zaidi ambayo angeyafanya badala ya sherehe hizo, alisema anafanya yote kama alivyoahidi na kwa kuwa muda bado upo hana wasiwasi atatimiza ahadi hizo.
Mbunge huyo anadaiwa kuahidi kuchimba malambo kila kata, kuchimba visima kila kijiji, mikopo ya pikipiki kwa vijana na mikopo kwa kina mama, kuleta umeme kwenye kata zote na mpaka sasa umeme uko kata moja tu ya Ngudu katika ya kata 15 za jimbo hilo, na kwamba yeye ni mbunge wa vitendo na hatasubiri pesa ya serikali angeweza kutumia vyanzo vyake vingine kutimiza ahadi hizo.
Akizungumzia hilo alisema kuwa ni kweli sehemu nyingi ya ahadi hajafanya lakini mabwawa wataendelea kuchimba ikifika mweizi Agosti ili kuepuka usumbufu wa kuchimba mabwawa wakati wa masika.
Uchunguzi wetu umebaini kuwa mbunge huyo amechimba lambo katika Kijiji cha Mwakilyambiti, amekarabati miradi ya maji kata ya Ngudu na michango mbalimbali katika shule za jimboni humo.
Akielezea sakata ya kuzomewa wakati wa ziara ya Waziri Mkuu kuwa na uhusiano wa kutotekelezwa kwa ahadi zake alisema; "Watu wale waliozomea walikuwa wawili watatu tu na walipewa viroba na wapinzani wangu kisiasa, watu wa aina hiyo hiyo ndiyo walimzomea na Waziri Mkuu alipofanya ziara Jimbo la Nyamagana, hawawezi kukosa watu wa aina hiyo, lakini ninafanya kazi hawanibabaishi," alidai mbunge huyo ambaye pia ni Katibu wa Uchumi na Fedha wa CCM, Mkoa wa Mwanza.


