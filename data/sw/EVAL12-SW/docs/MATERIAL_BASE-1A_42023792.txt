
Wamiliki wa hoteli walia na kodi
Iringa. Chama cha Wamiliki wa Nyumba za Kulala Wageni na Hoteli mkoani Iringa (Iloha)
kimetishia kusitisha utoaji wa huduma kutokana na mlolongo wa kodi.
Katibu wa chama hicho, Adam Lameck alisema jana kuwa wafanyabiashara wamekataa kulipa tena ushuru wa hoteli hadi watakapoonana na uongozi wa mkoa.
“Endapo hatutasikilizwa, tunafunga biashara zetu mpaka hapo tutakapopata mwafaka kwa sababu tayari tumeandika barua tatu kwa mkurugenzi kuomba kufutiwa kodi hiyo lakini hatujajibiwa,” alisema.
Mmiliki wa Nyumba ya Wageni, Zakaria Mdeka alisema tangu mwaka 2008 kodi hiyo ilifutwa, lakini wao waliendelea kulipa kwa asilimia 10 bila kuzingatia mmiliki anaingiza shilingi ngapi.
“Tuna wasiwasi na kodi hii kuwa ni batili na sisi watufutie kama mikoa mingine au tugomee kwa kusitisha huduma zetu kwani tunaona kama tunanyanyaswa na manispaa yetu,” alisema. (Berdina Majinge) 


