MORSI AFIKISHWA MAHAKAMANI

May 11, 2013

Kesi dhidi ya aliyekuwa rais wa Misri, Mohammed Morsi, imeahirishwa muda mfupi baada ya Morsi kufikishwa mahakamani kwa kosa la kuchochea mauaji. Bw. Morsi alimwambia jaji kuwa mashtaka dhidi yake si halali kwani yeye angali rais wa Misri aliyechaguliwa kwa njia ya demokrasia. Matamshi hayo ya Bw. Morsi yalisababisha jaji kuahirisha kesi dhidi yake na kusema kuwa itasikilizwa Januari 8, mwakani. Kwa mujibu wa BBC, wanachama wengine 14 wa ngazi za juu wa kundi la Muslim Brotherhood pia wameshtakiwa na mashtaka kama hayo. Kesi hiyo inafanyika katika kituo cha mafunzo ya polisi, ambapo kuna ulinzi mkali. Vyombo vya habari vya kitaifa vimeripoti kwamba jaji wa kesi hiyo alilazimika kusitisha kwa mda kesi baada ya washtakiwa kuimba huku Bw. Mosri akikataa kuvaa vazi la mahakamani akidai yeye ndiye rais halali. Bw. Morsi alifikishwa katika chuo hicho kwa helikopta kutoka eneo la siri ikiwa ndio mara yake ya kwanza kuwahi kuonekana hadharani tangu kuondolewa madarakani Julai mwaka huu. Makundi ya waandamanaji yalikusanyika nje ya chuo hicho cha mafunzo ya polisi huku wengine wakiimba nyimbo za kupinga jeshi la taifa hilo. Maafisa wa kijeshi katika taifa hilo wanaendelea kushika doria katika mji wa Cairo na miji mingine baada ya wafuasi wa Bw. Morsi kuitisha maandamano makubwa


