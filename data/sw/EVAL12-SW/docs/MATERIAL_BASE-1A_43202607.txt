
Mapato ya Jiji Dar es Salaam kupaa mara 10

Imeandikwa na Sophia Mwambe

Imechapishwa: 20 Septemba 2016

HALMASHAURI ya Jiji la Dar es Salaam inatarajiwa kukusanya Sh bilioni 60 kwa mwaka badala ya Sh bilioni sita za sasa, ikiwa ni ongezeko la mara kumi ya makusanyo ya sasa. 

Ongezeko hilo linatarajiwa kutokana na kuboreshwa kwa Mfumo wa Habari wa Kijiografia (GIS).
Hayo yamesemwa leo na Mkurugenzi wa Jiji hilo, Sipora Liana, wakati wa kongamano la kujadili matumizi ya mfumo huo ili kuboresha miundombinu ya ukusanyaji mapato katika Halmashauri ya Jiji la Dar es Salaam.
Amesema mfumo wa GIS ni mfumo wa habari wa kijiografia unaotumika ulimwenguni kote katika kusaidia ukuaji endelevu wa miji na shughuli zake zote.
Liana amesema, kuboreshwa na kuanza kutumika kwa mfumo huo ipasavyo utaongeza mapato na kupunguza uchakachuaji wa mapato halisi yanayotakiwa kukusanywa.
Mtaalamu wa mfumo wa GIS wa jiji hilo, Grace Kyaruzi alisema, serikali imeona umuhimu wa teknolojia na kusisitiza kutumika katika sekta mbalimbali za kimaendeleo kama mapato, ujenzi, elimu, afya, mazingira, matumizi bora ya ardhi na hata upangaji miji.
Hivyo amesema, kuanza kutumika kwa mfumo huo kutaboresha ukusanyaji wa mapato, kuwepo kwa uwazi katika makusanyo, kuongeza mapato, kudhibiti mianya ya upotevu pamoja na kurahisisha ukusanyaji, lengo likiwa ni kukuza uchumi wa nchi.
Amesema mfumo wa GIS utamwezesha kila mtu kuona na kupata taarifa za makusanyo tofauti na mfumo uliokuwa ukitumika wa stakabadhi za kielektroniki baada ya malipo kufanyika.
Ameongeza kuwa mfumo wa GIS una uwezo wa kuonesha vyanzo vya mapato vilipo kwa kutumia ramani ya eneo husika, kuonesha thamani ya vyanzo hivyo na kuonesha taarifa za ulipaji wa kodi.


