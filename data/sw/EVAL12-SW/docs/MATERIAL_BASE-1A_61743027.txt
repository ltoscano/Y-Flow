Sɔfɛ́lɛ abálobélí te, "Tatá, napésí yɔ̆ longónya mpɔ̂ ya maloba ma yɔ̆. Okokí sɔ̂lɔ́ ózala mokonzi mpɔ̂ maloba mazóngísí yɔ̆ mamá mazalí súka ya moto wa mayɛ́lɛ."

Utá sɔfɛ́lɛ alobí bôngó, tatá Mákalámbá afíní mamá Bolúmbú na lobɔ́kɔ mpɔ̂ ámóyébisa te bátíka lisoló mpɔ̂ áwa sɔfɛ́lɛ akɔ́tí na lisoló ya bangó ezalí malámu tɛ̂.

Baye bakwéli bakozalaka o nzelá Barumbú. Utá Mákalámbá na mwăsí wa yĕ babandákí masoló ma bangó, ngonga elekí mwá mokɛ́ mpé bátála sé boye bakómí esíká bakwéli bafándaka. Sɔfɛ́lɛ akangí mótuka mpé Mákalámbá ná mwăsí wa yĕ babimí. Mákalámbá atíí lobɔ́kɔ o ntéi ya líbenga lya yĕ mpé abimísí falánga, apésí na moto wa vatíli. Esílí, bakɔ́tí káti ya lopángo mpé bayambí bangó na malámu mpenzá. Bapésí yĕ mɛ́sa batíyákí mpɔ̂ ya yĕ.

Na mbóka mondɛ́lɛ́ ya Kinshásá, Mákalámbá ayébánákí míngi. Bazaláká kokúmisa yĕ bipái na bipái, mpé bazalákí komótósa. Bato bayíndo ndéngé na ndéngé bayébákí yĕ. Na makambo míngí bazalákí kobénga yĕ, kási yĕ azalákí kokɛndɛ tɛ̂. Azalákí kolinga tɛ̂ mpɔ̂ azalákí kobánga mindɛ́lɛ́ ya Bɛ́lɛsi na loléngé ya bangó ya kokangaka bato sɔ́kí bayókí mwá likambo atá ya mpámba esíká bayíndo basangání.