
Yanga wana sababu nne kuifunga TP Mazembe
Wawakilishi wa Tanzania katika Kombe la Shirikisho Afrika, Yanga watakuwa na mtihani mwingine kuwakabili wawakilishi wa DR Congo, TP Mazembe.
Yanga inaingia kwenye mchezo huo wa hatua ya makundi kwa nafasi tofauti, kwanza inacheza na timu ambayo imeshaonja ladha ya ushindi. Katika mchezo wa kwanza, Yanga ilifungwa bao 1-0 na MO Bejaia wakati TP Mazembe iliifunga Medeama ya Ghana mabao 3-1.
Mchezo wa Yanga unafanyika kwenye Uwanja wa Taifa kesho na kufuatiwa na mchezo mwingine dhidi ya wageni wa mashindano ya soka Afrika, Medeama ya Ghana.
TP Mazembe si timu ya kupuuza na wala kubeza kwa kuwa mpira inaujua, lakini pamoja na hayo kuna mambo manne yanayoweza kuisaidia Yanga kuibuka na ushindi katika mchezo huo.
Hasira za kufungwa Yanga itaingia kwenye mchezo wake na TP Mazembe ikiwa na hasira za kufungwa mchezo wa Algeria dhidi ya MO Bejaia. Kufungwa mchezo huo ni wazi kumeiweka Yanga katika nafasi ngumu kwani ingeweza hata kuipa tumbo joto TP Mazembe, lakini kufungwa na yenyewe kushinda TP Mazembe inaweza kuichukulia poa.
Pamoja na kufungwa huko, ninaamini wachezaji wa Yanga wataingia wakiwa na hasira za kufungwa, kwamba haitotaka kuwa kama `taulo la kantini'
kuwa kila mmoja anajifutia akishakula. Ari ya kuonyesha wanaweza, kuonyesha kuwa kufungwa ilikuwa bahati mbaya ndicho cha muhimu na zaidi ni ushindi.
Uwanja Wachezaji wataingia Uwanja wa Taifa bila hofu. Ni uwanja waliouzoea, kuufahamu fika wapi panateleza, wapi pa kufungia, goli gani halilali njaa.
Mara nyingi timu hasa za Waarabu, hutumia uwanja wa nyumbani kikamilifu. Wataharibu nje ama watoke sare au wafungwe, wakikubahatisha wanakufunga lakini ukienda kwao ujue umekwisha kwa kila hali. Uwanja wa nyumbani siku zote haufanyiwi makosa.
Hapo ndipo tunapoziona dakika 270 muhimu kwa Yanga kushinda mechi zote ikiwanza na dakika 90 kesho. Inatakiwa iwe hivi; mvua inyeshe, isinyeshe ushindi lazima, kama ikishindikana uwanja wa nyumbani, ugenini kushinda ni majaliwa.
Hali ya hewa Kama ilivyoonekana kuwa si kawaida ya timu kucheza saa sita za usiku, lakini ilifanyika kwenye mechi ya Yanga na MO Bejaia na hiyo ni kutokana na kukimbia hali ya hewa ya joto wakati wa mchana japokuwa tuliambiwa usiku pia ni baridi.
Kimsingi, hali ya hewa ya Dar es Salaam inaruhusu wachezaji wa Yanga kushinda kwa kuwa ndiyo waliyoizoea. Yanga inatakiwa kukimbiza mwanzo mwisho kushinda mchezo huo. 
Kuna maeneo mengine, hali ya hewa ni ya joto sana kama ilivyo kwa mataifa mengi ya Kiarabu kwa sasa au baridi sana, hali hizo huumiza wachezaji. Ikiwa baridi sana, wachezaji wanashindwa kukimbia kwa kuwa vifua vinajaa na joto kali wanachoka haraka.
Mashabiki Kingine kikubwa ni kucheza mbele ya mashabiki wake. Wachezaji watakuwa wakipata sapoti ya mashabiki watakaojazana uwanjani hapo ni dhahiri nguvu yao kushangilia, itawapa ari ya kuibuka na ushindi. Inawezekana kukawa na upinzani, lakini Yanga wenyewe wanatakiwa kujipanga kushangilia mwanzo mwisho kuwapa nguvu wachezaji wao.


