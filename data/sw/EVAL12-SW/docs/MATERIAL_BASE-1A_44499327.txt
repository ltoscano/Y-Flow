
Mihogo na Viazi vitamu hustawi maeneo kame
Na LEONARD ONYANGO
HALI ya ukame ambayo imekuwa ikikumba maeneo mbambali humu nchini imelazimu watafiti na wataalamu wa masuala ya kilimo kusisitiza umuhimu wa ukuzaji wa mazao yanayomudu ukame kama njia mojawapo ya kukabiliana na baa la njaa.
Takwimu za serikali zinaonyesha kuwa Wakenya wengi bado wanakabiliwa na baa la njaa.
Ripoti ya Kutathmini Hali ya Mvua (LRA) iliyotolewa na serikali Novemba mwaka jana inaonyesha kuwa zaidi ya Wakenya milioni 1 wanakabiliwa na uhaba wa chakula. Ripoti hiyo ilisema kuwa hali hiyo itaendelea hadi Februari mwaka huu.
Mwaka wa 2014, serikali ilitangaza kuwa zaidi ya watu milioni 1.6 walikuwa wanakabiliwa na baa la njaa. Maeneo yaliyoathiriwa pakubwa ni Kaskazini-Mashariki, Mashariki, baadhi ya maeneo ya Bonde la Ufa na Pwani.
Watafiti wanasema kuwa baa la njaa la kila mwaka linaweza kukabiliwa endapo wakulima watazingatia kukuza mazao yanayomudu ukame kama vile, mawele, mtama, viazi vitamu, viazi vikuu na mihogo.
Profesa Matthew Dida ambaye anaongoza utafiti kuhusiana na mawele katika Chuo Kikuu cha Maseno, anasema kuwa mbali na kumudu ukame mazao hayo hayashambuliwi na maradhi ya mara kwa mara. 
Prof Dida anasema kuwa mazao hayo yanaweza kufanya vyema katika maeneo ambayo mahindi hayawezi kustawi.
"Ili kukabiliana na baa la njaa kuna haja kwa wakulima haswa kutoka maeneo yenye ukame kuangazia kilimo cha mazao kama vile mawele, mtama, viazi vitamu, viazi vikuu na mihogo badala ya kung'ang'ania mahindi ambayo hunyaukia shambani kabla ya mavuno," anasema Prof Dida.
MAWELE Anasema kuwa zao la mawele linaonekana kutegewa mgongo na wakulima licha ya kuwa na manufaa makubwa ya kiuchumi na kiafya.
"Uzalishaji wa mawele umekuwa ukidorora kila mwaka katika kipindi cha miongo mitano iliyopita. Kuna haja kwa wakulima kuangazia zao hili kwani linaleta mapato mengi na lina virutubisho muhimu vinavyohitajika mwilini," anasema Prof Dida.
Anasema kuwa wakulima wa mawele katika mataifa ya Tanzania na Uganda wamenufaika pakubwa.
Huku gunia moja la mahindi likiuzwa kwa kati ya Sh2,000 na Sh3,000, gunia moja la mawele huuzwa kati ya Sh6,000 na 9,000.
MIHOGO Kwa mujibu wa Shirika la Chakula Duniani (FAO), mihogo huliwa na zaidi ya watu 800 milioni kote ulimwenguni haswa katika mabara ya Afrika na Asia.
FAO inasema kuwa mihogo inawezaku saidia kwa kiwango kikubwa katika kukabiliana na baa la njaa katika karne hii ya 21 hususani katika mataifa yanayoendelea. Mihogo inaweza kustawi kwa urahisi katika maeneo ambayo hukumbwa na ukame wa mara kwa mara.
VIAZI VITAMU Viazi vitamu ni miongoni mwa vyakula vikuu vinavyotumiwa nchini Kenya. Hata hivyo, zao hili limekuwa likistawishwa kwa kutumia mbinu za kitamaduni haswa katika maeneo ya Magharibi, Nyanza na baadhi ya sehemu za Kati na Pwani.
Lakini wataalamu wanasema kuwa endapo mbinu za kisasa zitatumiwa katika ukuzaji wa zao hili, huenda baa la njaa likapunguzwa kwa kiasi kikubwa humu nchini.
Viazi vitamu huwa tayari kati ya miezi mitatu na saba na vinahitaji kiasi kidogo cha mbolea ili kufanya vyema. Kadhalika, viazi hivi vinaweza kukuzwa mara mbili kwa mwaka hivyo kukabiliana na tatizo la njaa.
Kando na kuliwa na binadamu, majani ya viazi vitamu ni chakula cha mifugo. 
Mbali na kupunguza njaa humu nchini, mahitaji na soko la viazi vitamu linazidi kupanuka kila uchao katika ngazi za kimataifa.
China inaongoza katika uuzaji wa viazi vitamu katika soko la dunia. Mataifa ambapo ulaji wa viazi vitamu umenoga ni Japan, Amerika, Singapore, Malaysia na Canada.


