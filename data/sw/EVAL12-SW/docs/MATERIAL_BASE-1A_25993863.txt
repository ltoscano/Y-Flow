
Fursa tena Jeshi la Polisi
Aug 31, 2013

TAARIFA za Jeshi la Polisi Tanzania kutoa nafasi za kazi kwa vijana wahitimu wa kidato cha nne na sita, tumezipokea kwa hadhari kubwa na kwa kweli tungependa hadhari hiyo ipewe uzito unaostahili miongoni mwa wahusika wote katika chombo hicho chenye jukumu la kuhakikisha usalama wa wananchi na mali zao.
Kimsingi, taarifa za kutaka vijana wa kitanzania wajiunge na chombo mahsusi cha ulinzi wa raia wenzao na mali zao, kwa vyovyote vile ni taarifa njema lakini kwa sharti kwamba taratibu zote za kikanuni na hata kisheria zinafuatwa. Kama tulivyoeleza, tunapokea taarifa hizi kwa kutanguliza hadhari yetu kwa kuzingatia uzoefu uliopata kujitokeza siku, miezi na miaka kadhaa iliyopita.
Uzoefu huo unabainisha kwamba baadhi ya makosa wanayokutwa nayo baadhi ya askari polisi msingi wake ni kuwapa mafunzo watu wasiostahili, yaani kwa lugha nyingine, kuingiza jeshini watu wasio na uadilifu uliojitosheleza kwa kazi husika. Kijana asiye na maadili mema, ni dhahiri hataweza kuwa askari bora wa Jeshi la Polisi licha ya kwamba anaweza kukidhi kigezo kingine kwa mfano cha elimu.
Ni sahihi kupata askari wenye elimu kwa kiwango kilichopitishwa na uongozi wa Jeshi la Polisi Tanzania, lakini pia ni sahihi zaidi kuwa na askari mwenye kiwango husika cha elimu lakini pia mwenye maadili yasiyotiliwa shaka. Makamanda wa Polisi wa Mikoa katika Jamhuri ya Muungano wa Tanzania, ambao ndiyo wenye kuhusika katika mchakato wa kupata vijana hawa wanaokwenda kujiunga na Jeshi la Polisi, ni vema wakatambua kuwa jukumu la kuteua vijana wa kuingia katika Jeshi la Polisi ni nyeti na dhamana kubwa kitaifa.
Watambue kwamba jukumu hilo ni fursa adhimu ya kuboresha Jeshi la Polisi Tanzania. Kwamba hiyo si fursa ya kuendekeza rushwa au kutanguliza kigezo cha uhusiano kati ya wanafamilia wa vijana wanaotaka kuingia katika mafunzo ya polisi, kwa gharama ya taswira ya Jeshi la Polisi. Makamanda hao wa polisi watambue kuwa taswira bora na yenye kuvutia ya Jeshi la Polisi itatengenezwa na vijana wenye nidhamu, kujituma na uzalendo.
Taswira bora ya Jeshi la Polisi haiwezi kutengenezwa na makundi ya vijana wanaojiunga na jeshi hilo kwa vigezo vya rushwa, kujuana au upendeleo wa aina yoyote ile na ndiyo maana tunasema, kama makamanda hao na viongozi wengine wa Jeshi la Polisi watatimiza wajibu wao basi hakuna litakaloshindika. Ni lazima maofisa wa Jeshi la Polisi wadhamirie kwamba vijana wanaowateua kuingia polisi watafuzu mafunzo yao kwa sababu uteuzi wao si wa kubahatisha, si wa upendeleo au mizengwe ya aina yoyote.
Ingawa ni sahihi uzalendo umeporomoka miongoni mwa Wa tanzania lakini angalau katika vyombo nyeti kama Jeshi la Polisi na kwingine ni lazima kupata watu wachache wenye vigezo sahihi kuliko kupata wachache sahihi na wengi wasio sahihi. Ushauri wetu ni kwamba, suala la kuzingatia si tu kujaza nafasi za ajira zilizo wazi katika Jeshi la Polisi, bali kupata watu sahihi, kwa wakati sahihi, kwa ajili ya mafunzo sahihi.


