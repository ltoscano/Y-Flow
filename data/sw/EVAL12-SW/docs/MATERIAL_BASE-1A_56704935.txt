
Uchaguzi UWT: Nguvu ya fedha, makundi kuamua mshindi May 29, 2012

UWEZO wa mgombea katika kuongoza ni kigezo kilichopigwa teke ndani ya chaguzi mbalimbali za jumuiya za Chama Cha Mapinduzi (CCM). Badala yake, nguvu za makundi na fedha ndivyo vigezo vinavyokumbatiwa zaidi kwa ushirikiano baina ya wagombea na wapiga kura.
Hayo ndiyo mazingira yanayougubika mkutano mkuu wa Umoja wa Wanawake (UWT) wa CCM. Na wakati wajumbe wa mkutano huo wakiwa katika mazingira hayo, wana-CCM nje ya mkutano huo wanajiuliza nani Mwenyekiti mpya wa UWT?
Ndiyo! Nani mwenyekiti mpya wa UWT hili ni swali ambalo hata wewe msomaji unasubiri jibu. Jibu ambalo litapatikana baada ya kukamilika kwa mkutano huo mkuu wa umoja huo unaoanza leo mjini Dodoma.
Wajumbe kutoka mikoa mbalimbali nchini kwa niaba ya wana-UWT wenzao wanajukumu kubwa la kumtafuta mrithi wa Mwenyekiti anayemaliza muda wake, Anna Abdallah (68). 
Anna Abdallah aliyezaliwa Julai 26, mwaka 1940 alikuwa na sifa za kutosha za kuwa kiongozi, ni msomi wa kiwango cha chuo kikuu, aliyewahi kuongoza wizara mbalimbali nchini. Wizara hizo ni pamoja na Wizara ya Afya, Wizara ya Tawala za Mikoa na Serikali za Mitaa na Wizara ya Kazi.

Katika uongozi wa kisiasa, Anna Abdallah ameshika nyadhifa mbalimbali ukiwamo uenyekiti wa UWT Taifa, aliokuwa nao tangu mwaka 1994. Nyadhifa nyingine alizowahi kushikilia ni ujumbe wa Halmashauri Kuu ya CCM, Katibu wa Wilaya wa TANU na Katibu wa Mkoa wa TANU.
Tunaweza kusema Anna ni kiongozi mwenye mafanikio katika medani ya uongozi.
Sifa zake hizo ni changamoto nyingine ya ziada kwa wapiga kura katika kumsaka mrithi wake katika UWT.
Bila shaka, hilo ni jukumu zito kwa wajumbe wapiga kura na hasa kwa kuzingatia mazingira magumu yanayogubika uchaguzi huo kama hali inavyoonyesha.
Namna wajumbe wanavyoshawishiwa katika kumchagua mwenyekiti mpya, ndiyo msingi wa ugumu wa mazingira ya uchaguzi huo utakaomuibua mshindi atakayemrithi mtu aliyeongoza umoja huo kwa takriban miaka 14.
Mazingira hayo magumu yanatokana na matakwa ya ukweli yanayobainisha kuwa katika hali ya kawaida, kiongozi bora wa kuchaguliwa hupatikana kwa msisitizo wa sifa bora, hata ufisadi ni sifa kwa washirika wa mafisadi, lakini si sifa bora mbele ya umma na kwa mtu anayetakiwa kuwa kiongozi.
Sifa za kiongozi bora ni pamoja na uwezo binafsi wa kufikiri kwa maslahi ya wengi, na pia uwezo binafsi katika kushirikisha au kushirikiana na wadau wengine ili hatimaye kuharakisha mafanikio yanayokidhi matarajio ya umma.
Lakini katika uchaguzi huu wa UWT, kama ilivyo kwa chaguzi nyingine za jumuiya za Chama Cha Mapinduzi (CCM), kama Umoja wa Vijana (UVCCM), kinachojidhihirisha ni mshindi kutafutwa kwa mizengwe.
Mizengwe inayopuuza sifa ya uwezo binafsi wa mgombea na kukumbatia maslahi ya makundi ya kisiasa na mbinu nyingine za kifisadi, hususan matumizi ya fedha.
Tunaweza kusema ile misingi iliyokuwa inatawala chaguzi za CCM katika kumpata kiongozi bora ndani ya chama imepoteza mwelekeo. Upotezaji huu wa mwelekeo umewahi kuthibitishwa mara kadhaa na viongozi waandamizi wa chama hicho, akiwamo Mwenyekiti Rais Jakaya Kikwete.
Itakumbukwa kuwa wakati anafungua Mkutano Mkuu wa UVCCM mwishoni mwa mwaka jana, Rais Kikwete alidokeza kuhusu uchaguzi uliopita wa viongozi wa umoja huo kutiwa mikono na wanasiasa nje ya umoja huo na baadhi wakipenyeza rupia.
Hivyo si makosa kusema kuwa chaguzi za chama hicho na jumuiya zake zimekuwa zikipoteza mwelekeo. Ni chaguzi, zisizovutia na wala si darasa bora la kupigiwa mfano kwa wasomi wanaopata fursa ya kuwasilisha mada katika mihadhara maeneo mbalimbali ya nchi, au nje ya nchi.
Ni chaguzi zinazoambatana na hoja zilizobobea katika kupandikiza fitina, chuki na kusambaratishana. Hoja zenye mwelekeo wa kuhatarisha upendo na kuabudu mifarakano. Ni chaguzi zinazoimarisha tofauti za makundi ya kisiasa.
Katika chaguzi hizo hoja zinazotawala ni uimarishaji wa kambi za kisiasa. Haya yote ni mazingira magumu yanayogubika mkutano mkuu wa UWT mjini Dodoma.
Sasa imekuwa jambo la kawaida wapiga kura katika chaguzi ndani ya CCM kupiga kwa misingi ya kambi za kisiasa, badala ya misingi inayozingatia kumpata kiongozi bora.
Kwa bahati mbaya, wajumbe ambao ni wapiga kura wengi hawaoni tatizo hili. Eti utawasikia baadhi yao wakidai mkono mtupu haulambwi. Wajumbe wa mikutano ya uchaguzi katika CCM na jumuiya zake nao wamekuwa tatizo, wanashiriki kuua ustaarabu wa chaguzi katika chama chao.
Hivyo ni dhahiri kuwa baadhi ya wapiga kura ndani ya chaguzi hizi za CCM, ukiwamo huu wa UWT wamo waliopoteza mwelekeo. Na inawezekana nao walichaguliwa kuwakilisha wenzao katika mkutano huo baada ya kushiriki ufisadi, kwa njia ya kuhonga wajumbe.
Na ukweli ni kwamba kuna kila dalili kuwa katika uchaguzi wa UWT mkoani Dodoma watakuwapo wapiga kura waliokwishapoteza mwelekeo. Hata hivyo, jambo la kuomba ni kwamba idadi ya wajumbe wapiga kura waliopoteza mwelekeo isizidi ya wale wenye mwelekeo.
Kama ikitokea waliopoteza mwelekeo ni wengi basi UWT itakuwa na kiongozi aliyepoteza mwelekeo kabla hata ya kuanza kutimiza majukumu yake kama kiongozi mpya.
Lakini mbali na hayo, yapo mazingira mengine ya changamoto katika mkutano huo mkuu wa uchaguzi wa UWT, Dodoma.
Kwa mfano, unapozungumza na baadhi ya wapiga kura kwa maana ya wajumbe wa mkutano mkuu wa UWT utawasikia wakisema mgombea fulani tunamuunga mkono kwa sababu ni wa kambi yetu.
Na ikibidi, utawasikia wakikueleza mgombea fulani ni wa kambi ya wale na yule ni wa kambi ile. Jambo la kusikitisha hapa ni kwamba kambi hizi zimegeuka kuwa za kudumu. Si kambi za muda tu, zenye malengo ya kuendesha kampeni nyakati za kampeni, la hasha!
Ni kambi za kudumu, na matokeo ya hali hii ni kuwapo kwa baadhi ya wapiga kura wanaomnyima kura mgombea mwenye sifa za kuwa kiongozi bora, eti si wa kambi yao. Huku nako ni kupoteza mwelekeo.
Wanaogombea nafasi hiyo ni pamoja na Waziri wa Nchi, Ofisi ya Rais anayeshughulikia Utawala Bora; Mbunge wa Viti Maalumu, Janet Kahama na Mbunge mwingine wa Viti Maalumu, Joyce Masunga.
Wagombea hawa wanakwenda kupigiwa kura ndani ya mazingira hayo magumu kama ilivyoelezwa awali.
Dalili zinaonyesha kuwa, wagombea Janet Kahama na Sophia Simba ndiyo wanaoonekana kuwa na nafasi kubwa ya kushinda, hasa kwa kuzingatia mwenendo wa kampeni zao.
Kampeni zao zimekuwa na mvutano mkali. Itakumbukwa kuwa Septemba 15, mwaka jana baadhi ya magazeti nchini yaliripoti mvutano baina ya wagombea hawa wawili. Baadhi ya vichwa vya habari vitakavyokumbukwa ni Waziri Simba, Kahama wagombana.
Ilidaiwa kuwa ugomvi huo ulizuka wakati wa kikao cha Kamati ya Siasa ya Mkoa wa Dar es Salaam, kilichokuwa kikiongozwa na Mwenyekiti wa Chama Cha Mapinduzi mkoani humo, John Guninita.
Ikadaiwa pia kuwa wajumbe wa kikao hicho walijikuta katika kazi ya ziada kutuliza jazba za akina mama hao. Kikao hicho kilikuwa mahsusi kupitisha majina ya wagombea mbalimbali za nafasi za uongozi katika UWT.
Chanzo cha ugomvi kilidaiwa kuwa ni uamuzi wa Waziri Sophia Simba kudai katika kikao hicho kuwa mshindani wake (Kahama), amekuwa akimtukana na kumchafulia jina kwa wajumbe kwamba hatosheki na nafasi za uongozi alizonazo.
Inadaiwa kuwa Waziri Simba aliendelea kusema yeye ni mtoto wa mjini na kwamba Mama Kahama hawezi kushindana naye kwa lolote lile, huku akitumia lugha ya mitaani iliyomfanya Mama Kahama ashindwe kujizuia.
Kutokana na vijembe hivyo, ikadaiwa kuwa Janet Kahama alishindwa kuvumilia na kuamua kujibu mapigo.
Gazeti la moja nchini lilinukuu chanzo chake cha habari katika kikao hicho kikisema; “Wakati Waziri Simba akiendelea kusema, Mama Kahama alisimama na kuanza kusema: ‘Sijakutukana, sijakutukana, hizi nafasi ni za Mungu, kwa nini tuvunjiane heshima.”
“Kuona hivyo, wajumbe tuliamua kuingilia kati kwa kuwashika, huku wengine wakimsaidia Mama Kahama, kwani alikuwa amepandisha presha.” Inadaiwa kuwa Waziri Simba amekuwa akijinadi kuwa wametumwa na Rais Jakaya Kikwete kuwania kiti hicho.
Faida za mshindi wa kiti hicho ni kuwa mjumbe wa vikao vya juu vya CCM, vya Halmashauri Kuu (NEC) na Kamati Kuu (CC).
Wagombea hao waliulizwa kuhusu taarifa za kulipuka kwa ugomvi wao, kila mmoja akawa na majibu yake.
Kahama alikataa kuzungumzia akitaka aachwe. Lakini Waziri Simba akasema;
“Kikao chetu kilikuwa cha siri, habari hizo umezipata wapi? Mimi ni kiongozi makini, najua ninachokifanya, siwezi kutoa siri ya kikao, labda umfuate huyo aliyekuambia.” Lakini kwa mujibu wa gazeti hilo, Waziri huyo alipobanwa zaidi alisema yaliyotokea ndani ya kikao hicho ni mambo ya kawaida ya vikao vyao na kusisitiza yaliyojadiliwa ni siri ya kikao na hayapaswi kutoka nje.
Mbali na Waziri Simba na Janet Kahama, waombaji wengine wa awali katika nafasi ya uenyekiti wa UWT Taifa ni pamoja na Joyce Masunga, Halima Mamuya, Odina Lujaji na Zerulia Maneno.
Hata hivyo, wengine walienguliwa na waliobaki ni Janet Kahama, Sophia Simba na Joyce Masunga.
Baada ya kuripotiwa kwa mvutano huo, Mwenyekiti wa CCM, ambaye ndiye aliyekuwa akiongoza kikao kilichoshuhudia mvutano wa Kahama na Simba, John Guninita, akakanusha kuwapo kwa ugomvi, akisema wagombea hao walilumbana tu kikaoni.
Kwa mujibu wa Guninita, kikao hicho cha Kamati ya Siasa Dar es Salaam kilikutana Septemba 12 mwaka huu, kujadili majina ya wagombea uongozi wa UWT ngazi ya mkoa.
"Ni kweli kila mmoja alikuwa na hasira, lakini si kweli kabisa kwamba yuko kiongozi yeyote miongoni mwa hawa wawili aliyemrushia mwenziwe ngumi na kutoa lugha ya matusi kama ilivyoripotiwa katika baadhi ya vyombo vya habari," anasisitiza.
Ujumbe mahsusi kwa wagombea hawa watatu ni ule uliowahi kutolewa na Mwenyekiti wa CCM, Rais Jakaya Kikwete, katika mkutano mkuu maalumu ya UWT uliofanyika mjini Dodoma Julai 27, mwaka 2007, kwa ajili ya kuziba nafasi iliyoachwa wazi na Amina Salum Ali, aliyekuwa Makamu Mwenyekiti wa UWT, ambaye aliteuliwa kuwa Mwakilishi wa Umoja wa Afrika (AU), nchini Marekani.
Katika mkutano huo, Rais Kikwete aliwapa changamoto wajumbe na viongozi wa umoja huo aliowaita dada zake akisema; “Ujumbe wangu kwa kifupi ni kwamba ningependa kuona kwamba UWT inaendelea kuwa kimbilio, kiongozi, tumaini na ngao ya mwanamke wa Tanzania.
“Ningependa kuona UWT inashika hatamu za uongozi wa wanawake wa Tanzania bila kuyumba wala kuyumbishwa.”


