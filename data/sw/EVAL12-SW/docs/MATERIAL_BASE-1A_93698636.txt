
SERIKALI: WAFANYABIASHARA WANAODHULUMU TUTAWAADHIBU

July 31, 2013
Wafanyabiashara nchini wameonywa vikali juu ya kuingiza bidhaa zisizo na ubora ili kuwadhulumu watumiaji na kwamba Serikali itawachukulia hatua ikiwemo kuwasaka popote walipo ili kutetea haki za walaji. Akizungumza na Majira Dar es Salaam jana, Ofisa Habari Mwandamizi wa Mawasiliano na Mahusiano kwa Umma kutoka Tume ya Ushindani (FCC), Frank Mdimi alisema, kwa sasa kuna wafanyabiashara wanaoingiza bidhaa zisizo na ubora na wakati mwingine, wengine hutumia nembo za wenzao kuuzia bidhaa zisizo na ubora hivyo wajue kuwa Serikali ipo na itawasaka popote pale walipo na kuwachukulia hatua kali. Alisema, FCC ilianzishwa kwa Sheria namba 8 ya mwaka 2013 ambapo Sheria ya Alama za Bidhaa ya mwaka 1963, iliyorekebishwa inatamka kuwa kujishughulisha na biashara bandia ama bidhaa bandia ni kosa ikiwemo kuuza, kutengeneza ama kumiliki mitambo ambayo inazalisha bidhaa hizo zisizo na ubora. Alisema, kuna wafanyabiashara ambao wana hati miliki waliyoisajili BRELLA na ikiwa mtu atatumia nembo hiyo kwa kuuza bidhaa zisizo na ubora hilo ni kosa kisheria kwa sababu hiyo ni hati miliki ya mtu mwingine. “Ni kweli kulikuwa na kesi ya mfanyabiashara ambaye alikamatwa na vifaa vya umeme vyenye nembo ya LIPER, hivyo ni kosa na ni hatari kuingiza sokoni bidhaa feki na Serikali itawasaka popote walipo na kuwachukulia hatua kali za kisheria,” alisema Mdimi. Aliongeza kuwa, lengo la kutungwa kwa sheria ya ushindani ni kuzuia matumizi hodhi ya soko kwa nia ya kumlaghai, kumkandamiza na kumnyonya mlaji. Alisema, tangu mwaka 2003 FCC imeshughulikia na kukamilisha miungano zaidi ya 100 huku mingine ikikataliwa na mingine ikikubaliwa hivyo kulingana na Sheria ya Alama za Bidhaa, Waziri mwenye dhamana ndiye atakayemteua Mkurugenzi Mkuu wa FCC. Mdimi alibainisha kuwa, licha ya kushughulika na masuala hayo lakini pia FCC inashughulika na mikataba inayoharibu ushindani wa soko, matumizi mabaya ya nguvu ya soko na udhibiti wa miungano ya soko kwani kuna wafanyabiashara ambao hujipandishia bei kwa kujiamulia peke yao na kuwaumiza walaji ama watumiaji


