
Hatua za kukuza biashara kwa faida
Matumaini yetu makubwa katika kufanya biashara ni kuona tunapata faida kubwa. Lakini matumaini hayo hugeuka ghafla na kujikuta tunaacha kufanya biashara hii mara na kuanza nyingine huku tukiamini kufanya hivi ni kuzikwepa changamoto. 
Zifutazo ndizo hatua tatu za kukuza biashara ili kupata faida kubwa.
Panga malengo na mipango ya biashara: Hili ni jambo la msingi kuweza kulizingatia. Kama wewe ni mfanyabiashara au unataka kuwa mfanyabiashara unaweza ukapanga malengo na mipango ya kuiendesha biashara yako ili kupata faida kubwa zaidi.
Malengo na mikakati yako lazima uyaandike vizuri na uyatekeleze pia kwa mpangilio mzuri. Kwa mfano unafanya biashara fulani lazima upange labda kila baada ya miezi mitatu uuze milioni tatu au zaidi na kama juu ya mpango na malengo usipokamilika unaweza ukafanya tathimini ni wapi ulipokesea? Sababu za kutathmini ulipokosea ni ili urekebishe ili miezi mitatu ijayo uweze kufikia malengo uliyokusudia katika mpango wako.
Pia, unaweza ukafanya tathimini kama utakuwa umewaajiri watu katika biashara yako kwa kujiuliza, je wana mchango wowote katika kukuza biashara? Au wao ndiyo sababu ya wewe kushindwa? Je kila mmoja amechangia kwa kiwango gani kufanikisha au kukuangusha kibiashara? Pia, katika kupanga malengo na mipango juu ya biashara yako lazima upange juu ya muda wa kufanya na kutekeleza mipango yako. Katika hili lazima ujiulize je biashara yako ni ya msimu?
Kwa mfano wewe unafanya biashara ya kuuza makoti, lazima ujue ni misimu ipi ni ya baridi kwani uhitaji wa wateja juu ya bidhaa hii kipnindi hicho huwa wengi zaidi watakuwa wanahitaji na ni kipindi ambacho utaongeza mauzo kuliko vipindi vingine.
Vilevile lazima upange ni jinsi gani utakavyochangamana na wateja ili kuweka uhusiano wa karibu na wateja wako. Hii ni njia ya kukufanya ufanye vizuri kibiashara kwa maana wateja watakuamini na kujenga uhusiano wa kibiashara kiasi kwamba utawaacha wafanyabiashara wengine na kukufuata wewe.
Tazama unapokosea na rekebisha: Mara nyingi changamoto katika biashara yoyote ile lazima zijitokeze. Hakuna binadamu ambaye amekamilika ambaye hakosei. Kukosea ni sehemu ya mafanikio ya kibiashara, hivyo usiogope pindi changamoto zinapojitokeza na tunapokosea ndipo tunapojifunza zaidi. Inawezekana biashara yako haileti faida kutoka na wafanyakazi wako na vitu vingine. Jaribu kufanya uchunguzi wa kina na kuvirekebisha. Jengea wafanyakazi mipango mizuri ya kutekeleza kazi zao. Pale wanapokosea, jaribu kumrekebisha kwa kutumia busara ili kuwa na uhusiano mzuri katika utekelezaji wa mipango ya biashara. Ili kukuza biashara ni lazima ufanye tathimini ni mipango ipi inakuletea faida?
Weka jitihada kuongeza wateja: Hii ni hatua nyingine pia ya kuzingatia. Inawezekana wewe ni mfanyabiashara mdogo au mkubwa au unatamani kuwa miongoni mwa wafanyabiashara. Tambua ya kwamba kuna baadhi ya bidhaa mteja akizinunua anaweza kukaa muda mrefu bila kununua tena mfano magari, na samani.
Katika hili jaribu kujenga uhusiano mazuri na wateja. Unaweza ukawa na mtandao wa kuwasiliana na wateja wako kwa kuwatumia taarifa juu ya ujio mpya wa bidhaa na mabadiliko ya bei ili wakija kununua wasishangae. Unaweza kuwaambia asante kwa kuwa miongoni mwa wateja wako wazuri kwa kufanya hivi ni njia nzuri ya kuongeza wateja. Kama utafanya hivi, wateja haohao ndiyo watakaokufanya upate wateja wapya kutokana na ukarimu na nidhamu uliyonayo juu yao. Njia nyingine ni kutangaza bidhaa yako. Fahamu ya kwamba kumpata mteja mpya ni kazi.


