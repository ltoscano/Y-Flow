
KILIMO KWANZA: Kitanzi kwa mkulima mdogo Jun 02, 2012

“Msiogope enyi kundi dogo; Kwa kuwa baba yenu ameona vema kuwapa ule ufalme” [Lk. 12:32].
Katika sehemu ya kwanza ya makala haya, toleo lililopita, nilieleza jinsi mkulima mdogo anavyoandaliwa kitanzi na kundi dogo nchini lililoungana na kupewa nguvu na ubepari wa kimataifa, likiongozwa na sera za mashirika makuu mumiani ya kimataifa – Benki ya Dunia [WB] na Shirika la Fedha la Kimataifa
[IMF] kuanzisha kile kinachoitwa Programu ya “Mapinduzi ya Kijani”; hapa kwetu imepewa jina “KILIMO KWANZA”.
Madhumuni ya programu hiyo ya kisomi na kiuchumi, ni kuhakiki na kuondoa mapungufu katika mageuzi ya kilimo, na jinsi itakavyoweza kuleta Mapinduzi ya Kijani nchini. Nilimaliza kwa swali: Je, Tanzania imeiva kwa “Mapinduzi ya Kijani; na kwa manufaa ya nani?” Niendelee nilikoishia kwa kusema kwamba nchi tajiri haziko tayari kuziruhusu nchi masikini ziweze kuendeleza uchumi unaojitegemea kwa maisha, na kwamba kila mara zimezima juhudi za maendeleo za nchi hizo.
Aidha, teknolojia yake ya asili imeporwa na kudumazwa au kuuawa kwa sababu uduni wa teknolojia kwa nchi masikini ni sharti muhimu kwa maendeleo ya Nchi Zilizoendelea. Kama nchi hizi zitaruhusiwa kujitegemea na kuendelea, nchi tajiri zimnyonye nani ili ziishi?
Sasa nchi tajiri, kwa kutumia mashirika yake ya kibabe [IMF, WB, WTO, FAO], yenye nguvu hata kuliko Umoja wa Mataifa, yamejichukulia uongozi wa kimataifa na kuwa kama Serikali za dunia katika kushinikiza sera zake kwa nchi masikini.
Zimejiandaa kutoa pigo la mwisho kwa njia ya kuvuruga kilimo ambacho ndiyo uhai wa wananchi wa nchi hizi masikini. Pigo hilo la mwisho ni kwa njia ya kushinikiza uwekezaji katika kilimo na kufungua mlango kwa makampuni ya kuhodhi ya kilimo [agro-business multinationals] kupitia programu ya Mapinduzi ya Kijani. 
Watetezi wa Mapinduzi ya Kijani wanataka kufutika kwa mkulima na mfugaji mdogo katika uso wa kilimo, ili nafasi yake ichukuliwe na yule ambaye WB inamwita
“Mkulima Mwendelevu” wa kilimo kikubwa, mwenye kutumia zana kubwa za kisasa za kilimo, pembejeo na mbegu zenye viini tete badala ya mbegu asilia.
Kundi linalovuruga kilimo na kusababisha njaa barani Afrika [Tanzania ikiwamo] linaundwa na wasomi wa Kiafrika, makampuni ya kuhodhi ya kimataifa, Serikali za nchi za Magharibi na mashirika ya kimataifa. Kwa pamoja wanaunda kile kinachoweza kuitwa “Muungano wa Kisomi wa Kimataifa” (Transnational Elite Coalition – TEC) usiojua matatizo wala lugha ya mkulima mdogo.
Kundi hili, toka enzi za ukoloni, ndilo lililozisukuma nchi za Kiafrika na watu wake kujishirikisha na kuwa sehemu ya mfumo wa uchumi wa kibepari wa dunia.
Na ingawa baada ya Uhuru, baadhi ya nchi zilifanya juhudi za kujinasua kutoka kwenye mfumo huo (ikiwemo Tanzania, chini ya Uongozi wa Mwalimu Nyerere, kama tulivyoona katika sehemu ya kwanza ya makala haya), lakini historia inaelekea kujirudia.
Waliokutana Kunduchi Beach Hotel and Resorts, Juni mwaka huu, ni sehemu ya TEC kwa historia inayojirudia; na Kituo cha uwekezaji cha Taifa [TIC] ni wakala wa ubeberu wa kiuchumi wa kimataifa utakaomtia mkulima mdogo kitanzi.
Ni ukweli usiopingika kwamba sera zetu za kilimo [zilizoshindwa] tangu uhuru, ziliandaliwa na bado zinaendelea kuandaliwa kwa msaada mkubwa wa TEC bila kumshirikisha mkulima mdogo ambaye ndiye mwenye nchi.
Ni kwa sababu hii sera hizi zilishindwa na zitaendelea kushindwa, hata kama zitajirudia kadri ya muda unavyosonga mbele. Hebu tuzipitie sera hizo kwa kifupi tu kuona hapa tulipofikia.
Miaka ya 1960, baada tu ya Uhuru, tulirithi programu mbili kutoka kwa wakoloni ambazo vile vile ziliandaliwa na Benki ya Dunia. Moja ilikuwa ikilenga kuboresha kilimo ili kuinua uzalishaji wa kaya kwa kuimarisha huduma za ughani. Lakini kwa kuwa kilimo hiki kilikuwa cha shuruti, hakikuzaa matunda.
Programu ya pili, ililenga kubadili Kilimo [transformation] kwa njia ya Vituo vya miradi ya Kilimo [Settlement Schemes] ambapo wanavijiji kadhaa
[progressive farmers] waliteuliwa kujishughulisha na “kilimo cha kisasa”, cha kutumia zana za kisasa kama “wakulima endelevu” wa mfano, chini ya usimamizi wa maafisa wa serikali.
Lakini kwa kuwa hilo nalo halikuwa wazo la wakulima hao, na kwamba, kwa kawaida mkulima wa Kiafrika hapendi kutenda bila kushirikishwa na kwa kusimamiwa, programu hiyo nayo haikufanikiwa.
Hadi Mei 1965, kulikuwa na miradi 23 tu ya aina hiyo yenye ekari 15,000 za mazao zenye kuhusisha familia 3,400. Mbaya zaidi, programu hiyo ilijikita zaidi katika mazao ya biashara ya nje badala ya kilimo cha chakula.
Baada ya kushindwa kwa programu hizo, Serikali ya Awamu ya Kwanza, ilibuni programu mbadala za kilimo, ambazo sasa zimeathiriwa na sera za soko huria na utandawazi; na Programu ya “KILIMO KWANZA” ndiyo itakayotia kitanzi cha kifo kwa programu hizo shirikishi.
Lakini, ikumbukwe kuwa, huko nyuma, programu kama vile “Siasa ni Kilimo na
“Kilimo cha Kufa na Kupona”, ziliweza kuzalisha chakula cha kutosha kwa matumizi ya ndani na kusaza kwa ajili ya soko la nje bila programu ya
“Mapinduzi ya KIJANI” au “KILIMO KWANZA”.
Mafanikio kama hayo yalipatikana pia nchini Ghana miaka ya 1960, chini ya Programu ya “Operesheni Jilishe” [Operation Feed Yourself] iliyobuniwa na Rais wa nchi hiyo, Kwame Nkrumah.
Je, si upofu kweli kufikiri kwamba Mapinduzi ya Kilimo yanayobuniwa na kutekelezwa na TEC, ambao wenyewe ndio chanzo cha tatizo la kilimo, yatarekebisha sekta hii?
Tusidanganyike na dhana chakavu kuaminishwa kwamba teknolojia ndiyo mkombozi wa Kilimo cha Mtanzania. Mfano wa nchi za Asia na Latin America unatutahadharisha kwa hilo. Nchi hizo kwa kurubuniwa na wataalamu wa WB na IMF/FAO, zilijiingiza katika kilimo cha mashamba makubwa na matumizi ya mbegu za vuni tete za mpunga, ngano; lakini ilikuwa teknolojia hasi.
Magonjwa ya mimea yaliongezeka, ardhi ikapoteza rutuba, ikawa tasa; magugu yakatawala kilimo. Ndege wa asilia na wadudu waliosaidia kuzaa kwa mimea wakatoweka kwa sababu ya matumizi ya madawa yenye sumu yaliyodhuru pia afya za watenda kazi [manamba] mashambani.
Inapokuwa hivyo, makampuni ya nje ya zana na pembejeo za kilimo hupata soko la uhakika; kwani bila kuzitumia mazao hayastawi. Mbegu za viini tete – HYV, yaani “High Yielding Varieties” zinazoandamana na “Mapinduzi ya Kijani” zinazaa tu iwapo zinaambatana na matumizi makubwa ya madawa ya mimea na viuwa wadudu pamoja na mbolea za viwanda.
Kwa hiyo, TNBC inapotetea Mapinduzi ya Kijani sio tu kwamba inafungua milango kwa teknolojia yenye gharama kubwa kwa uchumi wa nchi na kwa watu wetu; bali pia inayatafutia biashara makampuni ya nje ya madawa ya kilimo ili kufilisi uchumi wetu.
Kuna makampuni zaidi ya 50 yanayotawala biashara ya mbegu za viini tete [GMO] duniani kwa kuhakikisha kwamba mbegu zetu asilia zenye kuhimili ukame na magonjwa ya mimea, zimefutika. Machache kati ya hayo ni pamoja na majina makubwa kama vile Sandoz na Ciba-Geigy ya Switzerland; Royal Dutch/Shell ya Netherlands na UK; Upjohn, ITT, Monsanto, Pfizer na Celanese ya Marekani, kwa kutaja machache.
Chini ya KILIMO KWANZA, makampuni haya yote yatapata soko la bidhaa zake la uhakika nchini kwa bei ambazo mkulima wa kawaida hawezi kuzimudu, na hivyo kuenguliwa katika “Mapinduzi ya Kijani”.
Na hili linajulikana tangu zamani. Mlango ulifunguliwa na Shirika la Chakula la Umoja wa Mataifa [FAO] linalosimamia “Mapinduzi ya Kijani” duniani kote, pale mwaka 1966, lilipoanzisha kile kilichoitwa Programu ya “Ushirikiano wa Sekta ya Viwanda vya Kilimo [Industry Co-operation Programme – ICP), na makampuni hayo yakaipokea tunu hiyo kwa furaha ili kupanua soko kwa nchi za dunia ya tatu.
Neema kwa makampuni hayo inathibitishwa na ongezeko la ghafla la wanachama wa ICP, kutoka 13 mwaka 1966 kufikia zaidi ya 100 mwaka 1976. Baadhi yake ni majina makongwe kama Unilever, BP, Shell, Tate & Lyle, Cadbury, Typhoo, Caterpillar – Tractor, Nestle, Sumitomo, Mitsui, BASF A.G, na mengine.
Nchi mbili za Ulaya Mashariki nazo zilichangamkia unyonyaji huo kwa kujiunga na ICP, zikiwakilishwa na makampuni kama vile AGRIP – AGROBER [Hungary], Polinex – Cekop na Polservice Foreign Trade Enterprise la Poland. Hata hivyo, ni Marekani inayodhibiti shughuli za ICP kwa kuwa na zaidi ya makampuni 40 katika ushirika huo.
Mbali na kufungua mlango kwa makampuni hodhi hayo ya biashara, Programu ya
“KILIMO KWANZA” itakaribisha uvamizi wa ardhi kutoka kwa wawekezaji wakubwa kutoka nje utakaorahisishwa na mpango wa kubiasharisha ardhi wa “Agricultural Sector Development Strategy” [ASDS] ulioandaliwa na WB na IMF mahsusi kuwezesha uvamizi huo kwa ITR, bila ya Serikali au jamii kuingilia, kama tulivyoeleza mwanzo.
Tusipumbazwe kwa kuaminishwa kwamba kwa kubiasharisha ardhi chini ya programu ya ITR, mkulima mdogo ataweza kujipatia mikopo kutoka mabenki ya kigeni yanayowakilisha ubeberu wa kimataifa kuendeleza kilimo na ardhi yake.
Ikumbukwe kuwa, ni kwa shinikizo la WB na IMF tumebinafsisha Benki yetu ya Taifa ya Biashara [NBC] na kufuatia hatua hiyo, viwango vya riba vimepanda zaidi ya maradufu, licha ya masharti ya kukopa kuwa magumu kwa mtu wa kawaida.
Kwa mkulima mdogo kujipeleka kimbelembele kukopa kwenye Benki za kigeni za NBC, NMB na zinginezo kwa kudhamini ardhi yake, hatima yake ni kushindwa kurejesha mkopo na kupokonywa ardhi aliyodhamini. Huu ni mtego wa panya, umewekwa kuwanasa “wajinga ndiyo waliwao”, na TIC na TNBC, kwa umamluki wao na bila aibu, wanatufunga kamba kama mbuzi apelekwaye mnadani.
Tunayo mifano hai huko Zimbabwe ambako miaka ya karibuni wazalendo wa nchi hiyo walifanya maasi wakitaka masetla wakongwe wa Kizungu wanaomiliki mashamba makubwa zaidi ya 5,000 warejeshe ardhi kwa wazalendo ambapo zaidi ya 8,000,000 hawana ardhi.
Huko Msumbiji wazalendo wanaendelea kupokonywa ardhi chini ya sheria mpya za ardhi na programu inayofanana na “KILIMO KWANZA”.
Mbali na tatizo la ardhi, matumizi ya teknolojia na mashine za kilimo yatajenga utegemezi wa zana za kilimo na vipuri kutoka nje, mbolea na viua wadudu ambazo lazima zinunuliwe kwa fedha za kigeni.
Kupanda kwa bei ya vitu hivyo kutasababisha faida yote itokanayo na kilimo kuliwa na wenye viwanda na mabenki yenye kutoa mikopo. Na kwa kuwa viwanda na mabenki hayo ni ya nje, mkondo utajengeka wa kutoa fedha na faida yote nje ya nchi [capital flight] bila udhibiti wa Serikali iliyodanganywa na kukubali kuacha nguvu ya soko itawale.
Kwa mfano, mwaka 2000 pekee, Zimbabwe ilipoteza zaidi ya dola za Kimarekani milioni 990 kutokana na kupanda bei kwa bidhaa hizo kutoka nje, na kupunguzwa kwa bei ya mazao yake katika soko la dunia. Faida iliyozalishwa na mashamba hayo makubwa haikumrudia mwananchi, wala kuleta maendeleo nchini.
Kwa hiyo, uwekezaji wa namna hii, badala ya kunufaisha nchi mwenyeji, hunufaisha nchi za nje na makampuni ya kuhodhi.
Katika miaka ya 1990, pato kutokana na kodi nchini Zimbabwe lilikuwa asilimia 3.2 tu ya matarajio, licha ya sekta hiyo kuchangia zaidi ya asilimia 16 ya pato ghafi la ndani. Karibu asilimia 40 ya wakulima wakubwa mpaka sasa hawalipi kodi kutokana na ama msamaha wa kodi – [tax holiday] utolewao na Serikali eti kama njia moja ya kuweka “mazingira mazuri kwa wawekezaji, kama anavyotudanganya Mkurugenzi wa TIC, Emmanuel Ole Naiko na kundi lake dogo lisilomjua mkulima mdogo.
Dhambi kubwa kwa programu hii ya “KILIMO KWANZA” ni kule kuwageuza wazalendo
“manamba” katika ardhi yao, na kuwanyima mwanya wa kuendeleza kilimo na maisha yao, afya, elimu na mishahara ya kuridhisha.
Tufahamu kwamba Programu ya “KILIMO KWANZA”, itatekelezwa kwenye nchi yenye eneo la Kilometa 945,087 tu za mraba; na idadi ya watu zaidi ya milioni 40 inayokua kwa asilimia 2.8 kwa mwaka ambapo zaidi ya asilimia 70 ni masikini wenye kipato cha chini ya Sh. 500 kwa siku!
Kuna ng’ombe zaidi ya milioni 17 [sensa ya 2002/2003] ambapo ng’ombe mmoja anahitaji hekta 3.5 – 4.0 za malisho kila mwaka. Kuna mbuzi zaidi ya milioni 12, kondoo zaidi ya milioni 4, na mifugo mingine.
Tanzania ina eneo lenye madini la ukubwa wa zaidi ya Kilometa 800,000 za mraba. Na endapo madini yote yataanza kuchimbwa, ni Kilometa 145,087 tu za mraba ndizo zitakazosalia kwa kilimo na ufugaji kwa wazalendo, wawekezaji na hifadhi za wanyama pori.
Kwa takwimu hizo, ni dhahiri kwamba KILIMO KWANZA kitazaa migongano mikubwa kati ya wawekezaji, wafugaji na wakulima wadogo wakigombea ardhi ili kunusuru maisha.
Na waje hao akina “Walter Delamere” kupora ardhi ya mkulima mdogo wakifahamu kwamba yawezekana kabisa hatima ya yote ikawa ni kuzuka kwa vita vya “Mau Mau” na vya “Palestina” ya Tanzania visivyoepukika.


