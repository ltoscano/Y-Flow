Watafiti Mbeya wasema chanjo ya ukimwi bado
Jan 17, 2013

WATAFITI wa chanjo dhidi ya virusi vya ukimwi (VVU wanaoendelea na utafiti huo katika Kituo cha Utafiti wa Magonjwa ya Binadamu Mbeya (NIMR-MBEYA) wanaingia hatua ya pili mwezi huu, huku wakibainisha kuwa chanjo ya kukabili VVU haijapatikana.
“Utafiti huu wa hatua ya pili hautaweza kugundua kama mtu ataweza kukingwa dhidi ya maambukizi ya VVU ila utapanua wigo wa uelewa wa watafiti kuhusu umuhimu wake na hivyo kuandaa uwezekano wa tafiti zaidi,” anasema Mkurugenzi wa Kituo cha Utafiti wa Magonjwa ya Binadamu Mbeya, Dk. Leonard Maboko.
Hata hivyo, watafiti hao wamekuwa na matumaini makubwa, wanapoanza utafiti mpya wa hatua hii ya pili ya majaribio ya chanjo ya VVU, matumaini yanayojengwa zaidi kwenye ugunduzi wao wa uwezo wa chanjo iliyotumika kutokomeza ugonjwa wa ndui ambao ulitikisa dunia kwa zaidi ya karne mbili.
Ugonjwa wa ndui uliweza kundulika kwenye miaka ya 1700 na kuwachukua watalaamu hadi miaka ya 1960 walipofanikiwa kupata chanjo yake. Hata hivyo chanjo hiyo ilitangazwa rasmi na kuanza kutumika kwenye miaka ya 1970.
Matumizi ya chanjo ya ndui yalisimamishwa katika miaka ya 1990 baada ya kuthibitika kwamba ugonjwa huo umetokomezwa kabisa duniani.
Utafiti wa chanjo ya ndui ndio ulioweka rekodi ya ya kuchukua miaka mingi zaidi katika historia ya tafiti za magonjwa ya binadamu hadi sasa, wakati ukimwi ukiwa ni ugonjwa uliofanyiwa tafiti kwa mapana zaidi duniani kuliko magonjwa mengine.
Dk. Maboko ambaye pia ndiye Mtafiti Mkuu wa Kituo cha Mbeya, anasema katika kukabiliana na ndui walitumia chanjo ya ‘vaccinia” ambayo sasa imeboreshwa ili kutumika kusaidia chanjo ya vinasaba (DNA) kwa lengo la kupata chanjo itayoweza kutokomeza VVU.
“Changamoto yetu kubwa ni muda wa chanjo kudumu mwilini, inatakiwa idumu kwa muda mrefu zaidi, hii MVA inatupa matumaini hayo, kwani waliochanjwa chanjo hiyo ya ndui bado wanayo mwilini,” anasema mtafiti huyo.
Hata hivyo alipoulizwa kuhusu uwezekano wa watu wenye chanjo ya ndui kunufaika nayo dhidi ya maambukizi ya VVU, mtafiti huyo alisema hawajatafiti bado kubaini hilo, na kwamba wanapotoa chanjo hiyo ya majaribio, hawaitoi kwa mtazamo hiyo.
Dk. Marco Missanga naye ni mtafiti katika kituo hicho cha Mbeya, anachambua utafiti huo akisema njia hiyo pekee ya utoaji chanjo ya VVU imebuniwa kukinga aina mbalimbali za VVU, ambapo chanjo ya msingi ya vinasaba (DNA) na ‘kipigajeki’, ambayo ni chanjo ya kirusi cha vaccinia kilichopunguzwa nguvu (MVA-CMDR) kwa pamoja zimetengezwa kutoa mchanganyiko tofauti wa antijeni za VVU za aina ya A,C,D na E.
Chanjo ya vinasaba (DNA) imetengenezwa katika Kituo cha Karolinska, Stockholm, wakati chanjo ya ‘kipigajeki’ ya MVA ni chanjo iliyoboreshwa kutoka kwenye chanjo ya ndui na ambayo imetumika kwa usalama na kwa ufanisi kutokomeza ugonjwa wa ndui duniani kote.
Kwa mujibu wa Mtafiti Mkuu Kituo cha Mbeya, Dk. Maboko, watafiti wa MHRP na NIAID ndio waliotengeneza chanjo ya MVA, na kwamba chanjo zote hizo zilitumika katika utafiti wa awali wa (TaMoVac 01) nchini na Msumbiji.
Utafiti huo mpya wa hatua ya pili ya majaribio ya chanjo ya vvu unajulikana kama “TaMoVac 02” ambapo mbali ya Mbeya, utafiti huo pia unafanyika jijini Dar es Salaam, ukitathmini mchanganyiko wa chanjo za vinasaba (DNA) na MVA.
Mkurugenzi wa Kituo cha Utafiti wa Magonjwa ya Binadamu Mbeya, Dk. Maboko anasema chanjo hizo tayari zilishatathminiwa kwa usalama na mwitiko wake katika utafiti wa TaMoVac 01 uliofanyika Dar es Salaam, Mbeya na Maputo Msumbiji.
Utafiti huo wa awali, (TaMoVac 01), ulisaidia katika kutathmini kiwango kinachofaa na njia ya kutolea chanjo za vinasaba (DNA), ambapo kwa pamoja zinalenga kukinga mwili dhidi ya aina mbali mbali za vvu-1 vilivyopo Afrika, pamoja na sehemu nyingine za dunia.
Washiriki 80 wanatarajiwa kushiriki katika utafiti huo Kituo cha Mbeya, ambao umebuniwa kuhakiki usalama wa mchanganyiko wa chanjo na kutambua aina za mwitiko wa kinga zinazosisimua mwili.
Pamoja na Mbeya, wapo pia washiriki wengine 80 katika Chuo Kikuu cha Afya na Sayansi Shirikishi Muhimbili jijini Dar es Salaam na wengine 38 watashiriki huko Maputo nchini Msumbiji.
Katika utafiti wa awali (TaMoVac 01), watu 120 walioshiriki nchini na 24 nchini Msumbiji walipatiwa mchanganyiko wa chanjo na ilioonyesha kuwa chanjo hizo zinastahimilika vizuri.
Mkoa wa Mbeya bado ni miongoni mwa mikoa iliyoathirika zaidi na maambukizi ya ukimwi tangu ulipobainika kuwapo nchini kwenye miaka ya 1980, pamoja na kuwapo kwa taarifa zinazoonyesha kupungua katika taarifa ya pili ya hali ya maambukizi ya ukimwi nchini.
Mratibu wa Kudhibiti ukimwi, Idara ya Afya, Dk. Julius Sewangi, anasema taarifa zinazohusu hali ya ukimwi nchini hutolewa kila baada ya miaka mitano na kwamba ya kwanza ni ile ya mwaka 2003/04 ambayo kwa Mkoa wa Mbeya maambukizi yalikuwa asilimia 13.5 wakati kitaifa yalikuwa asilimia saba.
Taarifa ya pili ambayo ndiyo yenye kutumika hivi sasa ilitolewa mwaka 2007/08 inayoonyesha Mkoa wa Mbeya ukiwa na maambukizi ya asilimia 9.2 ikilinganishwa na ya kitaifa ya asilimia 5.2.
Hata hivyo pamoja na juhudi zinazoendelea kutokomeza maambukizi ya VVU nchini, wataalamu wa afya wanailalamikia hali inayoendelea hivi sasa nchini kutoa kipaumbele kwenye imani zinazoibuka kuhusu tiba ya ukimwi, ikiwamo ile maarufu ya kikombe cha Babu wa Loliondo.
“Imani hizi zinaathiri sana mtiririko wa ukusanyaji takwimu, lakini kibaya zaidi kama ilivyotokea kwa kikombe cha babu wa Loliondo ni wagonjwa kuacha matibabu ya hospitali, waliondoka hospitali lakini baadaye waliporudi walikuwa mahututi, hivyo wengi kufariki,” anasema daktari mmoja mkoani humo.
Kituo cha utafiti wa magonjwa ya binadamu Mbeya ni miongoni mwa vituo nane vilivyo chini ya Taasisi ya Utafiti wa Magonjwa ya Taifa (NIMR), kikiendeshwa kwa ushirikiano na Ofisi ya Mganga Mkuu wa Mkoa wa Mbeya, na Hospitali ya Rufaa Mbeya.
Washirika wengine wa kituo hicho ni pamoja na Idara ya Magonjwa ya Maambukizi, Chuo Kikuu cha Munich (LMU) na Mradi wa Tafiti za VVU wa Jeshi la Marekani (MHRP).
Pamoja na ukimwi, kituo hicho kinafanyia tafiti magonjwa mbali mbali kikiwemo kifua kikuu, magonjwa ya maambukizi, sayansi ya msingi ya mwitiko wa kinga na epidemiolojia pamoja na sayansi za jamii katika mfumo wa Tanzania wa afya.


