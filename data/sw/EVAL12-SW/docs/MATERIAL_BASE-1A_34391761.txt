
Makamu wa Rais Cuba kuwasili kesho

Imeandikwa na Lucy Ngowi

Imechapishwa: 01 Oktoba 2016

MAKAMU wa Rais wa Baraza la Taifa la Jamhuri ya Cuba, Salvador Antonio Valdes Mesa anatarajiwa kuwasili nchini kesho kwa ziara ya siku tatu.

Waziri wa Mambo ya Nje na Ushirikiano wa Afrika Mashariki, Dk Augustine Mahiga alisema jana alipokuwa akizungumza na waandishi wa habari ofisini kwake.
Alisema lengo la ziara hiyo ni kukuza na kuimarisha uhusiano wa kihistoria uliopo baina ya Tanzania na Cuba pamoja na kuangalia maeneo mapya ya ushirikiano.
Alisema akiwa nchini atakutana faragha na mwenyeji wake Makamu wa Rais, Samia Hassan Suluhu kwa mazungumzo rasmi kati yao na wajumbe aliofuatana nao, vile vile atakutana na Rais John Magufuli pamoja na waandishi wa habari kuzungumzia masuala mbalimbali ya ushirikiano kati ya Tanzania na Cuba.
Wengine atakaokutana nao ni Spika wa Bunge, Job Ndugai, Rais wa Zanzibar, Dk Ali Mohamed Shein, Makamu wa Pili wa Rais Zanzibar, Balozi Seif Ali Iddi na ujumbe wa CCM.


