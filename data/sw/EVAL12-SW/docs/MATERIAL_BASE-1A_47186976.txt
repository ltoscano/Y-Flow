
Spika atetea wajumbe dhidi ya dai la uzembe
Na FAROUK MWABEGE
SPIKA wa bunge la Kaunti ya Kwale Sammy Ruwa amewatetea wajumbe wa bunge hilo dhidi ya madai ya kuzembea kazini kiasi cha kusababisha kuchelewa kwa upitishwaji wa miswada muhimu. 
Kauli ya Spika huyo imejiri siku chache tu baada ya wakazi wa kaunti hiyo kuwaelekezea wajumbe hao kidole cha lawama kutokana na kushindwa kwao kuona manufaa yoyote tangu wajumbe hao wachukue hatamu ya uongozi.
Akiongea na waandishi wa habari afisini mwake, Bw Ruwa alisema kuwa wananchi wanapaswa wawe na subira mno kwani upitishwaji wa miswada hiyo sio jambo ambalo linataka kutekelezwa kwa haraka kwani kuna vigezo fulani ambavyo ni lazima vizingatiwe.
VIGEZO Aidha alidokeza kuwa iwapo vigezo hivyo havitozingatiwa kuna uwezekano mkubwa wa wajumbe hao kupitishwa miswada ambayo baadaye huenda ikazua rabsha kama zile zilizoshuhudiwa katika kaunti nyengine baada ya wakazi kupinga mswada wa fedha.
“Kila mswada unapoletwa katika afisi yangu kutoka kwa waziri mhusika ni wajibu wangu kushirikiana na karani wa bunge ambaye huishia kutafuta usaidizi zaidi kwa mawakili kutoka nje ili waweze kutupatia muongozo wa sawa,” akasema Bw Ruwa.
Bw Ruwa alieleza kuwa shughuli hiyo huchukua zaidi ya mwezi mmoja kwani baada ya kupata muongozo huo mswada huo hurudishwa bungeni kwa majadiliano halafu wananchi pia hupewa fursa ya kuchangia shughuli ambayo huchukua takribani miezi miwili


