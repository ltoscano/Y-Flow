Safari bia bora Afrika

Imeandikwa na Mwandishi Wetu

Imechapishwa: 14 Septemba 2016

KAMPUNI ya TBL Group imezidi kung’ara kimataifa kutokana na viwanda vyake vya bia nchini, kushinda tuzo za juu za kimataifa za SABMiller Afrika kwa uzalishaji bora, huku bia ya Safari Lager ikitangazwa bia bora barani Afrika.

SABMiller imekuwa na utamaduni wa kushindanisha viwanda vyake vilivyopo katika nchi mbalimbali, lengo likiwa kuona ubora wa bidhaa zake.
Hafla ya kutangaza viwanda vilivyoshinda na kupatiwa tuzo, ilifanyika Afrika Kusini na kuhudhuriwa na maofisa waandamizi wa kampuni hiyo wa viwanda vya bia kutoka kampuni zake tanzu kutoka sehemu mbalimbali duniani.
Katika hafla hiyo, bia ya Safari inayozalishwa na viwanda vya TBL vya Dar es Salaam na Arusha, ilitangazwa bia bora barani Afrika na kutunukiwa tuzo, huku kiwanda cha Dar es Salaam kikishika nafasi ya kwanza, wakati kile cha Arusha kikishika nafasi ya pili.
Tuzo nyingine ambazo viwanda vya TBL vimeshinda, ni za uzalishaji wa bia bora ya Castle Lager ambayo imeipa TBL Dar es Salaam nafasi ya kwanza, huku TBL Mbeya ikishinda nafasi ya pili na TBL Arusha nafasi ya tatu.
Aidha, TBL Mbeya imeibuka mshindi wa upishi bora wa bia wa mwaka, huku nafasi ya pili ikishikwa na TBL Mwanza, ambayo pia imeshinda tuzo ya kufuata kanuni bora ununuzi na ugavi.
Mkurugenzi wa Ufundi wa TBL, Gavin van Wijk, akizungumzia tuzo hizo, alivipongeza viwanda hivyo, akisema; “Ushindani ulikuwa mkubwa ukihusisha viwanda vingine kutoka nchi mbalimbali barani Afrika.
Alisema inafurahisha kuona viwanda vya Tanzania vinachomoza na ushindi wa tuzo kama hizo, hii inadhihirisha kuwa, TBL imejipanga kwenda sambamba na mkakati wa serikali wa kuifanya nchi kuwa ya viwanda na amewashuruku Wa tanzania kuunga mkono TBL na bidhaa zake, huku akiahidi kwamba itaendelea kuzalisha bidhaa bora na kusaidia miradi ya kijamii iliyopo katika sekta za kilimo, elimu, mazingira na afya.
Wijk alisema, pamoja na kusaidia sekta hizo, pia itaendelea kuwa mlipa kodi mwaminifu kwa serikali ili kusaidia kuinua uchumi wa nchi kama unavyosisitizwa na Rais wa Awamu ya Tano, Dk John Magufuli.
Meneja wa TBL Dar es Salaam, Calvin Martin, kwa niaba ya mameneja wa viwanda vya TBL nchini, ameelezea kufurahishwa kwake na mafanikio ya viwanda vya TBL katika anga za kimataifa.


