
Kuomba dua tu hakutoshi Jun 01, 2012

DUA zimetosha. Hatimaye, dua ambazo Wa tanzania wamekuwa wakiomba kila mara timu zao za taifa zilipokabiliwa na michuano ya kimataifa zilitoa majibu yaliyotarajiwa usiku ule wa Desemba 13 mwaka huu mjini Khartoum, Sudan.
Kwa matokeo hayo ya kufurahisha, Tanzania imepata nafasi ya kushiriki michuano ya kwanza kabisa barani Afrika kwa wachezaji wanaocheza ligi za nyumbani itakayofanyika huko ‘Pwani ya Pembe’, Ivory Coast mapema mwakani.
Mara ya mwisho ushindi mzito kama huu ulipatikana mwaka 1979 pale tulipotoka sare ya bao 1-1 na timu ngumu ya Zambia kwao na kuitoa kwa jumla ya mabao 2-1 na hivyo kufanikiwa kuingia fainali za Mataifa huru ya Afrika zilizofanyika Lagos, Nigeria mwaka 1980.
Hii ilikuwa ni pamoja na Wazambia hao kuuhamishia mchezo huo kwenye uwanja wa Dag Hammarskjold uliopo mjini Ndola ambao mpaka siku hiyo walikuwa wanaamini kuwa walikuwa hawafungiki kwenye uwanja huo.
Baada ya hapo, Tanzania ikawa ikiisikia tu michuano hiyo kwenye bomba na pamoja na Juhudi zetu kubwa za kuomba dua kila tulipokabiliwa na mechi ilivyokuwa inahusiana na michuano hiyo migumu barani Afrika.
Kwa hakika, kama kuna jambo ambalo wanamichezo, viongozi na Wa tanzania kwa ujumla wao wamekuwa wakilifanya kwa nguvu zao zote na uadilifu mkubwa ni kuomba dua pale timu zetu za taifa za michezo mbali mbali zinapokuwa zikikabiliwa na michuano ya kimataifa.
Imefika mahali kila pale kunapokuwa na shughuli ndogo ya kuwaaga wanamichezo wetu wanaokwenda kushiriki michuano mbali mbali nje ya nchi kila kiongozi ama mchezaji hujiona anawajibika kutamka maneno ya ‘tunaomba Wa tanzania wenzetu watuombee dua’!
Naomba niharakishe kutamka kuwa sina neno na watu kumtanguliza na kumuomba Mungu ili awasaidie na kuwaongoza katika shughuli zao kila siku.
Ni Mungu mwenyewe ambaye kupitia vitabu vyake vitakatifu ameturuhusu kufanya hivyo pale anapotuambia tubishe hodi, tutafunguliwa na pia tuombe, na tutapata.
Tatizo lilijitokeza ni Wa tanzania kutegemea mno na kuweka matumaini ya ushindi kwenye ‘ofa’ hii ya ‘ombeni, mtapata’ kuliko kwenye kufanya maandalizi yaliyokamilika kwa ajili ya timu zao.
Tukaficha udhaifu wetu wa maandalizi duni na hafifu kwa timu zetu kwenye kuomba dua.
Tukashindwa hata kuchukua mfano kwa nchi kama ya Brazil ambayo pamoja na kuwa miongoni mwa nchi zenye waumini wengi wa dini kiasi cha mji wao wa Rio de Janeiro kuwa na moja ya sanamu kubwa kuliko zote ulimwenguni ya Yesu Kristo.
Ikiwa na urefu wa mita 30 ‘ikiwa inaliangalia jiji hilo kutoka juu ya kilima, bado hakuna taarifa kuhusu viongozi, makocha na wachezaji wa nchi hiyo kunukuliwa wakiwaomba Wabrazili wawaombee dua wakati wakienda kwenye michuano ya soka sehemu mbalimbali Dunia kwa kasi tuliyo nayo sisi katika suala hilo!
Sijapata pia kuwasikia makocha maarufu ulimwenguni kama vile Sir Alex Ferguson wa Manchester United, Arsene Wenger wa Arsenal na ‘the special one’ Jose Mourinho wa Inter Milan wakiwasihi mashabiki wa klabu hizo kubwa duniani kuwaombea dua ili kushinda michuano inayowakabili!
Je, tuamini kwamba makocha hawa mashuhuri ulimwenguni hawamuamini Mungu?
Sidhani. Wanamuamini Mungu lakini hawakubali kutemegea dua ili kufanya kile ambacho Mungu amewapa uwezo wa kukifanya.
Kwa maana hiyo, makocha na viongozi hawa huelekeza nguvu zao zote kwenye maandalizi ya timu zao wakisaidiwa na uwezo mkubwa wa klabu hizo kifedha na kisha kumuachia Mungu awapime kutokana na Juhudi zao.
Mara nyingi tunachoshudia ni kila mchezaji kuonyesha imani yake binafsi wakati anapoingia uwanjani, anapotoka ama anapofunga bao, basi.
Kinyume na hawa, sisi hapa nchini kutokana na kuongozwa na viongozi wa michezo wasio na malengo kwa muda mrefu tumejikuta tukitegemea zaidi dua kutokana na maandalizi hafifu tunayozipa timu zetu.
Tunashuhudia wapiga ndonga wetu wakiwaomba Wa tanzania wawaombee dua wanapokwenda nchi za nje kushindana, kama wanavyofanya pia wakimbiaji wetu.
Tunawasikia pia Ma-Miss wetu wakiomba Wa tanzania wawaombee dua ili wapate kushinda kwenye mashindano mbali mbali ya ulimbwende wanayokwenda kushiriki.
Pamoja na maombi haya ya kuwataka Wa tanzania wawaombee dua wanamichezo wao hao, bado kwa kipindi kirefu tumeshuhudia timu zetu na wanamichezo wetu wakirudi nyumbani wakiwa wameshindwa.
Je, tuamini kwamba mara zote na miaka yote Mungu amekuwa hasikilizi dua zetu na kila mara alikuwa anasikiliza dua za wapinzani wetu tu? Hapana.
Ni wazi kuwa kushindwa kwetu kwenye michuano tuliyokuwa tukishiriki kumetokana zaidi na sisi kutaka njia ya mkato katika kupata mafanikio kwa kutegemea dua badala ya kujiandaa na kuyatolea jasho mafanikio tuliyokuwa tunayaombea dua!
Na ndio maana timu zetu zinaporejea nchini baada ya kushindwa husikii kiongozi ama mchezaji akisema kuwa dua tulizoomba hazikusikilizwa na badala yake hutuambia kuwa muda wa mazoezi wa timu yake ulikuwa mchache. Mara nyingi wakati wanaondoka maneno hayo huwa hayasikiki.
Tumeshuhudia time yetu ya Olimpiki ikikaa kambi ya miezi mitatu inayoandamwa na matatizo kibao na kuondoka huku viongozi wake wakituhakikishia kuwa timu imefanya mazoezi ya kutosha na wakiomba Wa tanzania wawaombee dua ili warudi na medali.
Wanatuambia hivi wakifahamu fika kuwa wanakwenda kushindana kwenye michuano ambayo washindani wengine wamekaa kambini kwa miezi sita na zaidi na nchi nyingine kama wenyeji China zimewaandaa wanamichezo wao kwa zaidi ya miaka mitano hadi kumi kabla ya michezo hiyo!
Hapa ni wazi kwamba hata Mungu atajiuliza mara mbili mbili kusikiliza dua za muumini wake anayeomba dua zake baada ya maandalizi ya miezi mitatu na yule anayefanya hivyo baada ya maandalizi ya miaka kumi.
Pamoja na kwamba utendaji kazi wa Mungu hauna ‘formula’ maalumu, tunaamini kuwa atamfikiria zaidi huyu aliyetumia miaka kumi kujiandaa kuliko huyu aliyetumia miezi mitatu.
Ushindi wa timu yetu ya taifa ya mpira wa miguu dhidi ya Sudan umekuja wakati muafaka na kutoa somo kwa wapenda michezo na Wa tanzania kwa ujumla kwamba hakuna njia za panya kuelekea mafanikio.
Kwamba mafanikio yoyote si katika soka tu bali michezo yote yanataka mipango na maandalizi ya muda mrefu yanayojumlisha kuibua na kulea vipaji, mafunzo kutoka kwa wataalamu, lishe na matunzo kwa wachezaji. Kuomba dua kunafuata baada ya yote haya kukamilika.
Baada ya awamu ya kwanza ya miaka minne ya uongozi wa Rais wa TFF iliyokwenda sambamba na miaka mitatu ya uongozi wa Rais mpenda michezo, Jakaya Kikwete, ushindi dhidi ya Sudan umedhihirisha kuwa hakuna kisichowezekana ili mradi tu tunafuata kanuni za unachotaka kukifanya.
Tumeshuhudia timu yetu ya taifa ikikaa kambini kwa muda mrefu huku kocha wake Marcio Maximo akiibua vipaji vya vijana ambao wakati anawachagua baadhi yetu tulimlaumu lakini sasa tunashuhudia matokeo yake.
Tumeshuhudia pia matunzo ya hali ya juu kwa wachezaji wetu kiasi cha wachezaji hao kuona fahari na faida zaidi kuchezea timu ya taifa tofauti na miaka michache tu nyuma ambapo wachezaji wetu walikuwa wakiona fahari kuwakilisha klabu zao zaidi kuliko timu ya taifa ambako walikuwa wakikopwa hata posho zao!
Kwa hakika, tunafarijika tunapoona kila baada ya siku mbili tatu wachezaji wetu wa timu ya taifa wakishikishwa ‘mshiko’ wa kueleweka potelea mbali kwamba kwa familia zetu za kiafrika hili linaweza kuwa na matatizo yake.
Mpango uliotangazwa wa kuwajengea nyumba za bei nafuu wachezaji wetu pia ni jambo la kusifiwa.
Hatuwezi kuandika kitu kuhusu ushindi wa timu yetu ya taifa bila kuwataja wadhamini na wafadhili wa timu hiyo ambao wamejitolea muda na mali kuifikisha timu yetu hapo ilipo.
Wamewezesha timu yetu ya taifa kwenda mazoezini huku wachezaji wake wakiwa wamevaa sare rasmi na kuonekana kama timu yoyote ya kimataifa tofauti na zamani kila mchezaji alipokwenda mazoezini na bukta na fulani yake na sare kuvaliwa siku za mechi tu! Tumetoka mbali.
Tunaamini kwamba tukiendelea na haya tuliyokwisha anza, tutafika mahali kila mtu ataombea dua timu zetu kwa wakati wake na imani yake badala ya kuifanya ndio moja ya shughuli kuu inayofuata baada ya ile ya kukabidhi bendera wakati wa kuaga timu zetu!


