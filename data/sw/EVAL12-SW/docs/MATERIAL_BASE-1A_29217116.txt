
Kuna mengi ya kujifunza, hata ukubwa wa Cabinet
Oct 16, 2014

JULIUS Nyerere, mmoja kati ya watoto 26 wa Mzee Nyerere Burito, aliyekuwa Chifu wa Wazanaki, aliwahi kuwakosoa viongozi waliokuwa madarakani baada ya kung’atuka kwake Novemba 5, mwaka 1985. 
Kwa ujumla, katika kuwakosoa viongozi ‘waliompokea kijiti’ Mwalimu Nyerere alisema …kila awamu ya uongozi ina makosa na kwa hiyo ni kazi ya awamu inayofuata, kuendeleza mazuri ya awamu iliyotanguliwa na kusahihisha makosa.
Mwalimu alitumia lugha ambayo kwa upande wa bungeni, ni lugha ya kuudhi watawala wa sasa; alisema tatizo la viongozi waliopo ni kwamba wanachukua mambo ya kijinga yaliyofanywa na awamu husika na kuacha mema. Alisema; “…tatizo lenu mnaacha ya maana, mnachukua ya kijinga.”
Maelezo hayo ya Mwalimu yamenifanya kurejea baadhi ya nyaraka mbalimbali kwa wiki kadhaa zilizopita, nyaraka zinazohusu uamuzi mbalimbali aliowahi kuufanya akiwa Rais wa kwanza wa Jamhuri ya Muungano wa Tanzania na hata Tanganyika, uamuzi ambao pengine ni kati ya mambo mazuri ya utawala wake ambayo yanapaswa kuendelezwa na viongozi wengine waliofuata au wanaofuata baada ya Novemba 5, mwaka 1985 alipong’atuka.
Kati ya uamuzi huo ni hatua yake ya kuvunja Baraza la Mawaziri na kuunda upya jingine, Juni 7, mwaka 1967. Katika uamuzi wake huo, Mwalimu Nyerere alipunguza ukubwa wa Baraza la Mawaziri, kutoka mawaziri 15, kwa mujibu wa gazeti la The Standard la Juni 8, 1967 hadi kufikia mawaziri 11.
Ukiondoa wale waliokuwa wasaidizi wake katika Ofisi ya Rais pamoja na ofisi za makamu wawili wa Rais, yaani Makamu wa Kwanza wa Rais na Makamu wa Pili wa Rais, mawaziri waliosimamia moja kwa moja wizara walikuwa 11 tu kutoka 15 wa Baraza la Mawaziri lililovunjwa.
Kwa kukumbushana tu ni kwamba katika Ofisi ya Rais, Nyerere aliwateua wasaidizi wake ambao ni Nsilo Swai, Bhoke Munanka; Chediel Mgonja na Idris Wakil. Ofisi ya Makamu wa Kwanza wa Rais, alikuwapo Makamu wa Kwanza wa Rais mwenyewe na Rais wa Zanzibar, Sheikh Abeid Karume, msaidizi wake (Waziri wa Nchi) akiwa Aboud Jumbe, wakati Makamu wa Pili wa Rais, Rashidi Kawawa alikuwa akisaidiwa na Lawi Sijaona.
Nashawishika kutaja majina ya mawaziri hao walioteuliwa ili msomaji anayependa ajipe kazi ya kujiridhisha kwa mfano, kuhusu umakini wa wateule husika katika kufanya kazi za umma kwa bidii lakini pia umakini wa aliyewateua katika kuhakikisha wateule wake hao wanatimiza matakwa ya umma, vinginevyo hakuna kuwavumilia ni kuwang’oa tu. Kwa hiyo, msomaji unaweza kuweka katika mzani, umakini wa wateule na mteuaji.
Nisisitize kwamba ninachokilenga zaidi hapa, mbali na majina ya wateule kama nilivyoeleza, lakini ni uamuzi wa kiuongozi wa Mwalimu Nyerere katika kupunguza ukubwa wa Baraza la Mawaziri.
Pengine kabla ya kuendelea nitaje mawaziri hao 11. Ni kwamba katika Wizara ya Fedha, aliteuliwa Amir Jamal; Wizara ya Masuala ya Uchumi na Mipango ya Maendeleo, Paul Bomani; Wizara ya Kilimo na Ushirika, Derek Bryceson; Wizara ya Biashara na Viwanda, Aboud Maalim; Wizara ya Serikali za Mitaa na Maendeleo Vijijini, Oscar Kambona; Wizara ya Mawasiliano, Kazi na Ujenzi, Job Lusinde.
Wizara ya Ardhi, Makazi na Maendeleo ya Maji, Abdulrahman Babu; Wizara ya Elimu, Solomon Eliufoo; Wizara ya Mambo ya Ndani, Said Maswanya; Wizara ya Habari na Utalii, Hasnu Makame na Wizara ya Afya na Nyumba, Austin Shaba.


