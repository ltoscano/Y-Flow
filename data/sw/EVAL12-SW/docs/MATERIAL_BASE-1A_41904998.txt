Lindi, Arusha kufungua dimba Rising Stars

Imeandikwa na Basil

Imechapishwa: 04 Septemba 2016

MKUU wa mkoa wa Dar es Salaam Paul Makonda atakuwa mgeni rasmi katika mchezo wa ufunguzi wa mashindano ya vijana wasichana wenye umri chini ya miaka 17 kati ya Lindi na Arusha kwenye Uwanja wa Karume. 

Mashindano hayo ya ngazi ya taifa yatashirikisha timu za wasichana na wavulana kutoka kutoka mikoa mbalimbali ya Tanzania.
Kwa upande wa wavulana, Makonda atashuhudia mchezo kati ya Mwanza na Ilala utakaofanyika kwenye uwanja huo huo. Timu nyingine zinazoshiriki katika michuano hiyo yenye lengo la kuibua vipaji ni Temeke, Kinondoni, Morogoro, Arusha, Mbeya, Lindi na Zanzibar.
Tayari timu zimeshawasili na kupiga kambi katika shule za Filbert Bayi zilizoko Mkuza, Kibaha mkoani Pwani.
Akizungumza wakati wa hafla ya kupanga makundi iliyofanyika katika ofisi za shirikisho la mpira wa miguu nchini (TFF), Mkurugenzi wa Ufundi Salum Madadi alisema kuwa maandalizi yote ya mashindano hayo ngazi ya taifa yamekamilika.
Hafla hiyo pia ilihudhuriwa na mkurugenzi wa maendeleo ya soka la wanawake nchini, Amina Karuma ambaye aliyaelezea mashindano ya Airtel Rising Stars kuwa ni chemchem ya wanasoka chipukizi wasichana kwa wavulana. 
Ofisa Uhusiano wa Airtel Tanzania Jane Matinde alisema kuwa kampuni yake inajivunia kuweza kutoa mchango katika soka la Tanzania.


