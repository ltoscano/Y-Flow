
Kiki za kila siku zinawapaisha na kuwashusha kwa kasi
Duniani kote wasanii hubuni mbinu mbalimbali za kuvutia wapenzi wao kusikiliza, kutazama au kununua kazi zao.
Mbinu hizi hutofautiana kutokana na aina ya soko na tamaduni.
Mbinu wanazotumia wasanii wa Marekani ni tofauti na India, Nigeria au Afrika Kusini. Tofauti hutokana na hatua za soko husika.
Hapa nchini pia upo utaratibu wa kubuni mbinu kabla msanii hajaingiza wimbo au filamu sokoni. Wenyewe wameubatiza utaratibu huu wakiuita `Kiki'.
Yaani msanii kabla ya kutoa kazi yake hutafuta kiki kwa maana ya kujiweka juu. Huwa wanahakikisha wanazungumziwa kila wakati kwa namna yoyote ile.
Leo ninawazungumzia wasanii wa muziki na wa filamu ambao hushirikiana katika kutengeneza kiki ili kuhakikisha watu wanawazungumzia kabla ya kuja na kazi mpya.
Suala hilo kwa wasanii wa Marekani ni jambo la kawaida, lakini sasa linashika hatamu miongoni mwa wasanii wa Bongo wanaoamini bila skendo hawawezi kufanikiwa.
Ninaweza kusema kiki hizi zilianzishwa na mwimbaji Diamond. Kabla ya kutoa kazi alihakikisha anafanya jambo litakalowavuta watu kumjadili katika majukwaa yote yaani redioni, televisheni, magazeti na mitandao ya kijamii.
Mara nyingi alifanya hivyo wakati akiwa na aliyekuwa mpenzi wake Wema Sepetu. Waliachana na kurudiana mara kwa mara hali hiyo iliwafanya watu hasa wapenda sanaa na wasanii kuwajadili na hapo huachia kazi mpya na kujizolea umaarufu.
Hufanya hivi ili kuteka masikio ya watu kutokana na skendo inayoendelea na anapotoa wimbo watu wanakua wakiendelea kufuatilia kutaka kufahamu amekuja na nini na matokeo yake wimbo au video yake kutizamwa sana.
Mara nyingi staili hii hutumiwa na wasanii ambao wamekuwa kimya kwa muda katika tasnia, hivyo kuteka masikio ya watu kusikiliza ujio wao mpya.
Skendo hiyo inaweza kuwa ya kimapenzi, ugomvi kati ya watu wawili au kundi fulani.
Mfano wa msanii mwingine aliyetengeneza kiki kabla ya kutoa wimbo ni msanii Ommy Dimpoz ya kudaiwa kuwa ni mpenzi wa aliyekuwa shemeji yake Wema Sepetu baada ya kuacha na rafiki yake Diamond Platnumz.
Hatua hiyo ilivutia waandishi kuandika habari hiyo na pia kuwa gumzo katika mitandao ya kijamii.
Baada ya kuwachanganya mashabiki wao kwa kuibuka penzi jipya Ommy Dimpoz akatoa wimbo uitwao Wanjera.
Habari za kuachana Shilole na Nuh Mziwanda zilienea kama moto wa nyasi kavu nyikani huku kila mmoja akimpiga mwenzake madongo lakini baadaye ilibainika ni mashairi ya wimbo mpya wa Shilole uitwao "Ganda la Ndizi". Shilole ameibuka kuwa kinara wa aina hii ya promo ya kazi zake kwa sababu mwezi uliopita yeye aliingia kwenye mvutano na msanii mwenzake Vanessa mdee na kuiteka mitandao ya kijamii kwa kutangaza ugomvi mpaka kutukanana na kurushiana maneno katika mitandao ya kijamii.
Baadaye ilibainika lengo la kelele zote ilikuwa ni promo ya onyesho lao liliyofanyika Club Billicanas, siku mbili baada ya visa, mikasa, kejeli, vijembe kati yao. 
Mwingine ni Dogo Janja baada ya kukaa kimya kwa miaka kadhaa sasa alikuja na jipya kwa kugombana na uongozi wake Tip Top Connection.
Pengine wasanii hawajawahi kujiuliza chungu au matokeo hasi ya suala hilo badala yake sasa imekua kila mtu akiona hasikiki anatafuta skendo gani kwa wakati huo.
Suala hilo limekuwa likiwashusha thamani na kuwapotezea mashabiki pasipo wao kujua kwa kuwa skendo nyingine ambazo hutengenezwa hugusa hisia za mashabiki wao na kujiona wanafanywa watoto wadogo.
Visa vya kusadikika havimjengi msanii zaidi ya kumshusha hadhi yake na kumdhalilisha miongoni mwa wanajamii.


