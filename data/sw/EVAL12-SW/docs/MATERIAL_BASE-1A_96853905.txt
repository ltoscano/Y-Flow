
Hapana, mbunge huyu amepotoka Jun 28, 2012

JANA Jumanne, wakati wa mwendelezo wa mjadala wa Hotuba ya Bajeti ya Ofisi ya Waziri Mkuu bungeni mjini Dodoma, Mbunge wa viti maalumu, Riziki Lulida, alieleza masikitiko yake kuhusu wizi unaofanywa na baadhi ya watendaji wa halmashauri ambao, alithubutu kuwataja kwa majina.
Alichofanya Mbunge Lulida, yaani kuwataja kwa majina watuhumiwa hao ni jambo sahihi, tena la kuungwa mkono na hasa wito wake wa kutaka wahusika hao washughulikiwe kwa mujibu wa sheria za nchi.
Hata hivyo, tatizo lilijitokeza pale Mbunge Lulida alipotaka kuhusisha makabila ya watuhumiwa hao na wizi walioufanya dhidi ya rasilimali za nchi.
Sisi Raia Mwema tunaamini, wizi wowote hufanyika kutokana na msukumo binafsi wa mhusika au wahusika. Dhamira chafu si lazima iwe na uhusiano wa moja kwa moja na kabila la mtu au watu, na kwa hiyo hatutaki kuamini kwamba baadhi ya watuhumiwa wa wizi wa mali za umma, wamekuwa wakifanya uhalifu huo kutokana na msukumo wa makabila yao.
Tunaungana na busara za Waziri wa Nchi, Ofisi ya Rais (Bunge na Uratibu), William Lukuvi, aliyekuwa mwepesi kuomba mwongozo kwa Mwenyekiti aliyekuwa akiongoza mjadala huo bungeni, akitaka kauli ya mbunge huyo kwamba watuhumiwa wa ufisadi wamefanya uhalifu huo kwa sababu ni wachaga, ifutwe. 
Ingawa tunakemea kauli ya mbunge huyo lakini pia kwa namna fulani tunampongeza kwa kutambua makosa aliyofanya na hatimaye, akafuta kauli yake hiyo ambayo ni dhahiri ingeachwa ingeweza kusababisha chuki miongoni mwa Wa tanzania.
Tunasisitiza kuwa katika vita ya ufisadi tunapaswa kupambana na tukio au matukio ya ufisadi na si kuanza chokochoko za kutazama masuala yasiyo ya msingi, kama makabila ya wahusika au dini zao. Ukosoaji wa maovu yoyote usihusishwe na dini au kabila la mtu, bali uhusishwe na dhamira chafu ya mhusika au wahusika.
Tusingependa kuona Bunge letu likinyemelea kaburi la ukabila au ubaguzi wa aina nyingine yoyote. Si busara hata kidogo kwa Bunge kujisogeza katika mijadala yenye ‘harufu’ ya ukabila, udini au ubaguzi wa aina yoyote ile.
Tuenzi makabila yetu katika mwelekeo wa kujenga taifa moja, lenye upendo, amani na mshikamano miongoni mwa raia wake. Sisi sote nchini, bila kujali makabila yetu ni maadui wa ufisadi na kwa hiyo, tusitoe nafasi kwa wimbi la ufisadi kutusambaratisha kupitia makabila yetu.
Tanzania bila ubaguzi wa kidini, kikabila au ubaguzi mwingine wowote inawezekana.


