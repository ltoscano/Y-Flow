Ukimya wa wengi kuhusu Muungano: Nini tafsiri yake?
Jan 11, 2014

MAKALA yangu ya juma lililopita yalihoji usambazaji wa propaganda unaofanywa na Tume ya Mabadiliko ya Katiba na kukumbatiwa na baadhi ya makundi ya wanaojiita wanaharakati na wanasiasa kuwa tiba pekee ya “kero” za Muungano ni kuanzisha Serikali ya Tanganyika, na kwamba zaidi ya asilimia 60 ya wananchi, Bara na Visiwani wanataka Serikali ya Tanganyika, iwe ni kupitia Muungano wa mkataba au Muungano wenye serikali tatu.
Makala yale yaliibua upotoshaji wa makusudi unaofanywa na Tume kwa kutumia takwimu ili kuwaaminisha wananchi wetu kuwa serikali tatu ni maoni ya wengi. Nilizichambua takwimu za Tume kuonyesha kuwa hicho kinachoitwa asilimia 60, sio asilimia 60 ya Wa tanzania, ambao idadi yao yapata milioni 45.
Kadhalika sio asilimia 60 ya waliotoa maoni katika Tume, ambao idadi yao ni 333,537. Wala sio asilimia 60 ya waliozungumzia Muungano, ambao idadi yao ni 77,000. Bali ni asilimia 60 ya waliozungumzia kuhusu muundo wa Muungano, ambao idadi yao yapata 46,000. Na kati ya hao 46,000 jumla ya waliopendekeza serikali tatu au mkataba ni 27,870.
Kama nilivyodokeza, watu hao 27,870 ni asilimia 36 tu ya watoa maoni 77,000 waliozungumzia Muungano. Kadhalika watu hao 27,870 ni asilimia 8.4 ya watu 333,537 waliotoa maoni katika Tume ya Warioba. Kwa maana nyingine, idadi yao hiyo ni ndogo, na sio sahihi kabisa kutumia idadi hiyo kuhalalisha wingi.
Kwa hiyo swali la kujiuliza ni kuwa kama kweli muundo wa Muungano ndiyo kero kuu ya wananchi wetu, Bara na Visiwani, ilikuwaje watoa maoni wapatao 287,537 (sawa na asilimia 86.2 ya watoa maoni wote) hawakugusia kabisa suala la Muungano au muundo wake? Je, kwa nini sauti zitokanazo na ukimya wao zinapuuzwa?
Makala yangu ya leo yatajikita katika sauti zitokanazo na ukimya wa wananchi wetu wengi juu ya Muungano, sauti ambazo Tume ya Warioba imeamua kwa makusudi kuzipuuza na kukumbatia maoni ya wachache. 
Kwa mtazamo wangu, ukimya wa sauti kuhusu Muungano una tafsiri kubwa mbili. Kwanza, ni kwamba watu wetu walio wengi, Bara na Visiwani, hawana tatizo na uwepo wa Muungano katika muundo wake wa sasa. Pamoja na propaganda zinazofanywa na wanasiasa kujaribu kuwachonganisha wananchi wa pande mbili za Muungano bado “sumu” hiyo haijaingia katika mioyo na akili za wananchi wetu wa kawaida, na hivyo haijafanya kazi kiasi cha kutosha.
Pili, katika kutoa maoni, inavyoonekana wananchi wengi waliojitokeza kuzungumza walijikita katika “kero” zinazohusu maisha yao ya kila siku. Ukosefu wa huduma za msingi katika maisha, kama maji safi na salama, chakula, malazi, huduma za afya, elimu bora na mengine ya aina hiyo.
Licha ya uhaba wa huduma au mahitaji hayo, pale vinapotolewa hupatikana kama bidhaa, tena bidhaa ambazo bei yake hupanda kila siku. Wenye fedha ndio wapatao. Ndio maana malalamiko mengi ya wananchi wetu ni yale yanayogusa haki za msingi katika maisha, na hasa haki za kijamii na kiuchumi.
Lakini hata hivyo, wanasiasa na hao wanaojiita wanaharakati, kwa ufundi wao mkubwa, wamejitahidi kuteka mijadala na hata kutoa miongozo kwa wananchi juu ya nini cha kusema mbele ya Tume. Ukiipitia miongozo mingi, utakuta imejikita katika “kero” za wanasiasa, ikiwamo hamu yao kubwa ya kugawanya nchi katika vipande viwili ili wajiongezee nafasi za ulaji.

Na kwa hila za hali ya juu, wamejitahidi kuwaaminisha baadhi ya wananchi kuwa “kero” zao za maisha ya kila siku zitatatuliwa kwa kuwa na Tanganyika huru au Zanzibar huru. Jambo hili halijitokezi kwa bahati mbaya. Huko Visiwani, kabla ya Serikali ya Umoja wa Kitaifa (SUK), wafuasi wa CUF waliaminishwa kuwa mwisho wa matatizo na dhiki zao ni pale ambao CUF itaingia madarakani. Na sasa hata baada ya CUF kuingia katika serikali hali za wananchi wa kawaida zinazidi kuwa ngumu zaidi. Hili la ugumu wa maisha linashuhudiwa na Ahmed Rajab, katika makala yake katika Raia Mwema, toleo na. 281, la Februari 13, 2013:
“Kadhalika, wengi wakitumai kwamba hatimaye Zanzibar inaelekea ndiko — kwenye maendeleo. Wengine wakihisi kwamba angalau kutawekwa msingi madhubuti wa kuzitengeneza huduma zilizo muhimu sana na miundombinu imara pamoja na kuufanya uchumi ustawi. Alhasili wakiamini kwamba mambo yataanza kutengemaa.


