
Sheria pekee hazikomeshi mimba za wanafunzi
Bunge la Jamhuri ya Muungano wiki hii limepitisha Muswada wa Marekebisho ya Sheria Namba Mbili wa 2016 ambao umesheheni masuala kadhaa yanayotakiwa kuboreshwa.
Miongoni mwa masuala hayo ni adhabu ya kifungo cha miaka 30 iwapo mtu atakiuka zuio la kuoa au kumpa ujauzito mwanafunzi wa shule ya msingi au sekondari.
Wakati wa kujadili mapendekezo ya marekebisho ya sheria hiyo, wabunge walitaka adhabu kali zaidi ya hizo zilizopendekezwa kutokana na kuongezeka kwa matukio ya wanafunzi kupewa ujauzito na wengine kuachishwa masomo ili waolewe.
Baadhi walipendekeza ziongezwe fedha za faini na wengine kutaka adhabu ya viboko kwa kuwa baadhi ya watu wanaotiwa hatiani huzoea maisha ya jela na kutosikia machungu ya kufungwa.
Tunalipongeza Bunge kwa kupitisha sheria hiyo ambayo kimsingi lengo lake ni kuhakikisha wanafunzi wa kike wanatumia haki yao ya kupata elimu kama ilivyo kwa wanafunzi wa kiume na kuwawezesha kushiriki kikamilifu katika kustawisha maisha yao na Taifa kwa ujumla.
Hii si mara ya kwanza kwa wawakilishi wetu kwenye chombo hicho cha kutunga sheria kupitisha sheria kali dhidi ya makosa kama hayo ya unyanyasaji wa jinsia fulani pamoja na watoto.
Kama ilivyowasilishwa, muswada huo ni marekebisho ya sheria iliyopo inayomlinda mtoto, lakini ufanisi wa sheria hiyo haujawa mkubwa kiasi kwamba Serikali imeona haja ya kufanya marekebisho ili kupunguza matukio hayo.
Na hata haya marekebisho yasipochangia tena kuongeza ufanisi wa sheria hii, Serikali inaweza kuwasilisha muswada mwingine wa marekebisho ya sheria hiyo kuitaka iwe na nguvu zaidi.
Mjadala wa wabunge wakati wa kupitisha sheria hiyo unaonyesha dhahiri kuwa wangependa adhabu kubwa zaidi kwa watu wanaopatikana na hatia ya vitendo hivyo kwa kuwa wanaona vinaongezeka.
Hii ina maana gani? Maana yake ni kwamba vitendo hivyo vya unyanyasaji, ubakaji wa haki za watoto, udhalilishaji na ukiukwaji wa haki za binadamu haviwezi kukomeshwa na sheria peke yake.
Hatudhani kuwa sheria peke yake itaweza kudhibiti au kuondoa kabisa vitendo hivyo viovu, bali mkakati mkubwa utakaohusisha wadau tofauti kuhakikisha Taifa linaondokana na vitendo hivi.
Baadhi ya wanaofanya vitendo hivyo au wanaofanyiwa hawaoni kama kuna tatizo lolote kwa kuwa pengine utamaduni wao unaona kuwa ni sahihi.
Wengine wanaofanya vitendo hivyo ni wale wanaofanya kwa imani za kishirikina, kwa uchu na wengine kwa makusudi kutokana na makuzi kwenye maeneo waliyoishi.
Kwa hiyo, historia hizo tofauti ni ishara tosha kuwa sheria pekee haitaweza kuondoa vitendo hivyo, bali mikakati mingine itakayoshirikisha jamii katika kufikiria njia za kutokomeza ukiukwaji huo wa haki za watoto.
Suala la elimu kwa jamii, hasa zilizo kwenye maeneo ambayo matukio hayo yamekithiri, ni muhimu sana. Wale wasiojua kushiriki vitendo hivyo si kosa na wale wanaofanya kwa imani za kishirikina wanahitaji elimu ili waone kwanza kwamba kuna tatizo.
Si ajabu kwamba Bunge limepitisha marekebisho ya sheria iliyopo, lakini kwenye maeneo hayo hakuna wanaofahamu kuwa kuna sheria kama hiyo, achilia mbali kwamba kukatisha mtoto masomo kwa ajili ya kumuoa au kutokana na kumpa ujauzito ni kosa.
Kwa hiyo, kuna kazi kubwa kwanza ya kuwapa elimu ya masuala ya haki za watoto, unyanyasaji na kuwaelimisha kuhusu sheria hiyo.
Na kazi hii ni lazima ifanywe na wadau wote, kila mmoja kwa nafasi yake ili kutokomeza vitendo vya kukatisha masomo wanafunzi wa kike.


