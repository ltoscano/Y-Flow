
Sisi aahidi Wamisri amani akichaguliwa
Na AFP
CAIRO, Misri MWANIAJI wa urais Abdel Fattah al-Sisi, ambaye alipindua aliyekuwa kiongozi wa nchi hiyo Mohamed Morsi, jana alisema kuwa iwapo atachaguliwa atahakikisha kuna amani nchini humo.
Alisisitiza kuwa Misri itahitaji kipindi cha miaka 25 zaidi ili kuwa na ‘demokrasia ya kweli’.
Bw Sisi alionya kuwa maandamano ya mara kwa mara yameathiri pakubwa uchumi nchini humo. “Andikeni magazetini, hakuna sauti ambayo ni kubwa kuliko hotuba ya uhuru!” Bw Sisi akawaambia wanahabari katika hoteli moja nchini. “Ni watalii kutoka nchi ipi duniani ambao watapenda kuzuru taifa lenye vurugu za mara kwa mara? Je, mmesahau kuwa kuna mamilioni ya familia ambazo zimeshindwa kupata mkate wao wa kila siku sababu ya ghasia?” akahoji. 
Kuanzia mwaka wa 2011, viongozi wawili wa Misri wamepinduliwa kufuatia maandamano makubwa namisako mikali ya maafisa wa usalama dhidi ya waandamanaji. Maandamano hayo yamekuwa kikwazo katika ukuaji wa uchumi wa taifa hilo. Hali iliharibika zaidi wakati Sisi kupitia kwa serikali ya mpito ilipitisha sheria ambayo ilipiga marufuku maandamano ya aina yoyote nchini humo.
Waandamanaji wengi ambao wamekuwa wakipinga mapinduzi ya viongozi hao wawili tangu mwaka wa 2011 wamekuwa wakihukumiwa vifungo gerezani baada ya kupatikana na hatia ya kuvunja sheria hiyo.
Misako dhidi ya waandamanaji wanaopinga kupinduliwa kwa Bw Morsi imesababisha vifo vya zaidi ya watu 1,400 tangu Julai, mwaka jana 


