Taifa linaugua ebola ya kisiasa
Dec 12, 2014

SITOKUWA nafichua siri yoyote nisemapo kwamba taifa la Tanzania linaelekea pabaya; kwamba limefisidiwa na linaendelea kufisidiwa na wenye kulifisidi ni viongozi wake. Walewale waliokula amini kulilinda taifa na kulitumikia ndio walewale walio safu ya mbele kulichimba, kuliaibisha na walio tayari kulitosa.
Siyasemi haya kwa mzaha. Nayasema kwa uchungu kwa sababu hakuna asiyejuwa kwamba viongozi hawa wakiachiwa waendelee kufanya wayafanyayo wataiangamiza Tanzania. Kwa hali ilivyo ni kama kwamba taifa zima limo katika hali ya hatari. Ni hali yenye kutisha.
Chenye kutisha zaidi ni kwamba uroho wa viongozi hao unaifanya hata hali ya usalama wa taifa iwe hatarini. Ni jambo jepesi kabisa kwa viongozi wa sampuli hii kuiuza nchi yao. Tena wanaweza wakaiuza kwa bei ya kutupwa;kwabei “mrakhas” kama tusemavyo mitaani Unguja.
Wananchi wasipokuwa macho wanaweza wakafanyiwa kiini macho wakaja ghafla kushtukia kuwa taifa silao tena, tayari limekwishapigwa mnada. Hawana tena na chao;si leo wala uchao.
Hii ndiyo hatari inayoikabili Tanzania yenye viongozi walio waroho, wasiolifikiria taifa.Ukichunguza kwa makini utaweza kutambua kwa nini ikawa ni viongozi haohao walio vifua mbele kuikataa Rasimu ya Katiba iliyotungwa kwa kuyazingatia mapendekezo ya wananchi.
Peleleza zaidi na utang’amua kwa nini wanashikilia mfumo wa Muungano uwe wa serikali mbili na si serikali tatu.
Misimamo yao yote hiyo inafungamana. Kuitupilia mbali Katiba ya wananchi kutawawezesha waendelee kulifisidi taifa. Hilo ni jambo lililo dhahiri kabisa.
Viongozi hawa wasio na mvuto wa kisiasa wamelifanya taifa nalo lisiwe tena na uzito wake wa kisiasa uliokuwa nao kwa muda wa kama miaka 20 au hata 25 baada ya uhuru — sio tu katika ukanda wa Afrika ya Mashariki lakini katika bara zima la Afrika.
Nimesema, na nitasema tena kwamba juu ya taksiri zake, Julius Nyerere aliifanya nchi iheshimike na viongozi wake wajiheshimu. Hii leo Tanzania haina tena ile heshima iliyokuwa nayo katika miaka ambapo ikipigiwa mfano kwa namna ilivyokuwa ikijitahidi kuonyesha kwamba viongozi wake wanaongoza kwa uadilifu. Na si Nyerere tu bali hata na mawaziri wake na wakuu wengine wa serikali.
Zama hizo nchi iliyokuwa ikinuka kwa ufisadi katika ukanda wa Afrika ya Mashariki ilikuwa ni Kenya. Leo mambo yamegeuka.Tanzania iliyokuwa safi juu ya umasikini wake sasa imeipita Kenya kwa jinsi inavyonuka ufisadi.
Si kwamba Kenya imetakasika na haina tena ufisadi. La. Imejaa tele ufisadi uliopenya katika kila sehemu ya dola lakini taasisi za kimataifa zinazoyapima mambo haya ya ufisadi yanatwambia kwamba Tanzania ina ufisadi uliokithiri kuupita ule wa Kenya.
Kuna jambo moja adhimu ambalo Nyerere alilifanya alipokuwa anajenga misingi ya taifa huru baada ya madhila ya ukoloni, madhila ambayo wengi wa Wa tanzania waleo wanayasikia tu. Nyerere aliuokoa utu wa mwananchi. 
Baada ya uhuru na alipokuwa anatafakari ni njia gani ya kuifuata kulipatia taifa maendeleo Nyerere alihoji kuwa ni kheri kuwa na utu kuliko kuwa na kitu. Hiyo haikuwa hoja nyepesi.Ilikuwa ni hoja nzito iliyojaa hikma na uadilifu.
Nakiri kuwa hoja hiyo inaweza kuwa na utata.Huenda isishangiliwe na wengi hususani katika enzi hizi za uroho na utapiamlo.
Huenda ikawa hivyo kwa sababu viongozi wa leo wamekuwa wakiwapa wananchi darsa mpya wakitumia kisingizio cha sera za ulibirali mamboleo. Kwa matendo yao wanawafunza wayapende waliyokuwa wakiyachukia na wayachukie waliyokuwa wakiyapenda.
Hiyo ndiyo hali ilivyo siku hizi.Tanzania ina viongozi wenye mori wa kuyaheshimu matumbo yao tu. Miradi wanayoisimamia kwa dhati ni miradi yao binafsi. Badala ya kuijenga nchi wanajijenga wenyewe. Wanapojijenga wanakuwa wanazidi kuibomoa imani ya wananchi.
Viongozi hao wanafanya wayafanyayo wakitambua kwamba hakuna litalowafika, kwamba ingawa sheria ina macho lakini itawafumbia macho. Na wala mkono wake hautowafikia. Wanajuwa hali ni hiyo kwa sababu wanalindana.
Matokeo ya yote hayo ni kwamba taifa limekuwa halina mawalii wala malaika katika ngazi za juu za uongozi. Huko unakutana na mijizi na mijangili hata wakiwa wamesoma kufika mbinguni na hata wakiwa na mashahada kwapani mwao.Tena ni majingili wasio na upeo na wenye uongozi usiosisimua.
Hii leo hata mtoto wa skuli anajuwa nini Richmond, nini Akaunti ya Tegeta Escrow au nini maana ya kuichakachua Katiba mpya.Anajuwa nini maana ya madudu hayo na nini athari zake, ingawa huenda ufahamu wake ukawa wa juujuu tu.


