
Soko la Mwanjelwa latua Takukuru kwa uchunguzi
Lauden Mwambona, Mwananchi lmwambona@mwananchi.co.tz
Mbeya. Mkuu wa Mkoa wa Mbeya, Amos Makalla amelikabidhi Soko Kuu la Kimataifa Mwanjelwa mikononi mwa Taasisi ya Kuzuia na Kupambana na Rushwa (Takukuru) kwa ajili ya uchunguzi wa uhalali wa kutumika zaidi ya Sh22 bilioni kwa ujenzi na vigezo vya kupanga bei ya pango.
Makalla aliwaambia waandishi wa habari jijini hapa kwamba uchunguzi huo utafanywa chini ya Mkuu wa Takukuru Mkoa, Exavery Mhyela na kuwasilisha ripoti kabla ya Mei 20, mwaka huu. 
Soko hilo lilijengwa kwa mkopo kutoka Benki ya CRDB, lakini Makalla alisema anataka kujua thamani ya fedha zilizotumika na riba inayotarajiwa kutolewa.
Kuhusu pango alisema kuna taarifa kwamba vigogo, wakiwamo madiwani na wafanyakazi wa jiji wamejipangisha vyumba ambavyo wanavikodisha kwa wafanyabiashara kwa bei kubwa. 
Aliwataka waandishi wa habari kufichua kero mbalimbali katika ofisi za Serikali ili aweze kuzifanyia kazi.
Kwa upande wake, Mhyela alipoulizwa kuhusu kazi hiyo, alisema wanaendelea kukusanya taarifa na kuzifanyika kazi na kuwataka wananchi kuendelea kutoa taarifa kwa kamati yake. “Mwenye taarifa za siri kuhusu ujenzi wa soko, upangishaji wake na taratibu za kuwapata wapangaji anaweza kuwasiliana nasi wakati wowote ili tuzifanyie kazi,” alisema.


