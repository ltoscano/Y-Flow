
Mgogoro wa ardhi Hanang’: Kwanza wakulima, sasa wafugaji Jun 01, 2012

BAADA ya jamii ya wafugaji wa Kibarbaig wa vijiji vya Mogitu, Ming’enyi na Dawar wilayani Hanang’ mkoani Manyara kuizuia serikali wilayani humo kugawa ardhi yao, mgogoro huo sasa umehamia kwa wakulima wa vijiji hivyo baada kamati iliyokuwa ikisuluhisha kupendekeza ardhi ya wakulima hao imegwe kwa ajili ya wananchi wanaohamishwa kutoka eneo la Mlima Hanang’. 

Wafugaji wa Kibarbaig kati ya Desemba 16-19 mwaka jana walitangaza “vita” dhidi ya serikali kupinga mpango wa Halmashauri ya Wilaya ya Hanang’ wa kugawa ardhi ya iliyokuwa shamba la mradi wa ngano la Warett lenye ukubwa ekari zaidi ya 16,000. 

Wafugaji hao wakiwa wamejihami kwa silaha za jadi walikimbilia katika msitu ulioko jirani na kijiji hicho baada Polisi kuwakamata baadhi ya wafugaji hao wakiwamo viongozi wa serikali za vijiji.

Wananchi hao pia walitoa madai mazito kuwa Polisi na watendaji waliokuwa wakiendesha operesheni ya kuwakamata walikiuka haki za binadamu kwa kuwapiga, kuwanyima chakula, na kuwaweka mahabusu kwa siku tatu bila ya kuwafikisha mahakamani.

Hata hivyo, baada vurugu hizo na kuhofiwa kutokea kwa umwagaji damu uongozi wa Chama Cha Mapinduzi (CCM) Mkoa wa Manyara ukiongozwa na Mwenyekiti Luka ole Mukusi, uliunda kamati maalumu ya kutafuta muafaka kuhusu mgogoro huo.

Baada ya kufanyika vikao vya usuluhishi kwa wiki nzima kamati hiyo ilikubaliana na wananchi kuwa Halmashauri imesitisha mpango wa kugawa eneo lililokuwa limetengwa kwa ajili malisho lakini kungefanyika uhakiki wa ardhi iliyogawiwa kwa wakulima.

Katika mapendekezo hayo kamati hiyo iliweka bayana kuwa wakulima ambao walikuwa na maeneo makubwa yangemegwa ili wananchi wanaohamishwa kutoka mlima Hanang’ wapatiwe ardhi.

Ole Mukusi alithibitishia Raia Mwema kuwa ni kweli walikubaliana kufanya zoezi la kuhakiki watu waliogawiwa ardhi na ukubwa wa maeneo yao kwa wananchi wenye kuhitaji ardhi.

“Zoezi tayari limekwisha kuanza kuanzia tarehe 5 Januari na linatarajiwa kumalizika Januri 20 ili wananchi waweze kuendelea na shughuli ya kilimo kwani huu ni msimu wake…..tumechukua uamuzi huu kutokana na wasiwasi kuwa ugawaji ardhi uliofanywa awali haukufuata taratibu,” alisema.

Mwenyekiti huyo alisema wakati wa utekelezaji wa zoezi hilo viongozi na watendaji wa serikali watashirikiana na wazee wa kimila wa makabila ya Wabarbaig na Wairaq na kila mkulima atalazimika kusimama katika eneo lake.

“Sababu kubwa ya kufanya hivyo ni kutokana na madai kuwa kuna baadhi ya watu wamepewa maeneo makubwa ya ardhi wakati wa mgao wa kwanza uliosimamiwa na viongozi wa vijiji husika, ”alisema.

Ole Mukusi alisema CCM kama chama tawala kiliona umuhimu wa kutafuta suluhu ya mgogoro huo kutokana na mazingira yaliyojitokeza ambapo wananchi walitaka kujichukulia sheria mkononi.

Hata hivyo, Mwenyekiti wa kijiji cha Mogitu Israel Dawi anapingana na mapendekezo hayo kwa maelezo kuwa wakulima wangepinga ardhi yao kumegwa kwa ajili ya wananchi hao na mapendekezo hayo yatasababisha mgogoro huo kuhama kutoka kwa wafugaji hadi kwa wakulima.

“Kwanza ugawaji ardhi uliofanywa na viongozi wa vijiji na kamati zao za ardhi unatambulika kisheria na ulizingatia sheria za nchi zinazosimamia masuala ya ardhi…..kwa hiyo madai kuwa ugawaji ulikuwa batili hayana maana,” alisema.

Mwenyekiti huyo alisema katika ugawaji huo uliofanyika mwaka juzi jumla ya wananchi 1014 waliohamishwa na serikali kutoka mlima Hanang’ waligawiwa ardhi katika maeneo tofauti ya vijiji hivyo.

“Katika ugawaji huo tuligawa wastani wa kati ya ekari 2-4 kulingana na mahitaji ya wananchi walioorodheshwa na hakuna aliyepewa zaidi ya ekari nne……sasa hawa wanapodai kuwa watamega maeneo ya wakulima nashindwa kuelewa watayamega kutoka ardhi ipi, ” alisema.

Aliongeza Dawi: “Mapendekezo ya kamati hiyo ni sawa na kushusha mzigo kutoka kichwani na kuhamishia mabegani wakati uzito wa mzigo ni uleule na mbebaji ni huyo huyo.

Alisema kwa sasa yeye na viongozi wenzake wanachofanya ni kutafuta njia za kumaliza mgogoro huo kwa njia za kisheria kwa kufungua kesi katika Mahakama Kuu Kanda ya Arusha kuzua mpango huo wa serikali.
Akitoa ufafanuzi kuhusu mgogoro huo Dawi alieleza kuwa kimsingi Halmashauri haina haki ya kuingilia eneo hilo kwani walipewa kihalali na Serikali Kuu mwaka 2004 ambapo Rais Benjamin Mkapa aliaandika barua na hata maamuzi ya shamba hilo kurudishwa kwa uongozi wa serikali ya kijiji yalipitishwa kwenye Baraza la Mawaziri la wakati huo.

“Serikali ya kijiji ilikwisha kujipangia matumizi bora ya ardhi na eneo la ekari 3000 zilitengwa kwa ajili ya maslisho ya mifugo na ekari 6000 kwa ajili ya kilimo ….hivyo hatua ya Halmshauri kutaka kuligawa kwa watu wengine ni kitendo cha uporaji wa ardhi ya wananchi,” alisema Dawi.

Alisema watendaji wa Halmashauri wameshindwa kuheshimu maamuzi ya wananchi hivyo kwenda kinyume na kanuni zinazosimamia utawala bora kwa wananchi kujiamulia mambo yao wenyewe.

Lakini Mkuu wa Mkoa wa Manyara Henry Shekifu, akizungumzia mgogoro huo alieleza kuwa maamuzi yaliyofikiwa na kamati hiyo ni sahihi na lazima uhakiki ufanyike ili waliojilimbikizia ardhi wanyang’anywe na kugawiwa kwa wanaohitaji.

Alisema mgogoro huo unachochewa na zaidi na mashirika yasiyo ya kiserikali ambayo yamekuwa na tabia ya kuwapotosha wananchi kuhusu masuala mbalimbali na kwamba serikali ya mkoa itaanza kuyachunguza mashirika hayo.

“Sitaki nitaje mashirika hayo kwa sasa kwa kuwa bado ni mapema lakini mashirika hayo ni chanzo cha migogoro, serikali itafanya uchunguzi wa shughuli na ushiriki wa taasisi hizo kabla ya kuchukua hatua,” alisema.

Shekifu alieleza kuwa baadhi ya shughuli za mashirika hayo zinatia shaka na kutoa mfano wa Bonde la Yayeda Chini wilayani Mbulu wanakoishi watu wa jamii ya wawindaji wa Kihazadbe ambapo kuna mashirika yasiyo kiserikali 18 lakini hakuna cha maana kinachoonekana.

Mkuu huyo wa Mkoa alisema wananchi wanaopinga wenzao kupewa ardhi wanakosea kwani ardhi bado ni mali ya umma na kila Mtanzania ana haki ya kupewa bila kujali rangi, dini na kabila lake.
Shamba hilo la Warett ni moja kati mashamba sita ya uliokuwa mradi mkubwa wa ngano wakati wa Serikali ya Awamu ya Kwanza katika miaka ya 70 na 80 ukiwa chini ya Shirika la Chakula na Kilimo (NAFCO) ambao ulikufa katika miaka ya mwanzoni mwa tisini.

Mashamba mengine katika mradi huo uliokuwa na jumla ya ekari 100,000 na kufadhiliwa na Serikali ya Canada yalikuwa ni Mulbadaw, Murjanda, Setchet, Basotu, Gidagamot na Gawal.

Mradi huo ulikuwa mradi mkubwa kilimo kuwahi kuanzishwa nchini wakati wa serikali ya awamu ya kwanza na ulikuwa na uwezo wa kuzalisha tani nyingi za zao hilo na kutosheleza mahitaji ya ndani huku nyingine zikiuzwa nje ya nchi na serikali kujipatia fedha za kigeni.

Lakini mradi huo ulianza kulegalega baada ya wataalamu walioletwa na Serikali ya Canada kusimamia kurudi makwao na katika miaka mitano baada ya Wa tanzania kushika hatamu tayari mradi ulishakuwa taabani na kufungwa kabisa katika miaka ya mwanzoni mwa tisini.


