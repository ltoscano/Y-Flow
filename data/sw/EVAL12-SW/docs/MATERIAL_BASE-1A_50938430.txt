
Kuonyesha unawajali wananchi hakuhitaji fedha, ni kuonyesha unajali, basi Nov 22, 2012

NIMEKUWA nikijaribu kueleza mambo yanayoifanya nchi ikawa taifa kubwa, ikiwa ni pamoja na kusimamia misingi ya haki na kukataa uonevu, hata kwa mtu tusiyemjua. Pia nimekuwa nikijadili maovu yanayofanywa na mfumo wowote usiofuata misingi ya haki na unaojiruhusu kuendeshwa kwa rushwa na zana nyingine za uonevu.

Sasa, katika kipindi hiki umefanyika mkutano mkuu wa chama-tawala, na baadhi ya mambo ambayo nimekuwa nikiyajadili yamejitokeza. Miongoni mwa mambo yaliyojitokeza kwa uwazi mkubwa ni kwamba chama-tawala sasa kinatambua, angalau kwa ngazi za juu kabisa, kwamba kimejifikisha katika hali ngumu sana inayokifanya kisiwe na uhakika wa kuungwa mkono na wananchi kama ilivyokuwa zamani.

Kutoungwa mkono na wananchi “kama ilivyokuwa zamani” peke yake si hali ya kustaajabisha, kwani siasa hunyumbuka na mwelekeo wa wananchi unaweza ukabadilika kufuata mnyumbuko wowote unaotokea kulingana na mabadiliko katika maisha yao.

Hata hivyo, ni budi tukiangalie chama-tawala kwa mtazamo mahsusi, kama chama ambacho kimekuwa kama ‘barometa’ ya jinsi wananchi wa Tanzania wanavyowajibu watawala wao kila wanapopiga kura tangu turejee katika mfumo wa vyma vingi.

Katika uchaguzi wa mwaka 1995, ambao ndio ulikuwa uchaguzi mkuu wa kwanza tangu kurejea kwa mfumo huu, wananchi walitaka mabadiliko ambayo yangewatoa katika mfumo uliojaa rushwa, ufisadi na wizi. Pamoja na kwamba ilikuwa ni mara ya kwanza kwa muda mrefu kwa wananchi kujieleza kwa uhuru na uwazi kiwango kile, lakini walijitokeza na wakasema walichokuwa wanakiamini.

Mimi, kama mmoja wa wapiga kampeni kwa niaba ya mgombea urais wa chama-tawala, niliona uwezekano wa kweli wa mgombea wetu kushindwa kwa vile ambavyo hamasa ya kukiondoa chama-tawala madarakani ilivyokuwa imeshika kasi.

Bango-kitita (matrix) ya mambo kadhaa ilisaidia kampeni yetu na mgombea wetu akashinda, lakini haikuwa rahisi hata kidogo. Nguvu ya kipekee ya Julius Nyerere na ushawishi wake miongoni mwa wananchi ndivyo vilivyokisaidia chama-tawala.

Ni muhimu kujikumbusha ni suala gani kuu lililotawala kampeni za uchaguzi wa wakati ule, na tukijiuliza swali hili tutagundua kwamba wananchi walikuwa wamekatishwa tamaa na hali ngumu ya maisha waliyoiona kama inasababishwa na rushwa na wizi wa wakuu wa utawala. Ingawaje mimi binafsi sikuwahi hata siku moja kudhani kwamba mtu waliyekuwa wakimshabikia alikuwa na lolote la kuweza kufanya lolote la maana (kwa hakika nilimuona kama mjanja aliyewateka majuha), wengi waliamini kwamba huyo ndiye alikuwa masiha wao.

Chama-tawala hakikujifunza kutokana na uchaguzi huo, kwa maana kwamba kiliona ushindi ni ushindi tu, na biashara ikawa ni kama kawaida. Uzito wa uozo uliokuwa umejilundika katika safu ya wanachama na hasa viongozi wa chama hicho haukukipa nafasi ya kupumua, na hali ikawa ile ile miaka kumi baadaye.

Mhemko mkubwa wa kisiasa ulijitokeza mwaka 2005, na watu wengi, hata wasiokuwa wanachama wa chama-tawala, walishawishiwa kuamini kwamba safari hii wamepata masiha wa kweli, na wakapiga kura kufuata imani hiyo. Leo, tena, wanahangaika kutafuta masiha mwingine tena. Hii ina maana kwamba mhangaiko wao haujafikia tamati na kila wanapodhani wamepata jibu wanajikuta wakikodolea macho maswali mengi zaidi kuliko waliyoyauliza.

Huu ni mhangaiko mkubwa unaoendelea kuwasuka wananchi kutokana na kukatishwa tamaa na wale waliowatazamia kuwa viongozi wa kuwavusha kutoka jangwa hili pana. Sasa, kama kawaida ya binadamu wanaweza hata kuunda kijindama cha dhahabu, kama walivyofanya wana wa Izraeli walivyofanya walipoamini kwamba Mzee Musa, aliyewaaga kwamba anakwenda kuonana na Bwana Mkubwa, alikuwa katokomea.

Hamaniko na mihangaiko inayowasumbua wananchi mkabala na viongozi wao wala si mikubwa kiasi hicho, bali ni suala la imani na kuaminiana. Siku moja mwaka 1993 nilikaa na Mwalimu Nyerere nyumbani kwake Msasani, na akawa anaeleza jinsi alivyokuwa ‘frustrated’ na umbali kati ya wananchi na serikali yao; kwamba wananchi wana matatizo makubwa lakini serikali haionyeshi kujali.

Nilipomjibu kwa kusema kwamba serikali haina uwezo wa fedha wa kutatua matatizo ya wananchi alinikatiza kwa kusema kwamba fedha hazina nafasi katika kuonyesha ‘empathy.’ Akaongeza, “Unapokwenda kumhani mtu aliyempoteza mtoto wake kipenzi, kitu muhimu si fedha, bali ‘empathy,’ na hiyo ataikumbuka milele, hata kama amekwisha kusahau kama ulimletea pesa kidogo ya ubani.”

Watawala wetu, na hususan wakuu ndani ya chama-tawala, wameshindwa kulielewa hili, na ndilo linalowagharimu kisiasa. Wameshidnwa kuonyesha ‘empathy.’ Wameshindwa kuelewa kwamba, ili wananchi waone unawajali mara nyingi huhitaji kutumia hata senti moja.

Kwa mfano serikali inayotaka kuonyesha kwamba inawajali wananchi wake itahakikisha haifanyi kufuru katika matumizi yake. Nimemsikia waziri mmoja akimwambia bosi wake kwamba aendelee kutembea nje ya nchi kwa sababu, eti, safari hizo zinaleta fedha za kujenga barabara.

Bila shaka waziri kama huyu haelewi kwamba muonekano wa kiongozi aliye safarini nje ya nchi kila mara unazaa hisia za ubadhirifu usiokuwa wa lazima, achilia mbali swali atakalojiuliza mtu iwapo kazi ya mkuu wa nchi ni kwenda kuomba, na iwapo, kama kazi yake ni hiyo, hana waombaji wasaidizi wa kusafiri kwa niaba yake.

Mambo mengi yanayoweza kudhihirisha ‘empathy’ hayahitaji fedha, na kwa kweli mengi yanapunguza matumizi ya fedha, kama vile kufuta matumizi ya ‘mashangingi’ serikalini; kuacha kutumia magari ya umma katika shughuli binafsi; kukomesha usafiri wa daraja la kwanza katika ndege; kupunguza posho za safari ili zifanane na viwango vya UN; na, kubwa kuliko yote, kukomesha wizi na kuwafunga wote wanaohusika na wizi wa fedha za wananchi na wote wanaojihusisha na rushwa, ubadhirifu na ufisadi.

Yote haya hayahitaji fedha bali yanapunguza matumizi ya fedha. Chama kisicholiona hili kinajichimbia kaburi; serikali isiyolitambua somo hili dogo la ‘empathy’ itaondoka madarakani, kama si leo ni kesho.


