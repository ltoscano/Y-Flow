
Sayari inayozidi dunia mara 10 yagunduliwa
WANASAYANSI kutoka Amerika wamegundua Sayari kubwa zaidi inayoweza kuchukua karibu miaka 20,000 kuzunguka jua.
Ukubwa wa sayari hiyo iliyopewa jina la `Sayari ya Tisa' ni mara 10 ikilinganishwa na Dunia, kulingana na watafiti wa taasisi ya teknolojia, California Institute of Technology (Caltech).
"Hakika sayari hii mpya inaweza kuchukua kati ya miaka 10,000 na 20,000 kulizunguka jua," ikasema ripoti hiyo iliyochapishwa katika jarida la masuala ya anga za juu, Astronomical Journal.
Hata hivyo, watafiti hao walioongozwa na Konstantin Batygin na Mike Brown walikiri kuwa hawakuweza kuona sayari hiyo moja kwa moja katika anga za juu.
"Bali tuligundua sayari hiyo baada ya kukokotoa hesabu na kufanya majaribio kadha kwa kutumia tarakilishi," akasema Batygin.
Ukubwa wa Sayari ya Tisa ni mara 5,000 ya ukubwa wa sayari ya Pluto, kulingana na watafiti hao.
Wanasayansi hao wanasema kuwa uzito wa sayari hiyo mpya huenda umeathiri pakubwa mizunguko ya Pluto kwenye mhimiri wake.
Brown alikuwa miongoni mwa wanasayansi jina la Pluto libadilishwe na badala yake sayari hiyo iitwe "Sayari Mbirikimo" mwaka wa 2006.
Brown pamoja na wenzake waligundua sayari iliyoitwa Eris ambayo walidai ilizidi Pluto kwa ukubwa.
Watafiti hao walipendekeza sayari hiyo ya Eris itambuliwe rasmi kama sayari ya 10.
Lakini Chama cha Kimataifa kuhusu Utafiti wa Anga za Juu (IAU), mwaka wa 2006 kiliweka vigezo vipya vinavyofaa kutimizwa kabla ya vitu vinavyogunduliwa angani kutambuliwa rasmi kama sayari.
Sayari ya Eris na Pluto zilikosa kutimiza vigezo hivyo na kuondolewa kwenye orodha ya sayari halisi.
Je, mbona ilichukua muda mrefu kabla ya kugunduliwa kwa `Sayari ya Tisa"?
Brown na wenzake wanadai kuwa Sayari ya Tisa huenda haikuwepo wakati sayari nyingine kubwa kama vile Jupita, Sarateni (Sarten), Uranusi na Kausi (Neptune).
Wanasayansi hao pia wanasema kuwa huenda Sayari ya Tisa ilipotelea katika anga za juu sayari nyinginezo zilipojitengeneza.
Watafiti hao sasa wanatumia darubini zenye upeo wa juu kusaka Sayari ya Tisa katika anaga za juu.
"Awali hatukuwa na uhakikika kuwa kuna sayari hii, lakini baada ya kutafiti kwa kina tumeshawishika kuwa kuna sayari kubwa zaidi katika mfumo wa jua," akasema Batygin ambaye pia ni profesa wa sayansi kuhusu sayari. Sayari ya Kausi pia iligunduliwa na wanasayansi baada ya kukokotoa hisabati na kufanya majaribio mbalimbali mwaka wa 1846.
Hiyo ni sayari ya tatu kudaiwa kugunduliwa na wanasayansi tangu mwaka jana.
Mnamo Novemba, 2015 wanasayansi kutoka Australia walidai kugundua sayari inayoaminika kuendeleza uhai sawa na Dunia. Kulingana na taarifa zilizochapishwa katika jarida la Astrophysical Journal Letters, sayari hiyo inazunguka katika maeneo yanayoaminikakuwa na gesi ya oksijeni na maji.
Miezi mitano iliyopita, Taasisi ya Utafiti wa Anga za Juu nchini Amerika (NASA) iligundua `dunia mpya' iliyofahamika kama Dunia 2.0 (Ke - pler-452b).
Habari kuhusu ugunduzi wa Kepler-452b zilizua msisimko kote ulimwenguni huku kukiwa na matumaini kuwa huenda binadamu wakapata sehemu nyingine ya kuishi tofauti na hapa duniani.
NASA ilisema kuwa Dunia 2.0 ni kubwa kuliko Dunia tunayoishi. Taasisi hiyo ilidai kuwa Dunia hiyo mpya ina maumbile sawa na dunia hii kama vile mawe, bahari na nyota zinazoizunguka.
Zimekusanywa na LEONARD


