
Mbolea Minjingu haina pa kwenda May 30, 2012

SHEHENA ya tani 12,500 za mbolea asilia aina ya Phosphate imekwama katika kiwanda cha mbolea cha Minjingu kwa kile kinachodaiwa kuwa kampuni ya mbolea ya Tanzania Fertilizer (TFC) kushindwa kuwasambazia wakulima. 
Mbolea hiyo ilipaswa kuwafikiwa wakulima hasa wa mikoa ya kusini mwa Tanzania tangu Novemba mwaka jana wakati msimu wa kilimo kwa mwaka 2009 ulipokuwa ukitazamiwa kuanza.
Habari za kukwama kwa shehena ya mbolea hiyo zilifahamika wakati wa ziara ya Rais Jakaya Kikwete aliyofanya kiwandani hapo hivi karibuni, ingawa inadaiwa kuwa Rais hakuelezwa kwanini shehena hiyo imekwama kiwandani hapo.
Katika ziara yake hiyo, Rais Kikwete pia aliweka jiwe la msingi katika awamu ya tatu ya ujenzi wa kiwanda kitakachozalisha mbolea yenye virutubisho mchanganyiko(NPK). 
Akizungumza kiwandani hapo Mkurugenzi Mtendaji wa kiwanda hicho cha Minjingu Tosky Hans wakati wa ziara ya Rais Kikwete alieleza kuwa wamekuwa katika mawasiliano ya mara kwa mara na TFC kuhusu shehena hiyo lakini kwa miezi zaidi ya minne sasa TFC wameshindwa kuichukua.
Mikoa ya kusini ambayo mbolea hiyo ilitarajiwa kusafirishwa ni ya Iringa, Mbeya, Rukwa na Songea. Tosky alisema sababu kubwa inayoelezwa na watendaji wa TFC ni kukosekana kwa fedha za kusafirisha mbolea hiyo hadi katika mikoa husika.
"Tumewsiliana nao mara nyingi lakini wanadai kuwa hawana fedha za kugharimia usafiri wa mbolea hiyo kwenda mikoa ya kusiniâ€¦.na unajua sisi kazi yetu ni kuzalisha sasa siwezi kujua zaidi juu ya jambo hilo na siwezi kuingia kwa undani zaidi ya hapo", alisema Hans.
Kwa mujibu wa makubaliano baina ya menejimenti ya kiwanda hicho na TFC na Wizara ya Kilimo Chakula na Ushirika kwa upande mwingine kiwanda hicho kinapswa kuzalisha mbolea lakini kazi ya kusambaza kwa mawakala wa pembejeo na wakulima hufanywa na TFC.
Kiwanda cha mbolea cha minjingu kilichopo wilayani Babati kinakusudia kuzalisha tani kati ya milioni moja na milioni tano za mbolea asilia hadi ifikapo mwaka 2015 kwa ajili ya mahitaji ya ndani ya nchi na pia kwa mauzo ya nje.
Kwa mujibu wa Hans kuongezeka kwa uzalishaji huo kutawawezesha kuuza mbolea katika nchi zote Wanachama wa Jumuia ya Afrika ya Mashariki (EAC) na Jumuiya ya Maendeleo Kusini mwa Afrika (SADC). 
Alisema kuwa kwa upande wa mahitaji ya ndani katika mwaka wa fedha wa 2008/2009 Serikali inahitaji tani 60,000 za mbolea na mpaka sasa kiwanda kimeweza kuzalisha tani 36,500, kati ya hizo tani 24,000 zimekwisha kuchukuliwa huku tani nyingine 12,500 ndizo zilizokwama kiwandani hapo.
Alisema ya kuwa katika hatua ya awali wanatarajia kujenga kiwanda kingine katika awamu ya pili ambacho kitakuwa na uwezo wa kuzalisha tani 150,000 kwa mwaka.
Kwa upande wa kiwanda kilichowekwa jiwe la msingi cha NPK, Hans alisema kuwa kinatarajiwa kukamilika katika muda wa siku zisizozidi 300 na kitakuwa na uwezo wa kuzalisha tani 75,000 za mbolea kwa mwaka kikigharimu dola za Marekani milioni 5.5
"Kiwanda chetu kimepania katika mkakati wa awali kuongeza uzalishaji hadi kufikisha tani 300,000 za mbolea ya NPK kwa mwaka ifikapo mwaka 2012," alisema.
Alisema eneo hilo la Minjingu ina malighafi ya kutosha ya zaidi ya tani milioni 10 ya Phosphate katika na madini hayo yamegundulika katika eeneo la jirani la kijiji cha Vilima vitatu.
Kwa upande wake,Rais Kikwete aliwataka watendaji wa serikalini na wadau mbalimbali kuhakikisha Taifa linaacha kununua mbolea nje ya nchi na badala yake kuwa wauzaji wakubwa wa nje kwa kutumia raslimali zilizopo zikiwamo za gesi na mgodi wa Minjingu.
Kiwanda cha Minjingu kinazalisha mbolea ya asilia inayochimbwa katika eneo hilo ambayo inatokana na vinyesi na masalia ya mizoga ya ndege aina ya korongo na samaki ambao walifia hapo karne nyingi zilizopita na kujenga tabaka la miamba iliyosheheni madini phosphate.


