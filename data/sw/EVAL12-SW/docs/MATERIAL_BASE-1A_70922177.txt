
Luiz amekiri raha ya kuingia PSG ya Paris
DIFENDA matata wa Brazil David Luiz amedokeza kuwa anafurahia kujiunga na Paris Saint-Germain nchini Ufaransa akisema ni mwanzo mpya.
PSG inatarajiwa kulipa Chelsea Sh7.3 bilioni kumchukua mwanasoka huyo ambaye atakuwa difenda ghali zaidi duniani.
“Nilihakikisha kuwa nimemaliza kila kitu kuhusu kandarasi mpya kabla ya kuja kambini kukutana na wanasoka wenzangu kwa maandalizi ya Kombe la Dunia,” aliwaambia wanahabari katika kambi ya Brazil jijini Rio de Janeiro. 
“Huo ni mwanzo mpya kwangu kwani ni klabu mpya, nchi mpya na pia nitajifunza lugha mpya. Nilifurahia sana kuchezea Chelsea kwani nilishinda mataji makubwa lakini sasa ninaenda kuanza upya jijini Paris. Nitatangazwa rasmi wakati dirisha la uhamisho litakapofunguliwa,” Luis aliongeza.
Mwanasoka huyo atacheza na wanasoka wenzake Thiago Silva ambaye pia ni difenda na Luiz amepinga madai kuwa kuna uhusiano mbaya baina yao.
Akiwa Chelsea, Luiz alitumiwa kama kiungo mkabaji na kocha wa timu hiyo Jose Mourinho baada ya kushindwa kuelewana na John Terry na Garry Cahill.
Alijiunga na Chelsea mnamo 2011 kutoka Benfica nchini Ureno kwa Sh 2.9 bilioni.


