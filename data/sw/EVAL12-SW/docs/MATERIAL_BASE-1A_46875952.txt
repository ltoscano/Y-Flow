Taifa Stars na Utanzania wetu
Jun 14, 2013

WATU wengi wamekuwa wakiniuliza sababu za mimi kuonekana nimeingia kwa nguvu sana kwenye michezo haswa wa soka kwenye miaka ya karibuni. Maswali haya yalizidi wiki iliyopita wakati nilipokuwa Morocco wakati timu yetu ya soka ya taifa (Taifa Stars) ilipokwenda kwenye michuano ya kuwania kufuzu Kombe la Dunia mwakani. Leo, nawapa majibu wanaojiuliza swali hilo na walikuwa hawajapata majibu.

Tanzania, kwa muda mrefu, hatukuwa na masuala ya kubaguana kwa misingi ya dini, makabila au hata hali ya mtu kimaisha. Waasisi wa Taifa letu walijenga misingi ya Umoja na mshikamano na Wa tanzania tukawa kitu kimoja kwa muda mrefu sana. Kwa kuwa nchi ilikuwa chini ya chama kimoja cha siasa,hata migawanyiko kwa mujibu wa itikadi za kisiasa ilikuwa midogo sana.

Sisemi migogoro haikuwapo maana si Wa tanzania wote walipenda mfumo wa chama kimoja cha siasa, lakini haikuwa kwa namna tunavyoshuhudia chini ya mfumo wa vyama vingi. Uongozi thabiti, siasa ya Ujamaa na pengine lugha ya Kiswahili ilihakikisha Tanzania inabakia moja na yenye mshikamano mkubwa miongoni mwa wananchi. Hivi sasa haya yanapungua kwa kasi. Kila mtu ni shahidi katika hili.

Sasa michezo ni miongoni mwa mambo ambayo yamethibitika kuleta umoja na mshikamano kwenye taifa lolote. Mifano ya namna michezo ilivyoweza kuleta amani kwenye vita, mshikamano kwenye ubaguzi na maelewano kwenye ugomvi iko mingi, mingi sana. Nitatoa mifano michache.

Nchi ya Hispania ni yenye mgawanyiko mkubwa sana kwa mujibu wa mikoa yao. Kuna mikoa kama Basque na Catalonia ambayo hujiona haipo Hispania. Hawa wa Basque wanapigana vita ili kujitenga na Taifa la Hispania. Kila mkoa una timu yake kubwa ya soka. Real Madrid (mimi ni mshabiki wake mkubwa) ni timu inayotoka katika jiji la Madrid ambalo kimsingi ni kama ndiyo Hispania yenyewe maana Wacatalonia na wengine wanapinga Madrid kama Makao ya Hispania.

Barcelona (yenye mashabiki lukuki hapa nchini) ni timu ya Catalonia. Licha ya kuwa kuna timu nyingine lakini hizi zinatanabaisha mgawanyo mkubwa wa Hispania. Ushindani mkubwa wa klabu za Barcelona na Real Madrid unatokana pia na historia ya vita ya wenyewe kwa wenyewe iliyopiganwa nchini humo ambapo Real Madrid inaonekana kama ni timu ya dikteta Franco aliyetawala nchi hiyo mpaka katikati ya miaka ya sabini. Hata hivyo, Hispania husahau migawanyiko yao yote kwenye mpira. Timu yao ya Taifa huunganisha nchi yao na hata Wacatalanya hujiona wahispaniola.

Kuna mfano wa namna Afrika Kusini ilivyounganishwa na mchezo wa soka kupitia Fainali za Kombe la Mataifa ya Afrika za mwaka 1996 zilizofanyika nchini humo ambapo kwa mara ya kwanza wazungu, weusi, machotara na wahindi walichezea timu moja; Bafana Bafana. Ikumbukwe kwamba wakati huo ndiyo kwanza Afrika Kusini ilikuwa imetoka kwenye lindi la siasa za kikaburu.

Ivory Coast hali pia ilikuwa hivyohivyo. Nyota wa soka wa taifa hilo, Didier Drogba na wenzake walilazimisha mechi yao ya soka ichezwe kwenye mji wa waasi wa Bouake. Amani ikapatikana baada a kuchezwa kwa mechi hiyo. Kwa hiyo, kama kuna silaha kubwa zaidi ya kueneza umoja na mshikamno, basi silaha hiyo ni michezo.

Mimi ni mchumi na siku hizi kuna dhana mpya imeibuka ambayo inapima maendeleo ya taifa kwa kuangalia wananchi wake wana furaha kiasi gani. Kwamba nchi inaweza kuwa na uchumi mzuri lakini wananchi wake hawana furaha. Kuna nchi hazina uchumi mzuri au hazijaendelea sana lakini wananchi wake wana furaha. Kipimo kinaitwa Gross National Happiness (GNH). Miongoni mwa mambo ambayo yanaongeza GNH ni kufanya vizuri kwa taifa kwenye michezo.

Tafiti mbalimbali zimeonyesha kwamba uhalifu hupungua sana katika nyakati ambazo mashindano makubwa hufanyika. Watu huelekeza mawazo yao kwenye mechi na kusahau shida zao. Timu ikifanya vizuri, watu wanafurahi. Wanafanya kazi vizuri zaidi, wanashikamana zaidi na hatimaye uchumi unapanda maana hamna vita wala mikwaruzano isiyo na msingi.

Baada ya uchaguzi wa mwaka 2010, niliamua kwa dhati kwamba tunahitaji kuifanyia kazi Taifa Stars kwa maslahi ya Tanzania yetu. Uchaguzi huu haukuwa mgumu sana kwani ni rahisi kuwaona Wa tanzania ‘wakiwehuka’ kwa furaha Taifa Stars inapocheza na kushinda. Ukitaka kuona wingi wa bendera za Taifa hapa nchini subiri siku Taifa Stars inacheza. Wa tanzania wanapenda sana mpira, bahati mbaya sana mpira haujawapenda bado. Hatujawekeza vya kutosha. Hatutajua nguvu ya mpira katika kuunganisha nchi yetu.


