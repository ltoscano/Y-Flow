Viumbe vya Muingereza tunaweza kujitengeneza upya
Dec 05, 2013

NIMEKUWA nikijadili masuala yanayohusu diplomasia na jinsi tunavyoendesha uhusiano baina yetu na wenzetu, hususan majirani zetu.
Nimeeleza kwamba jinsi walivyotuacha wazungu ndivyo ambavyo tumeendelea kubaki kwa maana kwamba tumeshindwa kupiga hatua kubwa ya kwenda mbali kuliko alivyotuacha mzungu.
Hebu tufikiri kidogo. Kabla ya Wajerumani kupewa kipande hiki cha ardhi kilichojulikana kama Deutche-Ost-Afrika, (Tanganyika na Ruanda-Urundi) tulikuwa ni makabila mia na zaidi. Ni Mjerumani ndiye aliyetufanya tuwe nchi moja, Afrika Mashariki ya Mjerumani. 
Kwa maana hiyo tulitambulishwa, kutambulika na kujitambua kama nchi moja, mali ya Mjerumani. Nasi tulifanya kazi, tulitumikishwa, kwa pamoja kwa faida ya Mjerumani. Tulitumikishwa mithili ya punda au maksai wanavyotumikishwa kwa manufaa ya mkulima. Tulifanywa na tukakaubali kufanywa wanyamakazi.
Yalipozuka matatizo miongoni mwa mabwana zetu huko Ulaya na wakapigana vita, sisi tulilazimishwa na tukakubali, kwenda vitani kumtetea bwana wetu Mjerumani. Aliposhindwa katika vita hiyo, tukabadilishiwa mabwana, bwana wetu mpya akiwa Muingereza.
Ilipozuka vita ya pili miongoni mwa mabwana wale wale, safari hii tukaenda vitani tena, ila tu katika duru hii tulikwenda vitani chini ya bwana wetu mpya, Muingereza, kupigana tukimtetea dhidi ya bwana wetu wa awali, Mjerumani. Tukafanikiwa kubaki na bwana wetu Muingereza.
Katika vita mantiki inayotawala ni kwamba mshindi hupata haki ya kuteka nchi na mali zake, nasi tulikuwa ni pamoja na mali hizo zilizojumuisha ardhi, maziwa, bahari, mito na milima, wanyama-pori na mifugo.
Ni Mjerumani aliyetufanya awali tuwe wamoja na Wanyarwanda na Warundi katika himaya moja ya kumtumikia Kaiser. Aliposhindwa tukatenganishwa na Wanyarwanda na Warundi, tukajumuishwa na Wakenya na Waganda ndani ya himaya ya utumwa chini ya Muingereza.
Ni Muingereza aliyetufanya tuwe ‘kitu kimoja,’ Wanyakyusa na Warombo, Wanyamwezi na Wabondei, Wamasai na Waha. Ni Muingereza pia aliyetufanya tuachane na ndugu zetu wa asili: Wamasai wa Tanganyika na Wamasai wa Kenya; Wajaluo wa Tanganyika na Wajaluo wa Kenya; Waha wa Tanganyika na Warundi wa Burundi.
Kwa maana hiyo, kile tunachokiita ‘taifa’ si taifa kwa hili wala lile; ni kipande cha nchi kilichowekwa pamoja kwa ajili ya utumishi kwa bwana mzungu. Kwa maana nyingine kiwango cha kujumuika pamoja tulichokifikia (baina ya Wahaya na Wapogoro, Wamakonde na Wasukuma, Wameru na Wanyiha) ni kile kilichoamuliwa na kusimamiwa na mzungu ili kukidhi mahitaji yake katika kututumikisha na kutunyonya.
Hii ina maana pia kwamba, labda, kama asingekuwa Mjerumani kwanza na baadaye Muingereza, nchi hii ingekuwa ni mtawanyiko wa makabila, au vijitaifa vidogo vidogo, kutoka mashariki hadi magharibi, kaskazini hadi kusini. Na wala isingekuwa nchi kwa maana yoyote ile isipokuwa kwa maana ya kipande cha jiografia ya sehemu hii iliyo mashariki mwa Bara la Afrika.
Katika kutafuta jinsi ya kututumikisha kwa tija zaidi, Muingereza hakuridhika na Tanganyika, Kenya na Uganda zikimtumikia kila moja peke yake; alihitaji kutuleta pamoja, kama vile mkulima anavyoweza kuwafunga maksai wanne kwenye kongwa (yoke) moja ili wavute plau moja wanapolima. 
Muingereza akaunda ‘umoja’ na ‘ushirikiano’ baina ya Kenya, Uganda na baadaye Tanganyika, katika kile kilichokuja kuwa Jumuiya ya Afrika Mashariki, mwaka 1967. Kwa ujinga wetu tukaivunja jumuiya hiyo miaka kumi baadaye, na kuja kuifufua zaidi ya miaka kumi baadaye.
Hii ina maana gani? Ina maana kwamba, kwa maslahi yake, Muingereza alituunganisha hadi kufikia hatua ya juu kabisa ya kunganishwa, siyo tu ndani ya kila nchi iliyokuwa mali yake, bali pia katika ngazi ya Afrika Mashariki.
Hii ina maana gani? Ina maana kwamba sisi, kama Tanganyika, tuliumbwa na mkoloni, na Kenya kama Kenya iliundwa na Muingereza, na Uganda kama Uganda iliundwa na Muingereza. Maana yake ni kwamba sisi tu viumbe vya Muingereza. Hata ndani ya Afrika Mashariki, bado tu viumbe vya Muingereza.
Je, ni busara kuendelea kuwa ni viumbe vya Muingereza ? Je, tunaweza kufanya lolote ili tuondokane na hali hii ya kuwa viumbe vya Muingereza? Je, wale waliounganishwa katika utumwa wa Mfaransa, Mbelgiji, Mreno na wengine kama hao, wanaweza kujitoa katika hali hiyo?
Jibu langu ni kwamba si busara kuendelea katika hali hii kwa sababu moja kuu: Kuendelea kuishi katika hali ya kuwa kiumbe cha mtu mwingine ni kukataa utu wako na kukubali hali ya kuwa kitu cha mtu.


