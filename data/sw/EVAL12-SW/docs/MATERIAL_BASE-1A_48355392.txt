
Hoteli Pwani zaimarika kimapato
Na MATHIAS RINGA
BAADHI ya hoteli katika Kaunti za Kilifi na Mombasa zimejaa kutokana na mkutano wa shule za upili ambao umevutia walimu wakuu 5,000.
Meneja wa kundi la hotel za Kendas, Bw Humphrey Okumu alisema kuwa hoteli zao tatu zilianza kujaa kuanzia Jumapili kutokana na maelfu ya walimu wakuu ambao wanahudhuria mkutano katika ukumbi wa Wild Waters, Mombasa.
Bw Okumu alisema kuwa hoteli ya Grand Ocean View katika eneo la Shanzu imejaa ilhali hoteli za Kendas Village na Kendas Arcade zilizoko Mtwapa vile vile zimejaa walimu wakuu. 
Kabla ya mkutano huo kuanza jana, alisema, hoteli hizo zilikuwa na asilimia 30 ya wageni hasa wa kutoka humu nchini.
“Biashara kwa sasa ni nzuri mno kutokana na mkutano mkubwa wa walimu wakuu ambao tumewapatia makao katika hoteli zetu,” akasema.
“Hapo awali hoteli zetu zilikuwa na wageni wachache hasa wa kutoka humu nchini,” akaeleza.
Mkurugenzi Mkuu wa Lambada Holiday Resort, Bw Julius Kamau alisema kuwa hoteli hiyo ambayo hapo awali ilikuwa na asilimia 30 ya wageni kwa sasa imejaa kutokana na walimu wakuu.
Mbali na hoteli hiyo kujaa, vile vile, Bw Kamau aliarifu kuwa Kilabu cha Burudani cha Lambada kimevutia walimu wakuu ambao huja kuburudika kwa vinywaji na hata burudani. 
Hoteli hiyo na Kilabu, alisema, ilianza kujaa mnamo Jumapili wakati ambapo walimu wakuu walianza kuwasili kutoka kila pembe ya nchi.
Bw Kamau alidokeza kuwa hoteli hiyo kwa sasa hutegemea watalii kutoka humu nchini kutokana na uhaba wa watalii wa kimataifa.
Meneja wa hoteli za Sai Rock, Bw Robert Kiri alisema kuwa idadi ya wageni katika hoteli hiyo imeongezeka kutoka asilimia 50 mwezi uliopita hadi asilimia 98.
Bw Kiri aliarifu kuwa mkutano wa walimu wakuu umechangia pakubwa kwani hoteli zilikuwa zimekumbwa na upungufu mkubwa wa watalii.
Mbali na walimu wakuu, Bw Kiri alisema kuwa hoteli hiyo vile vile imepiga hatua kutokana na mikutano inayoandaliwa na serikali za kaunti na mashirika yasiyokuwa ya serikali.
WAGENI “Mwezi uliopita, hoteli yetu ilikuwa na wageni wachache kutokana na hofu za usalama na msimu wa watalii wachache,” akasema.
“Lakini kwa sasa biashara imeimarika kutokana na mkutano wa walimu wakuu, mikutano na watalii kutoka humu nchini,”akaeleza.
Bw Kiri pia alieleza kuwa hoteli iko na asilimia 10 ya watalii kutoka mataifa ya Ulaya.
Meneja msaidizi wa mauzo katika hoteli ya Sarova Whitesands Beach Resort, Bw Jamleck Macharia alisema kuwa hoteli ina asilimia 78 ya wageni kutokana na mikutano ya humu nchini na ya kimataifa.
Bw Macharia alisema kuwa mkutano wa kitamataifa wa International Atomic Energy umevutia washiriki kutoka mataifa ya Ulaya.
Hata hivyo, alisema kuwa hoteli ina asilimia 50 ya wageni kutoka humu nchini, asilimia 20 kutoka nchi za kigeni pamoja na mikutano.


