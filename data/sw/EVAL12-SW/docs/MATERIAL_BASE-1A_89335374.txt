
Idara ya polisi imeoza na inahitaji mageuzi
TAARIFA kwamba polisi waliouawa eneo la Kapedo waliitisha msaada bila kupata jibu lolote kwa masaa 30 inahuzunisha sana na zinadhihirisha umuhimu wa idara ya polisi kufanyiwa mageuzi kwa haraka.
Habari hizo zinaibua kumbukumbu za visa vinginevyo vya kutelekezwa kwa polisi waliokumbana na maafa katika maeneo kama vile Baragoi na Mpeketoni ambayo wengi bila shaka tungestahabu kuyaweka katika kaburi la sahau.
Licha ya kuwa polisi wanajitahidi kadri ya uwezo wao kukabiliana na uhalifu ikizingatiwa na idadi ya visa vya ukosefu wa usalama vinavyoshuhudiwa nchini, inasikitisha kuwa kwa muda mrefu ni kana kwamba maslahi ya idara ya polisi hasa wale wa utawala yamesahaulika.
Si mazingira wanamoishi, malipo duni wanayopata, hatari wanayokabiliana nayo kazini na kadhalika, ni hakika hakuna cha kutamanisha kuhusu idara hii.
Hata hivyo, maafisa wa polisi wamejitolea mhanga na kupiga moyo konde kwa minajli ya kudumisha amani na usalama nchini.
Hatuwezi kupuuza kwamba kunao baadhi ya polisi wasio waadilifu na hata wanaodaiwa ama kutekeleza uhalifu au kushirikiana na wahalifu kutekeleza wizi na mauaji, lakini si haki kuwaadhibu polisi wote kwa mintarafu hiyo.
Si ajabu kusikia maafisa wa polisi wameshambuliwa mfano wa kisa cha hivi majuzi ambapo polisi wawili walivamiwa na kuuawa na umma wakishukiwa kuwa wahalifu licha ya wao kujitambulisha kama maafisa wa polisi. Vilevile, ni mara ngapi tumetazama na kufurahia kwa mfano kisa ambapo polisi wa trafiki anamenyana na hata kubwagwa na mwendeshaji lori anapojaribu kumkosoa? Ni mara ngapi maafisa wa polisi wamelaaniwa vikali kwa kuwapiga risasi na kuwaua wahalifu hatari ambao bila shaka hawangesita kuwaua polisi iwapo wangepata fursa.
Maafisa wa polisi hasa wa ngazi ya chini hukabiliwa na madhila ambayo hayasemeki na aghalabu huwa katika mtanziko wasijue la kufanya ila kufuata amri ya wakuu wao hata kama ni kutekeleza uhalifu.
Wamezidi kuwa jasiri na kubuni mbinu za hali ya juu za kutekeleza uovu, ni dhahiri kwamba ni sharti maslahi ya polisi yatiliwe maanani.
Huduma ya Kitaifa ya Polisi yafaa ifanye mageuzi katika idara ya polisi ili kuwarejeshea maafisa hadhi stahiki iwapo tunataka kudumisha amani na usalama nchini ikiwemo na tishio la ugaidi.
mnwangari@ke.nationmedia.com 


