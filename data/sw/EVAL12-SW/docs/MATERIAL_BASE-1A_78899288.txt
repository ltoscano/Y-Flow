
Mbaroni akituhumiwa jambazi sugu Dar

Imeandikwa na Sophia Mwambe

Imechapishwa: 04 Oktoba 2016
JESHI la Polisi Kanda Maalumu ya Dar es Salaam limefanikiwa kumkamata mtuhumiwa anayetajwa kuwa ni jambazi sugu, Musa Katela maarufu kama Feralli (36) mfanyabiashara, mkazi wa Goba, Dar es Salaam akiwa na bastola moja aina ya Browning.

Akizungumza jana jijini Dar es Salaam, Kamishna wa Polisi Kanda Maalumu ya Dar es Salaam, Simon Sirro alisema mtuhumiwa huyo alikutwa pia na magazine mbili na risasi 11 pamoja na gari aina ya Toyota Noah lenye namba za usajili T 660 DDR, rangi ya fedha.
Alisema baada ya kuhojiwa mtuhumiwa huyo alikiri kuhusika na matukio ya ujambazi maeneo mbalimbali ya Jiji la Dar es Salaam akiwa anatumia gari hilo kwa ajili ya kubeba wenzake.
Aidha, alisema uchunguzi unaendelea ili kubaini mtandao mzima na hatimaye atafikishwa mahakamani baada ya upelelezi kukamilika.
Katika tukio jingine, Jeshi la Polisi limefanikiwa kukamata risasi 20 za silaha ya kijeshi aina ya G3 huko Chamazi, Mbagala katika Manispaa ya Temeke mchana wa Oktoba Mosi, mwaka huu.
Kamanda Sirro alithibitisha, akisema siku ya tukio polisi waliwatilia mashaka watu watatu waliokuwa wamekaa kwenye Uwanja wa Mpira wa Chamazi na walipowasogelea, walinyanyuka ghafla na kukimbia wakiacha mfuko mmoja mweusi uliokutwa na risasi hizo.
Aliongeza kuwa polisi waliwafuatilia watu hao bila mafanikio, jitihada za kuwasaka watu hao zinaendelea na uchunguzi wa risasi hizo unafanyika ili kubaini zilikotoka.
Katika hatua nyingine, Polisi kupitia Kikosi cha Usalama Barabarani imekusanya kiasi cha Sh 464,790,000 kupitia tozo za makosa ya Usalama Barabarani ndani ya siku tano. 
Alisema idadi ya magari yaliyokamatwa ni 14,006 yakiwemo mabasi ya daladala 4,787, magari binafsi na malori 9,241, pikipiki 1,487, kwa pamoja yakifanya jumla ya makosa kuwa 15,493.


