Tunasubiri maafa ndiyo tutengeneze viwanja?
Oct 11, 2013

WIKI iliyopita baada ya mechi kati ya Coastal Union na Azam FC Jumamosi Oktoba 5, nilipata wasaa wa kuzungumza mawili matatu na kocha wa Azam, Stewart Hall, lakini akili yake haikuwa kwenye mchezo bali hali mbaya ya uwanja.

“Huku ni kuudharau mchezo wa soka, TFF (Shirikisho la Soka Tanzania) hawapo makini haiwezekani uwanja ambao unatakiwa kuchezwa mechi kubwa ya Ligi Kuu unafanyiwa tamasha usiku wa kuamkia mechi,” alizungumza Hall huku uso wake ukiwa mwekundu.

Naam. Niliwasili mjini Tanga usiku wa Ijumaa, nilishtuka kusikia kuna tamasha la Fiesta. Nilikwenda katika Uwanja wa Mkwakwani usiku huo nikashuhudia umati wa watu wakiserebuka kwenye uwanja ambao asubuhi yake utaandaliwa kwa ajili ya mechi ya Ligi Kuu, kinyume na taratibu ambapo uwanja unatakiwa kuwa tayari kwa mchezo saa 24 kabla.

Ilipofika jioni ya Jumamosi nilipita katikati ya uwanja kuangalia walichofanya viongozi wa Chama Cha Mapinduzi (CCM) ambao ndiwo wamiliki wa uwanja huo, hawakufanikiwa kurekebisha chochote zaidi ya kufunikafunika nyasi katika mashimo yaliyotumika kusimika majukwaa huku kukibaki vipande vya chupa na mawe.

Wachezaji hawakuwa na budi kuendelea kucheza kwa dakika zote tisini, cha kushukuru hakuna aliyepata jeraha ndani ya uwanja. Lakini wakati mchezo ukiendelea mwamuzi wa pembeni Hassan Zani, alipigwa na kitu kisichojulikana katika mkono wa kulia, dhahiri ni miongoni mwa vitu vya hatari vilivyoachwa usiku uliopita baada ya tamasha.

Tukio la kuharibiwa viwanja vya soka halijaanza jana wala juzi. Julai mwaka huu nilikuwa Jijini Arusha kushuhudia michuano ya soka la vijana chini ya miaka 20 Afrika Mashariki na Kati, maarufu kwa jina la Rollingstone iliyokuwa ikifanyika katika viwanja viwili vya kumbukumbu ya Sheikh Amri Abeid na General Tyre.

Lakini, wakati michuano ikiendelea, uongozi wa CCM jijini Arusha ukatuma barua kwa viongozi wa Rollingstone kuwa mechi ambazo zilipangwa kuchezwa katika uwanja wa Sheikh Amri Abeid, zihamishiwe katika uwanja mwingine kwani uwanja utakuwa na tamasha la Injili. 

Niliona ni utani. Mbali ya viongozi na makocha wa timu mbalimbali kutoka Tanzania, Burundi na Kongo kulalamika lakini hakuna kilichotokea, ilibidi ratiba ibadilishwe kwani kwa siku kulikuwa kukichezwa mechi nne, isingewezekana kufanyika hayo katika uwanja mmoja. Hata tarehe ya fainali ilibidi isogezwe mbele kusubiri tamasha liishe kwani mchezo wa fainali ulitarajiwa kuwa na mashabiki wengi na uwanja wa General Tyre haukuwa na uwezo wa kuchukua idadi hiyo ya mashabiki.

Dhihaka hii ya kuvitumia viwanja vya michezo kwa matamasha haifanyiki tu mikoani, hata katika uwanja wa zamani wa Taifa hufanyika shughuli nyingi za kijamii, kichama na kiserikali ambazo huuacha uwanja huo ukiwa katika hali mbaya.

Laiti Shirikisho la Soka Duniani (FIFA) litafanya ukaguzi wa viwanja vya soka nchini hakika ni viwanja vichache vitakavyosalimika na rungu la kufungiwa.

Ifahamike kwamba katika zile sheria maarufu 17 za soka, sheria namba moja inazungumzia uwanja wa soka. Unatakiwa uwe vipi, kwa vipimo gani na mambo mengine. Tafsiri ya sasa ya sheria hiyo inazungumzia pia masuala ya usalama ambayo kusema kweli viwanja vingi vinavyotumika hapa nchini haviyakidhi.

Mathalan, kiwanja cha Mabatini mkoa wa Pwani na uwanja wa Manungu mjini Morogoro, havina uzio imara baina ya uwanja (pitch) na jukwaa la mashabiki. Hali ambayo inakuwa hatari kwa wachezaji, usalama wao unakuwa mdogo panapotokea tafrani.

Mchezo wa juzi uwanja wa Mkwakwani mashabiki wa Coastal Union walimtupia chupa mchezaji Kipre Tchetche wa Azam, walighadhibika kuona mchezaji wao Hamadi Juma akipewa kadi nyekundu baada ya kupishana maneno na Tchetche.

Hii yote ilitokana na kukosekana kwa uzio imara wa uwanja huo mashabiki wangeweza kushuka jukwaani na kuwavamia wachezaji wa Azam na waamuzi.

Aidha uwanja wa Sokoine mjini Mbeya, utakuja kuzua maafa makubwa ikiwa uongozi wa CCM hautachukua hadhari mapema kuondoa mawe na matofali uwanjani humo.

Jukwaa ambalo gari la Yanga lilipigwa mawe katika mchezo baina yao na Mbeya City, lina mawe na matofali ambayo hutumiwa na mashabiki kukalia. Vilevile katika eneo la kuchezea mpira wa pete na riadha kuna mawe mengi yaliyozagaa, kifupi eneo lote la uwanja si salama kwa mashabiki na wachezaji.

Mara zote viongozi wa TFF wakiulizwa kuhusiana na hali mbaya ya viwanja vya soka majibu yao hufanana kwa kusema suala hilo lipo nje ya uwezo wao kwani viwanja vingi vipo mikononi mwa uongozi wa CCM katika mikoa husika.


