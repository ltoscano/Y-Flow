Kovu la damu: Kikwete ataiacha Tanzania na majeraha ya kudumu
Mar 13, 2014

BABA wa Taifa, Mwalimu Julius Nyerere, anasemwa kwa mambo mengi sana; na kati ya hayo yapo wanayoamini baadhi ya watu bila kuhoji.
Kubwa kati ya hayo ni kuwa Nyerere alikuwa mkandamizaji, dikteta na ambaye aliwaua watu waliompinga au kuwalazimisha kwenda uhamishoni.
Simulizi hiyo inazidi kukubaliwa hasa na kizazi cha vijana ambao Nyerere kwao ni sehemu tu ya historia, na wakati mwingine, kwenye stori za vijiweni wameambizana visa vya kila namna jinsi ambavyo Nyerere alikuwa ni mkandamizaji.

Naomba kupendekeza kwa msomaji kuwa historia itabaki kuwa shahidi kuwa Tanzania haijawahi kushuhudia uvunjaji mkubwa wa haki za binadamu na matumizi mabaya ya madaraka katika miaka 20 iliyopita kulinganisha na utawala wa miaka 24 hivi wa Mwalimu Nyerere.
Mambo ambayo Wa tanzania wameshuhudia katika miaka hii 20 iliyopita – hasa miaka kama 15 hivi – Tangu Benjamin Mkapa aingie madarakani hadi muda wa Kikwete kwisha mwakani ni mambo ambayo yanamfanya Nyerere aonekane malaika!
Rais Benjamin Mkapa aliondoka Ikulu ya Tanzania akiwa ameacha alama kubwa mbili mbaya; matumizi mabaya ya madaraka na uvunjwaji usio kipimo wa haki za binadamu na za kiraia.
Suala la matumizi ya madaraka wengi hili tunalijua katika sakata la kiwanda cha Makaa ya Mawe cha Kiwira huko Tukuyu, Mbeya. Hili sihitaji kulizungumzia kwa vile lilimalizwa kiutuzima kwani ingekuwa nchi nyingine Mkapa angetiwa pingu na kuwajibishwa na mahakama ya wananchi na ikiwezekana hata kufilisiwa.
Suala la pili ni yale mauaji ya Wa tanzania kule Pemba na Mwembechai. Mauaji yale yaliacha kovu la damu katika historia ya Taifa letu na yeye mwenyewe aliwahi kukiri kujutia hili.
Hata hivyo, naamini ni Kikwete ambaye ameacha kovu kubwa zaidi na ambalo sidhani kama hata anajua au ana nafasi ya kujua jinsi gani litatusumbua siku zijazo na yumkini miaka mingi ijayo; ni matumizi ya nguvu na hata umwagikaji damu katika chaguzi zetu za kisiasa.Hili linahitaji tafakuri kidogo.
Kama kuna uchaguzi ambao ungeweza kusababisha watu wamwage damu ulikuwa ni ule wa kwanza wa vyama vingi mwaka 1995. Hata hivyo, pamoja na joto kubwa la uchaguzi, hakukuwa na umwagikaji damu wa aina ambayo tunaona siku hizi ukitokea.
Hiyo ni pamoja na ukweli kuwa wakati ule aliyekuwa waziri maarufu katika serikali ya CCM Augustino Lyatonga Mrema aliamua kujiuzulu miaka michache nyuma na kuingia katika upinzani. Hata kusimama kugombea urais mamilioni ya watu walijitokeza kumuunga mkono lakini bila kumwaga damu!
Sehemu kadhaa nchini zilichagua wabunge wa upinzani kwa mara ya kwanza bila kumwaga damu na watu wakapokea matokeo yake pamoja na maumivu yake bila kuhisi kuwa dola ingeweza kutumika kunyima watu haki.
Hii ilikuwa kweli hata kwenye chaguzi ndogo zilizofuata; watu hawakuwa na wasiwasi sana wa kugombana ati kwa vile huyu ni mtu wa chama tawala na huyu ni mwanamageuzi. Kote hatukuona vituko na matukio ambayo sasa yamekuwa sehemu ya mchakato wetu wa uchaguzi kiasi kwamba kutotokea inaonekana ni jambo la ajabu.
Nimejiuliza ni nini kimetokea tangu Kikwete aingie madarakani 2005Ni kwanini siasa zetu baada ya Kikwete kuingia madarakani zimekuwa za ugomvi ugomvi, visasi, vurugu na uhasama ambao umefika kuwa ni uadui uliopitilizaNi nini hasa kimetokeaNina uhakika lipo jibu la kisayansi kabisa la kuweza kuelezea hali hii; na hili nitawaachia wanasayansi jamii ambao watajitokeza kulipeleleza kisomi.
Hata hivyo, naomba nipendekeze tu kuwa ukiangalia matukio yote ya vurugu yaliyotokea katika chaguzi mbalimbali hasa mahali ambapo CCM na CHADEMA wanapambana kuna mambo kadhaa ya kutufanya tuvute pumzi kwa wasiwasi.
Hilo ni kweli ukiangalia matukio ya Kiteto, Igunga, Arusha, Arumeru, Songea, Tukuyu, Mbeya, Mwanza, Iringa na hata sasa huko Kalenga, Iringa.
Naomba niyataje mambo haya mawili tu; kwanza, ni usimamizi mbaya wa vyombo vya usalama na pili ni usimamizi mbaya wa vyama vya siasa!

Udhaifu mkubwa ulioonyeshwa na utawala wa Rais Kikwete katika mambo haya mawili umetengeneza mazingira ya watu kutokujali sheria, kutokujali taratibu na zaidi sana ni watu kutokujali haki ya binadamu kuishi na haki nyingine za kiraia.
Na mzigo mkubwa wa lawama unamwendea Rais Kikwete kwani anaonekana ameshindwa kuyapa matukio haya uzito unaostahili na badala yake yeye mwenyewe amejionesha kama mchochezi mkubwa wa matukio kama vile ilivyo kwa Waziri wake mkuu Mizengo Pinda.
Vyombo vya usalama vinatakiwa viwe huru kutoka misukumo na mashinikizo ya kisiasa na vinatakiwa vifanye kazi zake hasa katika mazingira ya kisiasa vikiwa havina upande wala upendeleo (impartial). Bahati mbaya sana tumeshuhudia sehemu nyingine nchini vyombo vya usalama vikionekana kama ni watumishi wa chama tawala na si watumishi wa serikali.


