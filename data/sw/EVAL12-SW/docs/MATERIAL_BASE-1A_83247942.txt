Wanaokiuka maadili wachukuliwe hatua-Samia

Imeandikwa na Mwandishi Maalumu, Mtwara

Imechapishwa: 08 Septemba 2016

MAKAMU wa Rais, Samia Suluhu Hassan, ameiagiza Sekretarieti ya Maadili ya Viongozi wa Umma nchini, kuchunguza na kuwachukulia hatua za kisheria na kinidhamu viongozi na watumishi wa umma ambao wanakiuka taratibu za kazi kwa ajili ya maslahi yao binafsi.

Samia ametoa kauli hiyo jana mjini hapa, wakati anafungua jengo la Sekretarieti ya Maadili ya Viongozi wa Umma, Kanda ya Kusini ambalo ujenzi wake umegharimu takribani Sh bilioni mbili.
Alisema hatua hizo zikichukuliwa haraka, zitakomesha ama kupunguza kasi ya mmomonyoko wa maadili kwa viongozi na watumishi wa umma, hali ambayo itaongeza uwajibikaji katika utendaji wa kazi miongoni mwa watendaji hao.
Alisisitiza kuwa, serikali itaijengea uwezo sekretariati hiyo kwa kuongeza rasilimali watu na fedha kwa kadri hali ya uchumi itakavyoruhusu ili iweze kutekeleza majukumu yake kwa ufanisi na pia aliwahimiza viongozi na watumishi wa umma, kuthamini na wahakikishe wanalinda maslahi ya umma wakati wote wa utendaji wao wa kazi, ili kuondoa malalamiko kwa wananchi.
Makamu wa Rais pia alitoa rai kwa wananchi wa mkoa huo, kuitumia ofisi hiyo mpya kwa kutoa taarifa kuhusu mienendo ya viongozi wanaokiuka maadili ya umma katika utendaji wao wa kazi ili wachukuliwe hatua.
Waziri wa Nchi, Ofisi ya Rais Menejimenti ya Utumishi wa Umma na Utawala Bora, Angela Kairuki, alisisitiza kuwa, kazi ya kuhakiki mali na madeni ya viongozi wa umma, itaendelea kwa kasi nchini na mwaka huu sekretarieti hiyo itahakiki mali za viongozi wapatao 500 kote nchini.
Jaji mstaafu na Kamishna wa Maadili nchini, Salome Kaganda akitoa taarifa kuhusu ujenzi wa jengo hilo, aliiomba serikali itenge fedha za kutosha kwa ajili ya kufanikisha kazi ya uhakiki wa mali na madeni ya viongozi kwa nchi nzima.


