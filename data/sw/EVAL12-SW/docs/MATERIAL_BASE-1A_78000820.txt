
Mapya uwanja wa ndege Mbeya
Jun 30, 2016 by Mwandishi Wetu in Makala

HATIMAYE eneo la Uwanja wa Ndege wa zamani wa Mbeya uliopo jijini hapa litapimwa kwa ajili ya kuweka mipaka kwa lengo la kuzuia uvamizi.
Taarifa hiyo imetolewa mwishoni mwa juma na Meneja wa Uwanja wa Songwe mkoani Mbeya, Hamis Amiri katika mahojiano yake na waandishi wa habari uwanjani hapo.
Amiri alisema kuwa tayari serikali kupitia Mamlaka ya Viwanja vya Ndege nchini imetoa zaidi ya shilingi milioni 12.7 kwa ajili ya kazi hiyo ya upimaji na uwekaji alama.
Hata hivyo, Meneja huyo wa uwanja alisema kuwa kazi ya upimaji haijaanza kutokana na kuwepo zuio la Mkuu wa Mkoawa Mbeya kuhusu matumizi ya uwanja huo.
Mkuu wa Mkoa wa Mbeya, Amos Makala alitoa zuio hilo baada ya vyombo vya habari, likiwemo Raia Mwema, kuchapisha habari za kuuzwa sehemu ya uwanja huo, hatua iliyotokana na madai ya mkaazi mmoja wa Jiji la Mbeya kwamba ndiye mwenye miliki ya asili ya eneo la Mashariki ya uwanja huo.
Uvamizi wa uwanja huo ulichangiwa zaidi na hatua ya serikali ya kutoyapima maeneo yake na kuweka mipaka, hatua ambayo hutoa mwanya kwa wavamizi kutumia udhaifu wa wasimamizi wa sheria kupora maeneo hayo.
Zaidi ya viwanja 70 vilipimwa katika eneo hilo na kuuziwa watu kutoka nje ya Kata ya Iyela kilipo kiwanja hicho hatua iliyozua maswali mengi kutoka kwa wakazi wenyewe wa katahiyo ambao wanaamini kuwa eneo hilo la Mashariki ni sehemu ya uwanja.
Uwanja huo wa zamani ulisimamisha shughuli za kupokea ndege mara baada ya Uwanja mpya wa Ndege wa Songwe kuanza kufanya kazi, na baadhi ya watu kutumia mwanya huo kujenga hoja ya eneo hilo kuwa lao la asili.
Shughuli pekee inayoendelea kiwanjani hapo ni kituo cha hali ya hewa kinachoendeshwa na Mamlaka ya Hali ya Hewa nchini (TMA). Kituo cha Mbeya kilichopo uwanjani hapo kinaelezwa kuwa na sifa za kipekee duniani.
Meneja wa Kanda Mamlaka ya Utabiri wa Hali ya Hewa nchini, Isa Hamad anasema kuwa kituo hicho ni muhimu sana duniani katika ufuatiliaji wa hali ya hewa kikiwa kimesajiriwa kimataifa na namba yake ya usajiri ni 63932.
Kutokana na hatua ya baadhi ya maafisa wa serikalimkoani humo kushirikiana na wananchi wachache kupora eneo hilo la serikali, Mkuu wa Mkoa wa Mbeya aliunda tume maalumu kuchunguza kadhia hiyo. Hata hivyo taarifa ya uchunguzi bado kutolea.
Uwanja wa zamani wa Mbeya umekuwepo tangu miaka ya 1930, ambapo kituo cha hali ya hewa kinaelezwa kuanza kukusanya taarifa kuanzia mwaka 1929. Maeneo ya Magharibi, Kusini zilipo ofisi za Maliasili jijini humo Mashariki na Kaskazini ambako umezungukwa na makazi ya watu ilikuwa sehemu ya uwanja huo.


