
Suala la vifaa saidizi kwa walemavu lina umuhimu wa pekee
Naibu Waziri, Ofisi ya Waziri Mkuu (watu wenye ulemavu), Dk Abdallah Possi amezungumzia umuhimu wa vifaa visaidizi kwa watu wenye ulemavu kwamba vina umuhimu mkubwa katika kuwawezesha kushiriki shughuli za kiuchumi, kijamii na maendeleo katika maeneo wanayoishi.
Dk Possi aliyasema hayo wakati akichangia mjadala kuhusu mada ya uondoaji wa umaskini na kukosekana kwa usawa kwa watu wenye ulemavu duniani.
Dk Possi anashiriki mkutano wa Tisa wa Mkataba wa Watu Wenye Ulemavu duniani unaofanyika Makao Makuu ya Umoja wa Mataifa (UN), New York nchini Marekani.
Hoja ya Dk Possi imekuja wakati tayari kiongozi huyo alishawahi kunukuliwa akizungumzia ahadi ya Serikali ya kuwawezesha watu wenye ulemavu nchini, kwa kuwapatia elimu na kuboresha mazingira ya vyuo na shule maalumu za watu hao na kuwaongezea nafasi za ajira.
Kwa muda mrefu Serikali hii na zilizopita zimekuwa hazigusi suala la visaidizi kwa walemavu, wimbo wa siku zote ni mazingira rafiki kwa watu wenye ulemavu, lakini walemavu hawa wako wa namna nyingi na wengi wao wanahitaji visadizi kutokana na mapungufu waliyonayo.
Ukiisoma sheria namba tisa ya mwaka 2010 ya watu wenye ulemavu ndani yake kuna masuala ya elimu, ajira, kuboresha miundombinu na nafasi za uongozi, hakuna sehemu inazungumzia umuhimu wa vifaa visaidizi kwa watu hao.
Mfano, walemavu wa macho wanahitaji fimbo maalumu na vifaa vya kuchapia maandishi ya nukta nundu, wenye ulemavu wa kusikia wanahitaji vifaa vya kuwawezesha kusikia vizuri, walemavu wa viungo wao kila mmoja ana aina yake ya kisaidizi kulingana na ulemavu wake. Wananchi wanaamini jitihada alizoanza kuzifanya Dk Possi ya kupigania kuboresha masilahi ya walemavu, zinapaswa kwenda sambamba na hoja aliyoitoa UN ya umuhimu wa vifaa saidizi kwa watu wenye ulemavu.
Tunakubaliana na umuhimu wa kuongezwa kwa wataalamu wa lugha za alama, vifaa vya kufundishia, huduma za umeme na maji na kuhakikisha masuala ya watu wenye ulemavu yanatengewa bajeti ya kutosha, lakini tunashauri suala la vifaa visaidizi linapaswa kupewa kipaumbele kwakuwa walemavu wengi wasio na vifaa visaidizi wako mitaani wakiogelea kwenye dimbwi la umaskini.
Iwapo Serikali itaongeza upatikanaji wa vifaa hivyo kwa gharama nafuu na hata wakati mwingine bure, kutasaidia kupunguza umaskini wa kipato kwa watu wenye ulemavu kwakuwa wataweza kusimama wenyewe kwa shughuli za kiuchumi, kijamii na maendeleo.
Hatutarajii suala la watu wenye ulemavu liwe kete ya wanasiasa hasa wakati wa kampeni kwa kuongeza kasi ya utoaji wa vifaa saidizi kwa baadhi ya walemavu, badala ya kupigania suala la vifaa hivyo liwe ni ajenda muhimu kwenye Bunge la bajeti linaloendelea na kuishauri Serikali itoe ruzuku kwenye vifaa hivyo.
Takwimu zinaonyesha ongezeko la watu wenye ulemavu ni kubwa na kwa mantiki hiyo watu wenye uwezo duni wa kufanya kazi nao wanaongezeka, lakini iwapo Serikali itaongeza nguvu kwenye suala la vifaa saidizi mchango wa watu wenye ulemavu kwenye suala la maendeleo utaonekana.
Ni muhimu Serikali ikafahamu kuwa mbali na masuala ya haki za binadamu, kuwasaidia walemavu vifaa visaidizi ni kulisaidia taifa, kwakuwa watakuwa na uwezo wa kuchangia shughuli za maendeleo kama wananchi wengine.


