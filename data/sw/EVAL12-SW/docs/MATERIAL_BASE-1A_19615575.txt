Utata jengo la Mwalimu Nyerere
Aug 31, 2013

UTATA umegubika ujenzi wa Kituo cha Mikutano cha Kimataifa cha Mwalimu Nyerere jijini Dar es Salaam baada ya kutokuwapo kwa taarifa za uhakika endapo jengo hilo lilijengwa kwa mkopo au msaada huku pia thamani halisi ya ujenzi wake ikiwa haifahamiki.

Jengo hilo ndilo lililotumika kwa ajili ya Mkutano wa Kimataifa wa Smart Partnership uliofanyika mwishoni mwa Juni mwaka huu na ingawa ujenzi wake tayari umekamilika na jengo kukabidhiwa kwa serikali, bado thamani yake haijulikani.

Jengo hilo lipo katika Mtaa wa Shaaban Robert katikati ya Jiji la Dar es Salaam na lina kumbi nne kwa ajili ya mikutano na limechukua eneo lenye ukubwa wa ekari 6.2.

Katibu Mkuu wa Wizara ya Mambo ya Nje na Ushirikiano wa Kimataifa ambayo ndiyo wasimamizi wa jengo hilo, John Haule, alibabaika tu wakati akihojiwa na Kamati ya Bunge ya Hesabu za Serikali kuhusu thamani halisi ya jengo hilo mwishoni mwa wiki iliyopita.

Kwanza, Raia Mwema limeelezwa kwamba Haule aliwaambia wajumbe wa kamati hiyo kuwa jengo hilo lilikuwa msaada tu kabla ya baadaye kubadilika na kusema ni mchanganyiko wa msaada na mikopo kutoka Serikali ya Watu wa China.

Alipoulizwa na wabunge mkopo ni kiasi gani na msaada ni kiasi gani, Haule kwanza alisema mkopo ni asilimia 49 kabla ya baadaye kugeuka na kusema mkopo huo ni asilimia 64.

“Kwanza alisema ni msaada. Baadaye akabadilika na kusema ni mkopo uliochanganyika na msaada. Baadaye akasema mkopo ni asilimia 49 na kilichobaki ni msaada.

“Hata hivyo, mmoja wa wasaidizi wake akasema mkopo ni asilimia 64 na ndipo naye akataja asilimia hizo 64. Kwa kweli Katibu Mkuu hakuwa anajua kitu kabisa,” kilisema chanzo cha habari cha gazeti hili kilichohudhuria mkutano huo.

Majibu hayo ya Katibu Mkuu yanadaiwa kuwashangaza wabunge hao wa PAC ambao tayari walikuwa wamekerwa na ukweli kwamba jengo hilo linalotajwa kuwa na thamani ya Sh bilioni 27, lilijengwa pasipo serikali kuwa na orodha ya vitu vitakavyotumika kwenye ujenzi huo inayofahamika kwa jina la Bill of Quantity (BOQ).

Wakati serikali ikitaja gharama ya ukumbi huo kuwa Sh bilioni 27, akizungumza na gazeti la serikali la Daily News Machi mwaka huu, Meneja wa Mradi wa Ujenzi wa Ukumbi huo, Huan Meiluan, alidai kwamba mpaka kukamilika kwake, ukumbi huo utakuwa umeigharimu serikali kiasi cha Sh. bilioni 45 (dola milioni 30).

Kwa kutumia BOQ, mtu anayejenga jengo lake anapatiwa orodha ya vifaa vitakavyotumika, thamani yake na gharama nyingine za ujenzi. Bila ya BOQ, mwenye mali hawezi kujua thamani halisi ya jengo lake.

Akieleza kuhusu BOQ, Katibu Mtendaji wa Taasisi ya Wakadiriaji Gharama za Ujenzi na Majengo (TIQS), Dk.Qs Medard Mushumbusi, alisema kama serikali inaweza kujenga jengo bila ya kufanya upembuzi huo wa awali ni hatari kwa vile haiwezi kufuatilia nini kimetumika na kwa namna gani.

“Mtu anayejenga nyumba yake mwenyewe lazima afahamu gharama za ujenzi huo.

“Itakuwa ajabu kama serikali inaweza kujenga jengo bila ya BOQ tena kama fedha yenyewe ni ya mkopo. Kama mtu anajenga nyumba yake binafsi ninaweza kuelewa maana ni hela yake mwenyewe, lakini fedha ya serikali ni ya watu,” alisema Mushumbusi.

Kwa mujibu wa Mushumbusi, kwa majengo ya serikali, utaratibu umewekwa kwamba ni lazima BOQ itengenezwe na ipitishwe na Mkadiriaji gharama aliyesajiliwa kwenye bodi ya wakadiriaji ili serikali ipate thamani halisi ya fedha ilizotumia.

Kwa upande wake, mmoja wa viongozi wa Bodi ya Wakandarasi hapa nchini, alisema kiwango cha Sh bilioni 27 kinachotajwa kama thamani ya ukumbi huo ni kikubwa kwa jengo kujengwa bila ya BOQ haswa ikizingatiwa huo ni mkopo ambao serikali itatakiwa kuulipa.

“Bila ya BOQ serikali italipaje huo mkopo? Nani anajua nini na nini vilitumika? Kwa kawaida, BOQ inaangalia bei za kila kitu kuanzia vitasa, vyoo, marumaru, vioo na kila kitu kinachotumika.

Sasa kama hujui ni vitu gani vilitumika, utalipa nini sasa,” alihoji kiongozi huyo ambaye hata hivyo hakutaka kutaja jina lake kwa maelezo kwamba chama chake kinahusika zaidi na ujenzi wa barabara na mabwawa ingawa kazi za ujenzi zinashabihiana.

Alipoulizwa na wabunge kwenye mkutano huo, Katibu Mkuu huyo (Haule) alisema wanatarajia kuomba BOQ hiyo kutoka serikali ya China na wataipa kamati baada ya kuipokea.


