Baraza la Maasi Kijeshi: Safari ya kuelekea Ikulu
May 15, 2014

WIKI iliyopita tulieleza kuhusu kikao cha kupanga maasi ya kijeshi ya Januari 19, mwaka 1964, kwamba kikao hicho kilifanyika ndani ya mto ambao haukuwa na maji, uliokuwapo eneo jirani na Kambi ya Kijeshi ya Colito, sasa Lugalo. Leo tunaendelea na safu yetu hii mpya katika gazeti hili la Raia Mwema, inayoitwa Zama Enzi.
BAADA ya kikao cha mtoni kukamilika na kuweka azimio la kufanya maasi, kwa morali ya juu na umakini, askari walirudi kambini kwa ajili ya kutekeleza mpango wao.
Walipofika kambini walikwenda kwenye ghala la silaha na kujitwalia silaha. Hali ya upatikanaji wa silaha kwa askari hao haikuwa katika mazingira magumu. Hali hiyo haikuwa ngumu kutokana na Mapinduzi ya Januari 12, mwaka 1962 ya Zanzibar ambayo yalifanya Battalion ya kwanza kuwekwa katika hali ya hadhari wiki moja kabla ya maasi hayo, ambapo kulikuwa na lori lililokuwa tayari na silaha likiwa limeegeshwa kambini. Kwa hiyo, askari walijitwalia silaha kutoka kwenye lori hilo pia.
Baada ya kutwaa silaha, kazi yao ya pili ilikuwa ni kukamata maofisa wa kijeshi na kuwaweka kizuizini. Operesheni hiyo ilikwenda sambamba na uzimaji umeme (taa) hadi eneo jirani na kambi, ving’ora vya tahadhari ya kijeshi vilipigwa.
Ving’ora hivyo vya kijeshi ni kama vilikuwa mtego kwa maofisa wengine wa kijeshi waliokuwa kwenye majumba yao kambini, ambao waliamka kutoka majumbani mwao kuelekea kambini kushuhudia kinachoenedelea na huko walikuwa wakikamatwa kwa urahisi na kuswekwa kizuizini.
Watawanyika kuelekea mjini, Ikulu

Maofisa wengi walikamatwa wakielekezewa mtutu wa bunduki na kisha kuswekwa kizuizini. Baada ya kazi hiyo, askari walijiandalia usafiri na kuelekea mjini ambako waliteka vituo muhimu vya mawasiliano, huku kundi moja likielekea Ikulu.
Lengo la kundi lilielekea Ikulu lilikuwa, kwa niaba ya wenzao, kuonana na Rais Julius Nyerere. Kundi hilo lilifika Ikulu lakini likishindwa kuonana na Mwalimu Nyerere na baada ya mpango wao huo kufeli, waliamua kuelekea nyumbani kwa Waziri wa Mambo ya Nje na Ulinzi, Oscar Kambona.
Waziri Kambona akiwa nyumbani kwake, alishangaa kuona anafuatwa na askari hao waasi. Wakiwa kwa Kambona waliweka wazi madai yao, ambayo ni pamoja na kuondolewa mara moja kwa maofisa wa kijeshi, kutoka Uingereza lakini pia maslahi yao yaongezwe. Walitaka malipo yaongezwe hadi shilingi 250 kwa mwezi kwa askari kuruta, shilingi 260 kwa privates na malipo ya posho ya usiku ya shilingi 10.
Hata hivyo, Waziri Kambona aliwajibu kwamba madai yao hayo lazima yapate baraka za Rais Nyerere kwanza. Kwa hiyo, Kambona aliwaahidi kwamba atafikisha madai yao hayo kwa Rais. Lakini askari hao hawakukubaliana na maelezo hayo ya Kambona na Waziri akalazimishwa kwenda nao Ikulu, kwa hiyo kundi zima likaelekea Ikulu.
Wakiwa Ikulu, kundi hilo la askari lilisubiri katika viwanja vya hapo Ikulu huku Waziri Kambona akiingia kwenye makazi ya Rais kwa ajili ya kuzungumza naye. Baada ya muda, Kambona alirejea na kuwaeleza kwamba maombi yao yatafanyiwa kazi.
Ukamataji mateka

Baada ya kutoka Ikulu, msafara ukaelekea katika Kambi ya Colito (sasa Lugalo). Katika msafara huo ulimhusisha Waziri Kambona na mara baada ya kufika kambini, askari hao wakateua maofisa wao wapya wa kijeshi. Hiyo ilikuwa Januari 20 mchana.
Bado hali ilikuwa tete, wakati Waziri Kambona akijaribu kuwasihi askari hao kuwaachia maofisa wa Uingereza waliowaweka kizuizini, masharti yakatolewa kwamba ni lazima kufanyike makubaliano maalumu na ubalozi wa Uingereza nchini ili maofisa hao pamoja na familia zao waondolewe nchini haraka. Hatimaye, maofisa hao na familia zao wakapandishwa ndege siku hiyo hiyo kuondoka Dar es Salaam kwenda nchini kwao.
Kutokana na uzito wa tukio hilo, hali ya utulivu ikaanza kutoweka mitaani. Askari wengine wakaingia mitaani kwa ajili ya doria, wakikamata watu, wakiwazuia askari polisi kufanya kazi yao na baadhi ya askari wakijihusisha na vitendo vya uporaji wa bidhaa kwenye maduka. Baadhi ya wananchi nao wakiungana na askari hao katika kupora madukani.
Katika vurugu hizo za mitaani, moja ya tukio ni mauaji ya familia ya kiarabu. Ilivyotokea ni kwamba wakati kundi la askari wakielekea kwenye duka la mwarabu huyo, mwarabu akatoa silaha yake na kufyatua risasi hewani ili kuwatisha hao askari na alipoona hali mbaya alimfyatulia risasi na kisha kumuua askari mmoja.


