
Alia Daktari Kumharibu Kizazi
Rais John Magufuli akikagua gwaride kabla ya kutunuku Kamisheni kwa maofisa wapya 586 wa Jeshi la Wananchi wa Tanzania kundi la 58/15 katika Chuo cha kijeshi cha Monduli TMA mkoani Arusha jana.
Dar es Salaam. Ni karibu mwaka sasa, Doreen Mpatili anastahimili maumivu ya ndani ya mwili wake, huku sehemu ya kizazi chake ikitoka usaha baada ya daktari wa Hospitali ya Tumaini ya jijini Dar es Salaam kumfanyia upasuaji kimakosa. 
Tangu mwaka jana, Doreen amekuwa akihangaika kwenye hospitali tofauti kutafuta huduma ya kurekebisha kizazi chake, lakini hadi sasa hajapata tiba na badala yake anapewa dawa za kutuliza maumivu.
Doreen anadai kuwa alifanyiwa operesheni hiyo kimakosa na Dk Amri Mulamuzi, Aprili 16, mwaka jana na baadaye akaanza kutoka usaha, kusikia maumivu na kutoa harufu mbaya huku juhudi za kurekebisha tatizo hilo zikishindikana kwa kuwa ripoti ya daktari aliyemfanyia upasuaji haina maelezo ya kina kwa kile kilichofanyika.
“Mimi sasa nimechoka,” alisema Doreen alipozungumza na Mwananchi.
“Nimekunywa dawa tangu Januari mpaka leo, sijapata nafuu. Nimeomba hiyo ripoti bila mafanikio.”
Afanyiwa upasuaji Doreen alisema alipoanza kusikia matatizo, alikwenda hospitali na kuambiwa na daktari huyo kuwa alitakiwa afanyiwe upasuaji wa shingo ya kizazi kwa kuwa kilikuwa kimelegea, tatizo ambalo kitaalamu linaitwa ‘Cervical prolapsuses’ na pia, mayai yake yana malengelenge.
Siku moja baada ya upasuaji huo, alitoka mabonge mawili makubwa ya damu, yenye ukubwa sawa na kichwa cha mtoto.
“Hata nesi aliyekuwa ananihudumia alishangaa kwani mabonge hayo ya damu yalikuwa yameganda jambo ambalo siyo la kawaida kwa mtu aliyefanyiwa upasuaji hasa wa shingo ya kizazi,” alidai Doreen.
Alisema Dk Mulamuzi alimwandikia awe anahudhuria kliniki kwa muda wa wiki mbili, lakini katika kipindi hicho alianza kutokwa na usaha uliokuwa unatoa harufu kali iliyoambatana na maumivu makali na shingo ya kizazi ikiendelea kuning’inia katika sehemu zake za siri kiasi cha mtu kuweza kuishika kwa mkono.
“Nikijisaidia haja kubwa nilikuwa naona kabisa kizazi kinachungulia, harufu kali inatoka. Ikabidi nirudi hospitalini hapo kuonana na daktari,” alisema.
Alisema alipofika alimpigia simu Dk Mulamuzi ambaye wakati huo alikuwa safarini, hivyo alimuagiza aonane na daktari mwingine hospitalini hapo.
“Daktari aliyeagizwa aniangalie aliponichunguza aliniambia amegundua kuna kidonda kwenye kizazi kinaoza na kinatoa usaha,” alisema Doreen.
Kwa mujibu wa Doreen, daktari huyo alimwambia amfanyie upasuaji tena ili kurekebisha hali ile, lakini alikataa kwa sababu alishaonywa na Dk Mulamuzi kuwa asiguswe na daktari mwingine. Ahamia regency Baada ya maumivu kuendelea, Doreen aliamua kwenda Hospitali ya Regency ili kupata ushauri na huko madaktari walimwambia maelezo yaliyo kwenye cheti chake, hayana uhusiano na upasuaji aliofanyiwa.
Vipimo vya Regency vilionyesha kuwa ana jeraha kwenye ukuta wa kizazi ambalo ndilo linalotoa usaha na harufu.
“Kwa kifupi, daktari wa Regency aliniambia wazi natakiwa nitolewe kizazi, lakini hata wao hawawezi kunipa matibabu yoyote kwa sababu aliyeanza kunitibu hajatoa ripoti ya upasuaji alionifanyia,” alisema Doreen.
Kutokana na hali yake kuwa mbaya zaidi, Doreen aliamua kwenda Hospitali ya CCBRT ambako aliambiwa ana usaha unatoka ndani na nje ya kizazi na pia, nyuzi zilizotumika kumshona sehemu alikofanyiwa upasuaji ni zile zinazotumiwa kwenye majeraha ya nje na si ya ndani ya mwili.
“Daktari wa CCBRT (jina linahifadhiwa) aliniambia nimefanyiwa uhuni, hivyo nikajitibu kwanza huo usaha unaotoka na niandikiwe ripoti ya nilichofanyiwa na daktari ili waweze kunitibu, la sivyo hawataweza kunitibu,” alisema Doreen.
Doreen aliripoti suala hilo kwa Mkurugenzi wa hospitali hiyo, Dk Petronila Ngiloi, ambaye alimchunguza na baadaye alimtaka asubiri ripoti ya daktari aliyemtibu mwanzo, Dk Amri.
Kwa mujibu wa mkurugenzi huyo, ripoti ya Dk Mulamuzi haikueleza nini kilichofanyika kwenye upasuaji wa awali wa kurekebisha shingo ya kizazi.
Doreen alisema juhudi zake za kupata ripoti ya Dk Mulamuzi kujua alichokifanya wakati wa upasuaji imeshindikana kwani amekuwa akizungushwa kila siku.
Alipoendelea kudai ripoti hiyo, Dk Mulamuzi alimtishia kuwa kama atamshtaki, itamchukua miaka sita kesi yake kumalizika na iwapo atashinda, Doreen atatakiwa kumlipa gharama.
Kutokana na hayo, Doreen aliamua kwenda Wizara ya Afya ambako waliiandikia Hospitali ya Tumaini kuomba ripoti ya matibabu yake.
Hata hivyo, Tumaini walitoa ripoti kwa Wizara na Doreen alipoomba nakala yake, aliambiwa Dk Mulamuzi ameondoka nayo. Dk Mulamuzi anena Alipoulizwa kuhusu madai hayo, Dk Mulamuzi alimtaka mwandishi kwenda kwa mkurugenzi ili kupata taarifa zote badala ya kumuuliza yeye.
“Naomba uende kwa mkurugenzi, huko utajua kama alinyimwa medical report au alipewa na mambo mengine,” alisema daktari huyo.
Alipoulizwa zaidi kuhusu upasuaji alioufanya, alisema hawezi kutoa taarifa za mgonjwa kwa mtu mwingine na akaomba uongozi wa Hospitali ya Tumaini uulizwe.
Mkurugenzi Msaidizi wa Wizara ya Afya na Ustawi wa Jamii, Dk Dorothy Gwajima alisema kitengo chake kilishalifanyia kazi suala la Doreen kwa ngazi yake na alimuagiza apeleke madai yake ngazi za juu.
“Nimemuelekeza aende dawati jingine. Yeye alifika hapa tukamsaidia tulivyoweza, maelekezo mengine anayo yeye, anayajua,”
alisema.
Akizungumzia suala hilo, Mkurugenzi wa Tumaini, Dk Petronila Ngiloi alisema siyo sahihi kimaadili kujadili suala la mgonjwa na watu wasiohusika.
Kuhusu kizazi cha Doreen kuharibiwa na daktari wa hospitali hiyo, Dk Ngiloi alisema hana majibu ya tuhuma hizo kwa kuwa zinatakiwa kujadiliwa na wataalamu.
Kadhalika, Dk Ngiloi alisema Doreen alipewa ripoti ya kwanza ambayo aliikataa, kwa sasa imeandaliwa ripoti nyingine ila bado hajapatiwa.
“Alikuwa anataka ripoti ya kina, tumeshamuandalia, yeye tu hajaja kuichukua,” alisema Dk Ngiloi.


