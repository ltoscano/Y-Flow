
MARANDO AMPIGANIA BABU SEYA KORTINI

January 11, 2013

Upande wa utetezi umeiomba Mahakama ya Rufaa Tanzania, kupitia marejeo ya rufaa iliyotolewa na mahakama hiyo katika kesi iliyokuwa ikimkabili mwanamuziki mkongwe nchini, Nguza Vikingi maarufu kama Babu Seya kutoka na kuwepo makosa ya kiushahidi. Akiwasilisha hoja katika mahakama hiyo mbele ya jopo la Majaji watatu, likiongozwa na Jaji Nathalia Kimaro, Salum Massati na Mbarouk Mbarouk, wakili wa wakata rufaa, Mabere Marando, alisema kuwa ipo haja ya mahakama kupitia marejeo ya rufaa hiyo na kuondoa ushahidi uliotolewa na baadhi ya mashahidi ambao wengine ni watoto kwa kuwa hawakuapishwa kabla ya kutoa ushahidi. Alisisitiza kuwa baadhi ya ushahidi uliotolewa na watoto haukuzingatia taratibu za sheria ya ushahidi na kuitaka mahakama hiyo iondoe ushahidi huo na kuwaachia huru washtakiwa hao wawili. Alidai kuwa anaomba mahakama ibadili msimamo kwamba ushahidi wa mtoto mdogo usipofuata utaratibu uamuzi utakaotolewa ni batili na kuona kwamba washitakiwa hawakutenda kosa na hivyo waachiwe huru. “Kesi ya Nguza haikufuata utaratibu wa kisheria wakati wa kuwahoji watoto na kutaka ushahidi huo uondolewe kwenye kumbukumbu ya mahakama ili washtakiwa wawe huru,” alisema. Alisema mbali na ushahidi wa watoto kutozingatia utaratibu, pia katika sheria ya ushahidi kifungu cha 120 kinaeleza kwamba kama kuna tukio limetokea na mtu akaonekana kutajwa sana kwenye ushahidi upande wa mashtaka ni lazima mtu huyo aitwe ili aeleze. Alisema katika kesi ya Nguza ushahidi uliotolewa unaonesha kwamba kwenye nyumba ambayo inadaiwa vitendo vya unajisi watoto vilifanyika ukitoka kwa nje ya nyumba hiyo utakutana na duka la Mangi ambapo inadaiwa kuwa kama kuna kitu kinaendelea kwenye nyumba hiyo Mangi anaona, lakini Mangi hakuitwa. Alidai kuwa Mangi alikuwa shahidi muhimu sana kwenye kesi hiyo kwa kuwa anadaiwa yupo karibu sana na nyumba hiyo, lakini alionekana kwamba angeitwa angeharibu kesi hiyo kwa kueleza kwamba ni uongo. Alidai kuwa katika ukurasa wa 38 wa hukumu iliyotolewa na mahakama hiyo, majaji walitamka kwamba shahidi wa 13 aliieleza mahakama kuwa mtu anaweza kuingia nyumba ya Nguza bila mtu yoyote kuona wakati ushahidi mwingine unaonesha kwamba duka la Mangi lipo karibu na nyumba hiyo ambapo kila kitakachofanyika ndani kinaonekana. Alisema pia katika kesi hiyo shahidi mwingine ambaye ndiye aliyekuwa akiwapeleka watoto kwenye nyumba ya Nguza pia hakuitwa, upande wa mashtaka uliona kwamba pia angeitwa kesi ingekwenda kinyume. Alidai kuwa baadhi ya mashahidi muhimu kutoitwa ili kuisaidia mahakama kumesababisha mahakama kutokutoa uamuzi wa haki kwa washtakiwa. Alisema pia mahakama haikuona umuhimu wa ushahidi uliotolewa na upande wa utetezi, hivyo kama mahakama ingetilia umuhimu utetezi huo ingejiridhisha. Alisema ushahidi wa utetezi ulionesha kwamba wanamuziki wa bendi ya Nguza walikuwa wakipiga magita kwenye nyumba ya Nguza kila siku kuanzia Jumatatu hadi Jumapili, ulieleza mahakama kilichotokea ndiyo maana kuwepo kwa makosa katika ushahidi na kutaka baadhi ya ushahidi. Marando, alisema kuwa hata mahakama ilipotembelea eneo la tukio, watu waliokuwepo hapo pamoja na watoto walitakiwa waapishwe ndipo wachukuliwe maelezo yao, lakini shahidi wa 13 upande wa mashtaka alichukuliwa maelezo yake aneo la tukio bila kuapishwa. Alisema pia kabla ya siku moja mahakama kutembelea eneo la tukio watoto, polisi pamoja na mjumbe walienda kwenye eneo la tukio na kuoneshwa kila kitu. Alisema katika hukumu hiyo mahakama ilitoa uamuzi kwa kuzingatia ushahidi usiofaa, hivyo aliiomba mahakama kupitia hukumu hiyo na kurekebisha makosa ya kiutetezi na kwa kufanya hivyo washtakiwa waachiwe huru. Kwa upande wa mawakili wa Serikali, Jakson Bulashi, anapinga maombi hayo yaliyowasilishwa chini ya kifungu 66 kwamba katika mazingira gani mahakama itafanya marejeo ya hukumu. Alisema ili mahakama ifanye marejeo ni lazima uamuzi uoneshe mazingira ya aina tatu, ambapo kuwe na kosa linaloonekana na lisababishe hali ya mkosewa kakosewa na kuongeza kwamba ma ombi yaliyowasilishwa hayajakidhi vigezo vya shauri hilo. Naye, Joseph Pande, alisema kuwa mahakama ikitoa uamuzi izingatie misingi minne ili kama sababu zote zilizowasilishwa mahakamani zilizungumzwa kwenye rufaa na kuletwa tena hapo inakuwa sio sahihi. Alisema mahakama kurejea sababu sita zilizozungumzwa kwenye rufaa si sahihi, hivyo ni rai yangu kwamba mahakama itupilie mbali maombi hayo na waombaji waendelee na adhabu yao ya kifungo cha maisha. Katika hukumu hiyo iliyotolewa Februari mwaka 2010, mahakama hiyo iliridhia hukumu ya kifungo cha maisha kwa Babu Seya na mwanaye, Papii Nguza huku ikiwaachia huru watoto wawili wa Babu Seya, Nguza Mbangu na Francis Nguza. Hata hivyo Jaji Kimaro alihahirisha kesi hiyo na kwamba wahusika watajulishwa tarehe.


