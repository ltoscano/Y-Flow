
Kilimo na hatma ya uchumi wa Tanzania VII May 30, 2012 SEHEMU hii itakuwa ni hitimisho la makala iliyoanza kuchapishwa katika gazeti hili tangu Desemba 3, 2008, lakini baada ya hitimisho, nitaendelea kujibu hoja zinazohusu mlipuko wa nafaka kama nilivyoahidi katika sehemu iliyopita.
Katika makala hii, nimejaribu kuweka bayana changamoto zinazokabili sekta ya kilimo nikionyesha wapi tumejikwaa katika harakati zetu za kuondoa umasikini na kumalizia kwa kupendekeza cha kufanya kurekebisha mambo.
Kwa kukumbushia, wale wanaoangalia kwa udadisi watagundua kwamba mipango ya kuendeleza kilimo cha nchi hii si ya kumwondoa masikini pale alipo na kumpeleka mbele, bali inalenga kufanya maisha duni aliyonayo yavumilike wakati akisubiri mipango mingine ya kuendeleza uchumi.
Anayetilia shaka mtazamo huo alete maelezo kwanini baada ya karibu miaka 50 ya kutumia mabilioni ya fedha kuendeleza nchi, Tanzania haijawahi kutoka katika nchi 20 zilizo masikini zaidi duniani.
Nchi tulizokuwa katika kiwango sawa cha maendeleo ya kiuchumi, hasa zile za kusini mwa Asia na Latini Amerika, zimetuacha mbali kiuchumi. Sitaki kuamini kuwa vichwa karibu milioni 20 vya watu wazima Tanzania vimeshindwa kupata njia muafaka ya kuondoa umasikini! Naamini kuwa umasikini wetu ni mtaji kwa baadhi ya watu na hasa baadhi ya viongozi na wafadhili wetu.
Jiulize ni raia wangapi wa mataifa ya Magharibi wameajiriwa kwa njia moja au nyingine katika hicho kinachoitwa programu na miradi ya kuondoa umasikini katika mataifa yanayoendelea. Tunapaswa kuelewa kuwa kuondoa umasikini kwetu ni kuwaletea matatizo wao. Ndiyo maana naamini kabisa kwamba kama huu umasikini tulionao ungekuwa kwao wasingeuondoa kwa kutumia mbinu wanazotushauri tutumie. Viongozi wetu hawanabudi kutilia shaka ushauri wanaopewa na wafadhili.
Mimi naamini tukiendelea na jinsi tunavyofanya mipango yetu ya maendeleo ya nchi, haina maana kwamba hatutaendelea, ila itatuchukua karne nyingi sana kufikia kiwango kinachoridhisha cha ufanisi. Lakini hilo si tunalotaka; tungependa kuona maendeleo yanapatikana kwa kasi ya kuridhisha.
Wenzetu wa Magharibi wamechelewa kuendelea kwa vile walikuwa hawana aliyewatangulia hivyo walikuwa hawajui wako nyuma kiasi gani. Sisi tunajua kila kitu; tunafahamu nchi yetu inatakiwa kuwaje ili kuitwa imeendelea kiuchumi. 
Kwa hiyo matamshi yanayotolewa kuwa tusiwe na wasiwasi kwani hata nchi za Magharibi zilichelewa kuendelea ni kutaka kuwapa matumaini masikini waendelee kuvumilia hali zao duni.
Kwa kweli nimeongelea mambo mengi lakini la msingi ni kwamba bidii zote za kuondoa umasikini katika nchi hii ambazo hazitalenga katika kuweka fedha katika mifuko ya masikini waliowengi hazitazaa matunda yaliyokusudiwa. Sana sana mafanikio ya mikakati yetu tutayapima kwa kiwango cha mabilioni yaliyotumika wala si mabadiliko ya msingi kwa masikini.
Mafanikio hayo tutayapima kwa takwimu zisizowakilisha hali halisi katika jamii. Tutaambiwa uchumi unakua kwa kasi wakati wananchi waliowengi wanazidi kusota kwa kula mlo mmoja au kwa kufa kwa magonjwa ambayo yanatibika kabisa.
Tutaambiwa mfumuko wa bei umeshuka lakini bei karibu za kila kitu zimepaa. Huu ni utumwa wa takwimu.
Nimesisitiza pia jukumu la Serikali katika mchakato wa kuendeleza nchi nikionya kwamba dhana ya Serikali kuachia sekta binafsi kuamua mwelekeo wa nchi kiuchumi, na hasa katika nchi masikini ambako sekta binafsi haijakomaa, haitaendeleza nchi hii kwa kasi tunayotaka, isitoshe, dhana hii imekwisha kutiliwa shaka na wadau wa maendeleo duniani.
Serikali inapaswa kuchukua jukumu la kutafuta njia yake yenyewe ya kuendeleza nchi; kusubiri kuendelea kwa mkumbo kwa mipango ya kidunia haitawezekana.

Kuna watu ambao nathubutu kuwaita wachovu wa kufikiri wanaoweza kudai kwamba maendeleo ya kilimo nchini yanakwamishwa na wakulima wenyewe ambao hawako tayari kubadilika kufuata kilimo cha kisasa. Yanatolewa madai kwamba wakulima hawana elimu, ni wazembe, hawafuati ushauri wa kitaalamu, wagumu kujifunza na mengine mengi. Mimi siamini hivyo, ni suala la mikakati ya kiubunifu kama nilivyopendekeza katika suala la mlipuko wa nafaka.

Labda kweli wakulima wako hivyo na utamaduni wao si wa kimaendeleo, lakini naamini kwamba, kama kiongozi, akiwajua watu wake na tabia zao, anaweza kuzitumia kuleta mabadiliko makubwa katika nchi. Lakini kwa vile ni lazima apatikane mtu wa kulaumu kwa mkwamo wetu kiuchumi, basi wanachaguliwa watu wasio na sauti wanabebeshwa lawama zote.

Katika sehemu ya sita ya makala nimedokeza juu ya mambo ambayo mikakati ya kuendeleza kilimo inabidi ilipatie taifa hili. Pamoja na mambo mengine, nilitaja suala la kuongeza kipato cha wananchi waliowengi, na hicho ndicho kigezo kikuu cha mafanikio ya kuendeleza uchumi wa nchi. Tunafanyaje sasa kuhakikisha hilo linatokea, hapo ndipo kwenye mgogoro wa kifikra.

Viongozi wetu wanaamini kwamba mbinu bora zaidi ni kuvuta wawekezaji ili wajenge viwanda na kuajiri watu wengi ambao watapata mishahara na hivyo umasikini kutokomea. Pamoja na kuweka sawa mazingira ya kitaasisi (institutional framework) bado wawekezaji wanavuta miguu; nchi inanyanyasika katika kuwabembeleza waje. Ndiyo maana Serikali iko tayari hata kuwasamehe kodi na kuwaruhusu wafanye watakavyo kwa nchi yetu.

Ni vizuri kuelewa kwamba wafanyabiashara kote duniani huweka mitaji yao sehemu wanakoweza kupata faida, yaani sehemu yenye soko la uhakika. Ili soko liwe la uhakika inabidi liwe na watu wenye sifa kuu tatu: wawe na mahitaji ya bidhaa inayouzwa (desire), wawe na uwezo wa kulipa (ability), na wawe na utashi wa kulipa (willingness).
Kimojawapo katika hivyo kikikosekana soko halitakamilika na haliwezi kuvutia mfanyabiashara yeyote makini. Hata tukiweka vizuri mazingira ya kitaasisi, kama uwezo wa watu kulipa uko chini itakuwa vigumu kwa wawekezaji kuleta mitaji hapa, labda kama wanawekeza kwa minajiri ya kuuza nje ya nchi. Mtu anaweza kusema, ndiyo, wawekeze wauze nje tupate fedha ya kigeni, lakini wao si wajinga, watapeleka mitaji kule wanakouza sana, yaani penye wateja wengi.

Kwa kuzingatia maelezo hapo juu, binafsi, nikiongozwa na nadharia ya mchumi John Maynard Keynes, naamini kwamba njia mbadala ya kuendeleza uchumi ni kuwa na mipango ya makusudi, iliyoasisiwa kitaalamu, ya kuweka fedha katika mifuko ya masikini, hilo likifanikiwa, wawekezaji watakuja wenyewe, viwanda vitajengwa na uchumi utakuwa kwa kasi.

Na hilo ndilo lengo kuu la mpango wa kuunganisha wakulima na masoko, na hasa mpango wa mlipuko wa nafaka niliouelezea katika sehemu iliyopita. Mpango huo, pamoja na mambo mengine, unalenga kuongeza kipato cha masikini waliowengi.
Iwapo kipato cha masikini kitaongezeka, matumizi ya jumla kwenye uchumi (aggregate spending) yataongezeka, kitu ambacho kitachochea kukua kwa uchumi.
Huko nyuma niligusia kidogo juu ya namna ambavyo kuwapa masikini kipato kunavyoweza kuongeza kasi ya kukua kwa uchumi, hapa naomba nifafanue zaidi.

Kwa hali ya kawaida, masikini huishi kwa kukosa vitu vingi muhimu maishani ambavyo anatakiwa au anatamani kuwa navyo. Angependa ale vizuri, asomeshe watoto, atibie familia yake, aburudike, akidhi matakwa ya kijamii, na awe na vifaa kama radio, baiskeli, nyumba, meza na viti.
Vitu vilivyovingi katika hivi anavikosa katika maisha yake ya kila siku. Hivyo basi iwapo kipato cha masikini kitaongezeka, sehemu kubwa ya lile ongezeko itakwenda maramoja kwenye vitu ambavyo miaka mingi amekuwa akivikosa. Na kama mamilioni ya masikini watafanya hivyo basi matumizi ya jumla katika uchumi yataongezeka na uchumi utakua kwa kasi.

Hali hii ni tofauti na kama ongezeko la kipato lingekuwa kwa wale ambao tayari wana uwezo kifedha. Kwa vile hawa tayari karibu kila kitu wanacho, sehemu kubwa ya ongezeko la kipato haitumiki mara moja, badala yake itatunzwa banki na hivyo tutakosa ile aggregate spending niliyotaja hapo juu.

Kwa mantiki hiyo tunaweza kugundua kwamba kumbe kama nchi ina masikini wengi wanaweza kutumika kama mtaji wa kukuza uchumi. Kinachotakiwa ni kubuni njia ya kuwapa fedha masikini, si kama zawadi bali kwa malipo ya jasho lao kupitia mpango maalum, mfano, kununua nafaka yao kwa bei inayorudisha angalau gharama za uzalishaji kama nilivyoeleza katika makala hii.

Nchi nyingi zimetumia dhana hii na zimerekebisha uchumi wao na kusonga mbele.
Mifano iko dhahiri. Ngoja nianze kwa kutoa mfano wa Ujerumani katika kipindi cha utawala wa Adolf Hitler. Kiongozi huyu aliingia madarakani kipindi cha mwanguko wa uchumi wa dunia (The great economic depression of 1930s).
Alitumia hali mbaya ya uchumi kuwashawishi Wajerumani kumpigia kura akiahidi kurekebisha hali ya uchumi iliyokuwa ikiwatesa. Aliahidi kwamba angeleta ajira na kwamba angekuza uchumi. Baada ya kuchaguliwa changamoto kubwa ilikuwa ni kwa jinsi gani angetimiza ahadi zake za kufufua uchumi.

Aliamua kwamba njia ya haraka ni kujenga barabara kama kichaa kwa kutumia nguvukazi watu. Ingawa alikuwa na malengo ya kivita baadaye, alielekeza fedha katika miundombinu ya barabara (highways). Watu kwa mamilioni waliajiriwa katika ujenzi wa barabara. Na kweli barabara zilijengwa toka kusini hadi kaskazini; toka mashariki hadi magharibi.
Lengo kuu lilikuwa ni kuwapa watu fedha inayoambatana na jasho. Kwa kutumia fedha hii watu walianza kununua vitu mbalimbali na uchumi ulifufuka. Kwa hiyo Ujerumani ikawa imeua ndege wawili kwa jiwe moja; kwanza ilipata barabara nzuri, na pili iliondoa umasikini na hivyo kukuza uchumi. Zile barabara tunazoona Marekani na sehemu nyingine za dunia ya Magharibi ziliigwa kutoka Ujerumani baada ya Vita ya Pili ya Dunia.

Mfano mwingine wa hivi karibuni ni kuanguka kwa soko la nyumba huko Marekani ambako kumeleta kulegalega kwa masoko ya fedha na kuzorota kwa uchumi duniani.
Ili kukabiliana na hali hii China imeamua kuelekeza dola billioni 600 katika ujenzi wa barabara na madaraja. Lengo ni kuwapa watu pesa ili waweze kutumia na uchumi usiporomoke. Lakini pamoja na kuwapa pesa, China itapata barabara na madaraja mazuri, ambavyo pia vitachangia kukua kwa uchumi baadaye.

Niseme pia kwamba ili kufufua uchumi wa nchi zao unaodorora, Marekani, Uingereza na mataifa mengine ya Magharibi yameamua kutumia programu za hifadhi ya jamii (social security programmes) ili kuweka fedha katika mifuko ya masikini ili waweze kutumia na uchumi ufufuke.
Kwa mfano wameamua kuanzisha au kongeza malipo kwa wasio na kazi (unemployment benefit), malipo kwa watoto (child benefit), pensheni nzuri kwa wazee, kutoa ruzuku kwa huduma mbalimbali, na kuwaondolea kodi masikini. Wanajua kwamba kuwapa fedha masikini ndiyo njia sahihi ya kufufua uchumi.

Wao wanaweza kufanya walivyofanya kwa mazingira yao. Kwa mazingira yetu, sisi tunaweza kuwapa masikini pesa kwa kutumia mpango wa mlipuko wa nafaka.
Isitoshe mpango huo utakuwa bora zaidi kuliko baadhi ya mikakati inayotumiwa na mataifa ya Magharibi ya kugawa pesa kwa wananchi wake kupitia mfumo wa hifadhi ya jamii, malipo ambayo hayaandamani na kufanyakazi (transfers).
Mpango wa mlipuko wa nafaka ninaopendekeza utaambatana na kufanya kazi ya kuzalisha nafaka, si bure. Hilo likifanyika tutakuwa tumeua ndege wengi kwa jiwe moja; njaa na umasikini nchi hii vitabaki katika historia.
Natoa changamoto kwa viongozi wetu kujaribu wazo hilo kwa manufaa ya nchi hii ili wajukuu wetu waweze kukiri kwamba mabega ya babu zao yalibeba vichwa si maboga.


