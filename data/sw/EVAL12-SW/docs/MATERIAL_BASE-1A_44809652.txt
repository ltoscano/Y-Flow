
Changamoto mpya yaibuka mgodi wa Geita
Jul 05, 2013

MPANGO wa kampuni ya uchimbaji madini ya Geita Gold Mine (GGM) na Jeshi la Polisi mkoani Geita wa kuendesha operesheni ya kuwaondoa maeneo ya mgodini vijana wanaodaiwa kuiba mawe yenye madini yaliyokwishachimbwa na kuchakatwa, unaweza kusababisha maafa katika eneo hilo la mgodi, endapo operesheni hiyo isipoendeshwa kwa utaratibu mzuri.
Operesheni hiyo inakuja kukiwa na malakamiko ya kuuawa kwa vijana zaidi ya 28 wanaokwenda kuchukua mawe hayo maarufu kama magwangala, ili kuyasaga upya na kujipatia dhahabu, wanaodaiwa kuuawa na walinzi wa mgodi huo.
Hata hivyo, licha ya kuwapo kwa mauaji hayo, Makamu wa Rais wa Bodi ya GGM, Rebecca Stephan, anasema hakuna mauwaji yaliyofanywa na walinzi wa kampuni hiyo isipokuwa vifo hivyo vimetokana na wahusika kuanguka katika shimo ambalo ndimo wamekuwa wakichukua mawe hayo.
Lakini Kamanda wa Polisi Mkoa wa Geita, Leonard Paul anasema ofisi yake haina taarifa ya vifo hivyo.
Ingawa operesheni hiyo inatajwa kulenga kuepusha maafa zaidi yanayoweza kutokea dhidi ya vijana hao wanaodaiwa kuiba mawe hayo, ukosoaji mkubwa umejitokeza kwamba hatua hiyo hailengi kutatua mzizi wa tatizo hilo bali inajihusisha zaidi na matokeo ya tatizo.
“Mimi hata sielewi huu uamuzi wakati mwingine msingi wake nini, kwa sababu hawa wapo hapa (wakazi wa vijiji jirani na mgodi) na hawawezi kuisha au kuondoka kwa kuwafukuza, suluhisho hapa ni kuwapa maeneo yao ya kuchimba. Suala la msingi ni kuwapa maeneo ya kuchimba” alisema mtaalamu mmoja wa uchumi katika Halmashauri ya Wilaya ya Geita, ambaye hakutaka kutajwa gazetini.
Wananchi wanaoishi jirani na mgodi huo wanaotoka katika vijiji vya Chibingo, Katoma, Mtakuja na Nyakabale wamekuwa na kilio cha kudumu kuhusu kukosa maeneo ya kuendeshea shughuli zao za kiuchumi, ikiwa ni pamoja na uchimbaji mdogo mdogo shughuli ambazo wamekuwa wakizifanya kabla ya uwekezaji wa mgodi huo mkubwa.
Mwishoni mwa wiki iliyopita, Stephan aliwatembeza wenyeviti wa vijiji vinavyozunguka katika eneo la mgodi huo na kuwaonyesha shimo lenye urefu wa zaidi ya mita 900 ambalo wachimbaji hao wamekuwa wakiingia ili kuchukua mawe yenye dhahabu.
Katika ziara hiyo mgodini ambayo pia ilimhusisha Kamanda wa Polisi wa Mkoa wa Geita, Leonard Paul, kiongozi huyo wa mgodi alisisitiza kutohusika kwa mgodi huo katika vifo vya vijana hao.
Kauli hiyo ilipingwa na vijana waliokuwa katika ziara hiyo kwa maelezo kuwa watu wanaangukia katika shimo hilo baada ya kufukuzwa na walinzi wa kampuni hiyo kwa kuwapiga risasi za plastiki na hivyo kuangukia ndani ya shimo hilo au kuwamwagia maji ya kuwasha.
“Ukiona watu wanakufa si kwamba wanajitumbukiza wenyewe, isipokuwa walinzi wakiwafukuza kwa kuwamwagia maji ya kuwasha, yakikufikia usoni huoni au ukipigwa risasi ya plastiki ni lazima utaporomokea shimoni na wengi wamekufa,” alidai Thomas Makanza, Mkazi wa Chibingo.
Akizungumzia polisi kutokuwa na taarifa za vifo hivyo, Kamanda Leonard alisema wananchi wakishaona kuwa mtu kafia ndani ya shimo huamua kumzika tu, kwa kuwa wanaogopa kuripoti polisi.
“Mbali na hilo maisha ya wachimbaji ni kama ya wasafiri wegine hapa wanakufa hata wazazi na ndugu zao hawajui watu wanakuja kutafuta maisha, kwa polisi kama hawajui haina maana kwamba watu hawafi, wanakufa lakini wanaogopa kwenda kuripoti” anasema mmoja wa wajumbe wa kamati ya kijiji toka Katoma amabye aliomba asitajwe gazetini
Katika ziara hiyo Kamanda wa Polisi Mkoa wa Geita alisisitiza juu ya operesheni hiyo maalumu ya ulinzi katika maeneo yanayovamiwa na kuwataka viongozi hao wa vijiji kuwatahadharaisha wananchi wao kutoshiriki vitendo vya kihalifu kwenye mgodi huo kwa sababu mawe hayo ni mali ya mgodi.
Kwa mujibu wa vyanzo mbalimbali vya habari, vijana zaidi ya 1,000 huingia eneo la mgodi huo kwa siku kwa ajili ya kuiba mawe hayo hali inayoelezwa kuwa inaweza kuwa changamoto kubwa kwa Jeshi la Polisi katika kudhibiti wananchi hao ambao wamegeuza mawe hayo kama sehemu ya njia yao ya kujikimu.
Hata hivyo wachimbaji hao wameiomba serikali kuwaamuru wawekezaji walioshika maeneo makubwa bila kuyachimba wawaachie wachimbaji wadogo.
“Mimi maoni yangu ni kwamba kuja kuchukua magwangala hatuwezi kuacha, wala sisi siyo wezi kama wanataka kuja kutumaliza watatumaliza tu sasa sisi tufanyeje, hatuna maeneo ya kuchimba tutaishije, na mgodi hauna kazi na hayo mawe wao si wameshachukua mali zao wanayakataza ya nini, serikali iwaambie wayaachie badala ya kuja kutukamata sisi,” anasema Ruben Msengi, Mkazi wa Kijiji cha Katoma.


