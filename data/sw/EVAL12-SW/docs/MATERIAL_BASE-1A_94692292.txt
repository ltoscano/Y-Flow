
Kujifungua kwa upasuaji kunavyochochea fistula
Fistula kwa kawaida hutibiwa kwa mgonjwa kufanyiwa upasuaji. Ni huduma ambayo humfanya mwanamke kurejea katika hali yake ya kawaida.
Wachunguzi wa mambo wameshangazwa na ongezeko hilo kwenda sawia na lile la ugonjwa wa fistula.
Takwimu za ugonjwa wa fistula nchini zinaonyesha kuongezeko katika mikoa ya Rukwa na Dar es Salaam, huku wagonjwa wengi wakiwa ni wale waliofanyiwa upasuaji.
Tatizo hilo limeelezwa kutokea wakati wa upasuaji na baadhi ya madaktari hukata mrija unaotoa mkojo kutoka kwenye figo kuelekea kwenye kibofu `Uretha'
na kusababisha mwanamke kujisaidia haja ndogo pasipo wenyewe kujijua.
"Tunaanza kutoka kwenye uchungu pingamizi tunaelekea kwenye upasuaji, fistula nyingi tunazozipata sasa hivi zinatokana na upasuaji," anasema Mkufunzi na Daktari Bingwa wa Upasuaji wa Magonjwa ya Fistula kutoka CCBRT, Dk James Chapa.
Anasema ukilinganisha na uchungu pingamizi ambao ulikuwa chanzo kikuu cha fistula ya uzazi, hivi sasa wanapokea wagonjwa wengi waliopata tatizo hilo wakati wakifanyiwa upasuaji wa uzazi.
Tatizo hilo, anasema linatibika kwa upasuaji ambao ni mkubwa zaidi ukilinganisha na ule wa fistula ya kawaida, "lazima uutafute mrija huu mpaka uje kuupandikiza kwenye kibofu ni wa muda mrefu upasuaji wake unachukua saa nyingi zaidi."
Mwakilishi wa Shirika la Umoja wa Mataifa linalojishughulisha na Idadi ya Watu Duniani (UNFPA), Christine Mwanukuzi anasema takwimu zinakadiriwa wanawake na wasichana milioni 2 wanaishi na ugonjwa wa fistula duniani.
Anasema licha ya kwamba matibabu yanatolewa kuna wagonjwa 100,000 wapya kila mwaka na kati yao 20,000 pekee ndiyo wanaopata matibabu.
"Kwa hapa nchini ni wagonjwa 3,000 wanapata fistula kila mwaka baada ya kujifungua kutokana na changamoto mbalimbali na chini ni wanawake 1,000 pekee ndiyo wanaopatiwa matibabu," anasema. Anasema kila siku wanawake 800 wanafariki kutokana na uzazi.
Hata hivyo, anasema wanawake wengi na wasichana wanapopata ugonjwa wa fistula wamekuwa wakibaguliwa na jamii huku wengi wakiachwa na waume zao. 
"Wanapata madhara ya kisaikolojia, kiuchumi, kukosa makazi na kushindwa kujishughulisha na masuala ya kiuchumi kwani inashirikisha maendeleo, usawa na kijinsia na kiuchumi," anasema.
Akitoa takwimu halisi za ugonjwa huo nchini Meneja Mradi wa Fistula CCBRT, Clement Ndahani alisema mwaka 2012 mikoa iliyoongoza kwa kuwa na wagonjwa wengi ni Kagera, Dar es Salaam na Morogoro.
Alisema mwaka 2013 ilikuwa ni Dodoma, Mtwara, Rukwa, Kigoma na Arusha huku mwaka 2015 walitibu wagonjwa 61 kutoka Rukwa, 50 Dar es Salaam, Mtwara, Kagera, Morogoro na Dodoma.
Anasema kwa kipindi cha miaka 12 sasa licha ya ukubwa wa gharama za matibabu fistula imekuwa ikitibiwa Tanzania na tangu kuanza kwa huduma hiyo wamefanikiwa kuwapata wanawake ambao wamekaa kwa kipindi kirefu na tatizo hilo.
"Mtu mzima aliyetibiwa alikuwa na umri wa miaka 82. Aliishi katika hali ya unyanyapaa na hii ndiyo sababu sehemu nyingi hawajitokezi," anasema.
Fistula ni nini? Dk Chapa anasema kuna fistula za aina nyingi kwa kuwapo matundu yanayounganisha sehemu kubwa mbili za mwili ambazo ziko wazi, kama kibofu cha mkojo na njia ya uke au njia ya uke na haja kubwa na mwanamke anatokwa na haja bila kujijua. Inatokeaje? Anasema sehemu ya mbele au ya nyuma, kinachotokea mara nyingi ni uchungu pingamizi, mama wakati wa kujifungua, mtoto hatoki kwa sababu mbele kuna kipingamizi.
"Inaweza kuwa nyonga za mama ni ndogo kuliko ukubwa wa mwili wa mtoto, mama amelala vibaya kwa hiyo hawezi kutoka, kwa kuwa nyuma kuna mifupa ya uti wa mgongo, mtoto anapokandamizwa ili atoke anafika sehemu anakwama.
"Kwa kuwa kichwa ni kigumu kitakuwa kinakandamiza, sasa unapotokea mkandamizo kati ya kibofu na njia, hutokea michubuko mikali, nyama zinapokosa damu zinaoza na baadaye linatokea tundu," anasema.
Dk Chapa anasema mama anaweza kuwa na nyonga ya kawaida lakini mtoto anakuwa na uzito mkubwa, huhitajika upasuaji wa haraka na kunapokuwa na ucheleweshaji mama anapata uchungu pingamizi.
Anasema licha ya kwamba asilimia 51 wanajifungua kwa wataalamu wa afya, huku asilimia 49 wakijifungulia kwa wakunga wa jadi, idadi kubwa ya wanaopata fistula kwa sasa ni kutoka vituo vya afya hasa wanaofanyiwa upasuaji. Wakati mwingine anasema hutokea visababishi kadhaa ambavyo humfanya mama akapata fistula ikiwamo matatizo ya uzazi au mfuko wa nyonga, matibabu ya mionzi hasa saratani kwa njia ya mionzi hutumika.
Dalili na madhara Dk Chapa anasema dalili kubwa ya kwanza ya fistula ni kuloa mkojo, haja kubwa bila kujijua, vidonda sehemu za siri kwa kuwa mkojo una kemikali inayochoma.
Anasema harufu ya mkojo au haja kubwa humfanya mama ashindwe kushiriki katika huduma za kijamii, kiuchumi, pia huathirika kisaikolojia na kushuka moyo, wananyanyapaliwa, wengine hujiua, kutengwa na kukataliwa.
"Asilimia 63 ya kina mama wenye fistula wanaachwa na waume zao, wengi hawaendelei na asilimia kubwa wanakuwa ombaomba," anasema.
Kinga Dk Chapa anasema kuitibu fistula ni ghali kwa hivyo kama tunaweza kukinga ni vyema.
Anasema uzazi wa mpango, elimu ni vitu vitakavyosaidia mama kutopata fistula, lakini mama akishapata mimba kinga ziko katika ngazi mbalimbali.
Anasema suala la kinga nchini bado, kwani takwimu za hivi karibuni zimeonyesha kuwa ni asilimia 27 pekee ndiyo wanaotumia njia za uzazi wa mpango za kisasa.
"Ili kupunguza tatizo la fistula kwanza ni kuanza kliniki mapema baada ya kuwa mjamzito, miundo mbinu pia hospitali na vituo vya afya, kutochelewesha huduma na uwepo wa matibabu sahihi na vifaa tiba vya kutosha, majengo, vyumba vya upasuaji," anasema.
Maoni au maswali tuma afya@ mwananchi.co.tz au 0713247889


