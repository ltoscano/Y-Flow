
WAIKOSOA TFF KUIPOKA POINTI AZAM
Waikosoa TFF Charles Abel, Mwananchi cabel@mwananchi.co.tz
Dar es Salaam. Shirikisho la Soka Tanzania (TFF) limekosolewa kwa uamuzi wake wa kuipokonya pointi tatu timu ya Azam, wakidai kuwa lilipaswa kuchukua mapema uamuzi huo.
Azam ilipokonywa pointi hizo juzi baada ya kubainika kuwa kuipoka pointi Azam ilimtumia kimakosa beki Erasto Nyoni kwenye mechi dhidi ya Mbeya City, Februari 20 akiwa na kadi tatu za njano, jambo ambalo ni kosa kikanuni.
Wadau mbalimbali waliliambia gazeti hili jana kuwa, TFF ilitakiwa kutoa uamuzi huo mapema na siyo kungojea kipindi kama hiki ambacho ligi inaelekea kumalizika.
“Kwanza, hawajasema kikao cha kuamua hayo kilikaa lini pia walipaswa kulishughulikia mapema na siyo kuja kutoa uamuzi leo.
Ukiangalia, Mbeya City ni miongoni mwa timu zilizokuwa zikipigania kubaki Ligi Kuu. Kitendo cha kuipa pointi tatu leo ni kuziathiri timu nyingine inazopigania nazo nafasi kama timu yetu.
“Ifike hatua TFF inapaswa kubadilika na kujenga tabia ya kutoa uamuzi wa malalamiko kwa wakati ili kuepusha hali kama hii iliyotokea,” alisema meneja wa African Sports, Abdul Bosnia.
Kocha wa Mwadui, Jamhuri Kihwelu ‘Julio’ alisema adhabu hiyo ilipaswa kutolewa tangu Februari.
“Tunatakiwa kufahamu mechi ilichezwa lini na rufaa ilikatwa lini. Haiwezekani mechi ikachezwa mwezi wa pili, halafu adhabu ikatolewa leo katika kipindi ambacho Azam wapo kwenye vita kali ya kuwania ubingwa. 
“Kama waliweza kutoa uamuzi wa sakata la upangaji matokeo Ligi Daraja la Kwanza ndani ya mwezi mmoja, wameshindwa nini kuliamua hili la kadi mapema?
“Jambo kama hili lilitakiwa kutolewa adhabu ndani ya masaa 72 baada ya mchezo husika, iweje leo imepita miezi miwili ndipo wawapokonye pointi Azam? Hapo ndipo watu watapata hisia kuwa kuna timu inaandaliwa mazingira ya ubingwa,” alisema Julio.
Msemaji wa Toto Africans, Cuthbert Japhet alisema kilichofanyika ni ujanja ujanja wa watu wachache kutaka kuzinufaisha baadhi ya timu.
“Ukitazama Mbeya City ilikuwa na pointi 30 ambazo zingefikiwa na timu za chini yake. Unapotoa uamuzi huo leo wakati ligi imebakiza mechi mbili, unazikandamiza timu nyingine.
“TFF Walikuwa wapi mwezi wa tatu na wa nne wasitoe huo uamuzi waje kuutoa Mei? Sisi (Toto) tunaamini kuwa, kuna watu wenye masilahi na baadhi ya timu ndio maana wameamua hilo,” alisema Cuthbert. Hata hivyo, uongozi wa Azam uliliambia gazeti hili kuwa wameshachukua hatua kuhusu suala hilo licha ya kutokuwa tayari kuweka hadharani hatua hizo gani zimechukuliwa.
“Siwezi kusema chochote kwa sababu kama klabu tumeshakaa na kutolea uamuzi suala hilo na tutaweka kwenye mtandao wa klabu,” alisema mtendaji mkuu wa klabu hiyo, Saad Kawemba. Msimamo wa Mbeya City Uongozi wa Mbeya City umeelezea Shirikisho la Soka Tanzania (TFF) kuwapatia pointi tatu na mabao matatu, hali inayowafanya wapande nafasi za juu katika msimamo wa Ligi Kuu.
Timu hiyo imepanda hadi nafasi ya nane kutoka ya 11 iliyokuwa ikishikilia awali baada ya kupata kipigo cha bao 1-0 kutoka kwa Mtibwa Sugar, hali waliyoieleza kuwa, inawahakikishia ushiriki wa ligi hiyo msimu ujao.
Kocha msaidizi wa Mbeya City, Mohamed Kijuso aliliambia gazeti hili kwamba wamefarijika kwa kupewa pointi tatu na mabao.


