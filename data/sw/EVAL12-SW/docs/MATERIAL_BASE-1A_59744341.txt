Buriani Mchungaji Mtikila
Oct 07, 2015

HARAKATI za haki za binadamu nchini zimekumbwa na pigo kubwa baada ya mmoja wa wapambanaji wa haki hizo kupoteza maisha kwa ajali ya gari mwanzoni mwa wiki hii.
Mchungaji Christopher Mtikila, Mwenyekiti wa Democratic Party (DP), atakumbukwa na wote wenye mapenzi mema kwa harakati zake za kutetea haki za binadamu.
Ni wazi kwamba Mchungaji Mtikila alikuwa akiibua utata katika mambo mengi aliyoyasema na mengine kuyafanya, lakini hilo haliondoa ukweli kwamba amekuwa mwanasiasa mwenye msimamo thabiti katika mambo aliyoyaamini. Katika mambo ambayo yanaweza kumuweka kwenye rekodi ya harakati za kutetea haki za binadamu ni hatua ya kutetea haki ya mgombea binafsi. 
Mchungaji Mtikila ni mwanasiasa pekee ambaye ameichachafya serikali vya kutosha kila alipoona haki haitendeki, aliutumia vizuri uwanja wa mahakama katika kutetea haki alizoamini zilikuwa zinaminywa kwa wananchi wa Tanzania.
Moja ya kesi ambazo ni rekodi ya harakati zake za utetezi wa haki, ni ile ya kudai mgombea binafsi, ambapo aliishinda serikali mahakamani lakini serikali ilipoona imebanwa ikakimbilia kubadilisha sheria bungeni. Atakumbukwa kuwa ni mwanasiasa ambaye amekuwa na misimamo isiyoyumba katika kusimamia kile anachokiamini.
Msimamo wake wa kutoitambua Serikali ya Tanzania na kudai Tanganyika, kulifanya chama chake kichelewe kupata usajili wa kudumu kwa sababu ya kushindwa kutimiza masharti ya usajili.
Historia ya harakati za kudai haki nchi hii haiwezi kuandikwa bila kutaja jina la Mchungaji Mtikila. Ni aina ya watu ambao hawana simile wanapoamini kwamba haki imekiukwa.
Mwaka huu aliomba kugombea urais lakini hakupata nafasi hiyo kutokana na kutotimiza masharti yanayotakiwa na Tume ya Taifa ya Uchaguzi (NEC). Kauli yake mbele ya Mwenyekiti wa NEC wakati anakubali kutoteuliwa na tume hiyo kugombea urais kwamba, “Kwa kutogombea urais hakuna maana kwamba sitakwenda mbinguni,” inaweza kusemwa ilikuwa ni namna ya kujitabiria kifo chake.
Kwamba aliamini jambo la msingi katika maisha yake ni kuiona pepo kuliko kitu kingine chochote, ni jambo la kheri kwa kila mja, hilo hata hivyo tunamwachia Mola wake.
Tunachoweza kusema sisi ni kwamba taifa limepoteza mtu ambaye umuhimu wake katika kutetea haki unabaki kuwa wa kipekee. Kifo chake kiwasaidie wanaharakati wengine waliobaki kutambua wajibu wa kupigania haki za wanyonge bila kukoma wala kuchoka.
Pamoja na matatizo yake ambayo hayakuwa haba, lakini Mchungaji Mtikila amevipiga vita vilivyo vizuri mwendo ameumaliza msimamo wake ameliunda, harakati zake zitakumbukwa daima na vizazi vijavyo vya taifa hili. Mungu aiweke Roho yake Mahali pema peponi


