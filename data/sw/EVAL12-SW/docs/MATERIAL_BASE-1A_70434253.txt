
Dar waadhimisha uongozi wa Malkia Elizabeth wa Pili Jun 06, 2012

BALOZI wa Uingereza nchini Tanzania, Diane Corner amesema uhusiano kati ya nchi hizo mbili ni jambo la kihistoria na kwamba umeonyesha mafanikio makubwa kutokana na juhudi za pande zote mbili kujizatiti katika masuala ya maendeleo yanayogusa maisha ya jamii moja kwa moja.
Akitoa salamu maalumu katika hafla ya siku ya Malkia Elizabeth wa Pili kutimia miaka 60 madarakani, katika hafla ya siku juzi Jumatatu, Balozi Diane Corner alisema Tanzania imekuwa nchi ya mfano barani Afrika kwa kuheshimu na kuenzi uhusiano kati ya nchi hizo mbili jambo linalosababisha Uingereza nayo kuiona Tanzania kama ndugu.
Alisema anafurahishwa na amani na utulivu uliopo Tanzania, upanuzi wa demokrasia na utawala huku akizitaka nchi nyingine za Afrika kuiga Tanzania na akaahidi kwamba Uingereza itaendeleza mahusiano hayo daima.
Kuhusu maadhimisho ya Malkia alisema Uingereza unamuenzi Malkia kutokana na mchango wake katika maendeleo ya nchi yao na mataifa mengine bila ubaguzi na kudumisha umoja na mshikamano.
Akizungumza kutoa salamu za Tanzania katika hafla hiyo, iliyofanyika nyumbani kwa Balozi Diane Corner, Dar es Salaam, Waziri wa Nishati na Madini, Profesa Sospeter Muhongo, alisema yeye mwenyewe amefikia hatua ya juu kielimu katika fani ya jiolojia kutokana mchango mkubwa wa Uingereza na kwamba nchi hiyo ni rafiki wa kweli wa Tanzania katika kudumisha maendeleo ya nyanja zote.
Alisifu nchi hiyo kwa msimamo thabiti wa kimaendeleo na kutoa elimu yenye viwango inayoleta mabadiliko bila kulegeza kamba na kuahidi kuwa yeye kama Waziri pamoja na wizara yake pia watadumisha mahusiano na nchi hiyo kama ilivyo kwa serikali kwa ujumla.
“ Mheshimiwa Dk. Jakaya Kikwete, Rais wa Jamhuri ya Muungano ya Tanzania, anaungana nanyi katika kuadhimisha siku hii muhimu na kuwapongeza sana,” alisema Profesa Muhongo katika salamu hizo.
Hafla hiyo ilihudhuriwa na wageni mbalimbali wakiwamo viongozi wa sasa na wastaafu wa serikali wakiwamo mawaziri wakuu wastaafu na wanadiplomasia.


