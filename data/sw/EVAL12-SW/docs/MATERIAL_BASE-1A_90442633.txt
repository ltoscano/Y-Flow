Kuelekea Uchaguzi Mkuu wa 2015, tuna mengi ya kujifunza
Jan 11, 2014

TUNAPOELEKEA Uchaguzi Mkuu wa 2015 na kazi kubwa iliyo mbele yetu ya kutengeneza Katiba Mpya ya taifa letu, Wa tanzania tuna mambo mengi ya kujifunza.
Jinsi tunavyowatafuta wataalamu wa uchumi, soko huria na utandawazi kuja kutufundisha, ndivyo hivyo tunavyolazimika kuwatafuta wataalamu wa demokrasia, siasa za vyama vingi na uraia kuja hapa nchini na kutufundisha.
Mambo mengi yanayokijenga na kukiendesha kijiji tunamoishi katika karne ya leo ni mapya kwetu. Tunasema kwamba dunia sasa hivi ni kijiji kimoja. Hivyo hatuwezi kukwepa kujifunza yale yanayokijenga na kukiendesha kijiji hiki! Mambo yenyewe haya ambayo ni lazima tujifunze, ukiyatafakari kwa makini, na hasa kama baadhi hayaendani na sera au maono yako, utayaita ya kitapeli! Wataalamu wa mambo haya mapya utawapachika jina la matapeli!

Nimesikia watu wakitoa maoni kwamba tunaweza kuwa na Muungano wa aina yetu bila kuangalia nchi nyingine zinaendesha vipi serikali za Muungano na kuongezea kwamba si lazima Katiba yetu ifanane na Katiba nyingine.
Wengine wanasema tusijenge Muungano wa shinikizo; liwe shinikizo la kutoka nje au kutoka ndani, kwamba tujenge Muungano kulingana na matakwa yetu. Wenye mawazo haya watakuwa wanaogopa “Utapeli” ulio nyuma ya shinikizo lolote lile la mabadiliko yasiyoendana na matakwa ya Wa tanzania. 

Tuna mfano wa Wa tanzania, waliokataa kuzipokea dini za kigeni. Hadi leo hii tuna Wa tanzania ambao si Wakristu na wala si Waislamu. Bado wanaabudu Mungu, wao, Mungu wa vizazi na vizazi – tuseme miaka elfu moja au mbili-hii ni miaka mingi ukilinganisha na miaka 100 ya dini za kigeni! Kwa lugha ya matusi watu hawa (waliokataa kuzipokea dini za kigeni) wanaitwa “wapagani”.
Kwa maoni ya wapagani dini za kigeni ni utapeli na zililetwa na matapeli. Mifano inayotolewa kuelezea utapeli wa dini za kigeni ni: kabla ya ujio wa dini hizi za kigeni, Mungu, alikuwa karibu sana na watu. Hakukuwa na masharti ya kumfikia au kuwa na mawasiliano naye. Hakukuwa na mtu wa katikati. Hakukuwa na upendeleo wa kuwa karibu na Mungu. Hakukuwa na matabaka mbele za Mungu, kama vile walei, watawa, mapadre na mashehe.
Watu walilala, kula na kunywa na Mungu, katika majumba yao. Kila nyumba ya familia ilikuwa na madhabahu. Mimi binafsi nilizishuhudia madhabahu hizi. Babu yangu Karugendo, alikuwa na madhabahu ndani ya nyumba tulimokuwa tukiishi. Babu, alikuwa na uwezo wa kuongea na Mungu, moja kwa moja! Masharti kama sadaka, zaka, michango ya aina mbalimbali, kubadilisha majina, kuchukia watu wa dini nyingine hayakuwepo.
Wazungu na Waarabu walimtaifisha huyu Mungu, aliyekuwa karibu sana na watu na kumpeleka mbali katika makanisa na misikiti. Mungu, wa mvua, maziwa, bahari, mapori, mavuno, haki, wema, huruma, sherehe, furaha, uzima, amani na baraka, aligeuzwa kuwa Mungu wa Roma na Mecca, Mungu wa mashindano, madaraka, vita na ubaguzi. 
Ukizungumza na wapagani, watakwambia kwamba Wakristu na Waislamu ni matapeli na watakushauri kuwa mwangalifu, kukaa mbali au kuziba masikio yako ili usiwasikilize matapeli!


