
Polis nao waanzishe kampuni yao ya ulinzi?
May 30, 2012

HAKUNA kitu ambacho kilikuwa kinaniudhi sana kama mtu kunipiga konzi.
Kwa sisi wengine ambao tulikuwa vimbaumbau shuleni, basi kunyanyaswa ilikuwa ni kawaida na wale ambao walijiona “wakubwa” na waliweza kutulazimisha kuwagawia vitu vidogo tunavyonunua wakati wa mapumziko ya “saa nne”.
Katika kuendeleza utawala wao wa ‘kiimla’ shuleni wakubwa wetu hao walitunyanyasa kwa kutupiga makonzi. Kumpiga mtu konzi ilikuwa ni dalili ya kuwa wewe ni “mbabe”; na hasa yale makonzi ya “mchubuo” ambayo yalikuwa yanauma hadi kwenye meno!
Niliposikia kuwa Jeshi la Kujenga Taifa (JKT) nao wanataka kuanzisha kampuni ya ulinzi ili washindane na makampuni mengine, wazo moja tu lilinijia nao ni
“wazimu”. Na ni hapo nilipotamani nimtafute mtu aliyekuja na wazo hilo na kumpiga “konzi” ambalo angelisikia hadi kwenye mifupa yake!
Mara nyingi nimekuwa nikisema tunachokiona ni dalili ya watawala waliolewa ugimbi wa madaraka; naamini sasa kuna wengine ambao licha ya kulewa hao sasa wana wazimu! Na hakuna kitu kibaya kama kichaa mlevi mtaani; maana hujui kama anachofanya ni kutokana na ulevi au ukichaa wake ama vyote viwili!
Mwishoni mwa mwaka jana ilitangazwa kuwa hatimaye Serikali imeridhia kuwa Shirika la Uzalishaji Mali la JKT (SUMA-JKT) limekubaliwa kuanzisha kampuni ya ulinzi ambayo itaajiri vijana waliopitia mafunzo ya JKT. Uamuzi huu kwa baadhi ya watu ulipokewa kwa mikono miwili huku baadhi ya vyombo vya habari vikisema kuwa “Tunaungana na hatua hiyo hasa kwa kuzingatia kwamba, mbali na faida iliyotajwa ya kutoa ajira kwa vijana wetu, pia taifa litaondokana na kampuni feki za ulinzi ambazo hivi sasa zimeshamiri kama uyoga.” Uamuzi huu kwa wengine ni uamuzi ambao unaonekana unafaa sana. Mkurugenzi wa SUMA-JKT akielezea nia ya kuanzisha kampuni hiyo ya ulinzi alinukuliwa kusema kuwa “Suma JKT itakuwa kampuni ya ulinzi rasmi kuanzia mwakani na itachukua vijana waliohitimu mafunzo ya awali ya kijeshi na si askari wa akiba wa mgambo, mpango huu ni maalumu kwa ajili ya kuwasaidia vijana kama hawa kupata ajira za uhakika baada ya kuhitimu mafunzo haya… na ukweli ni kwamba hatua hii itakuwa ni changamoto kwa vijana wengi wanaomaliza darasa la saba na kidato cha nne kujiunga JKT.” Kwa juu juu wazo hili yawezekana kuonekana ni zuri hasa kwa kuangalia sababu zinazotolewa. Hata hivyo, tukiangalia kwa ukaribu tutaona vitu kadhaa ambavyo ni vya muhimu kuvigundua ili kutoruhusu JKT, Polisi, Magereza au JWTZ kuanzisha makampuni tanzu ya ulinzi na usalama zaidi ya vikosi vyake.
Kwanza, JKT ni sehemu ya vyombo vya ulinzi vya nchi yetu. Maafisa wake ni wanajeshi na wakati wowote wanaweza kuitwa JWTZ na vyeo vya maafisa wake vinatambulika. Kimsingi JKT ndiyo imekuwa Jeshi letu la Akiba (Reserve Army).
Kwa maneno mengine, tayari JKT ni chombo cha ulinzi na ujenzi wa Taifa. Kwa nini basi wanataka kuanzisha kampuni nyingine zaidi ya vikosi vyake? Kimsingi hakuna sababu ya wao kufanya hivyo kwani tayari wao wako katika sekta hiyo.
Pili, maelezo ya kwamba kwa JKT kuanzisha kampuni ya ulinzi itakuwa ni kujaribu kuondokana na makampuni ‘feki’ au watu ambao hawajapata mafunzo ya mambo ya kiulinzi kama yale yanayotolewa na JKT. Naamini kukabiliana na tatizo hili suluhisho si kuanzisha kampuni bali kwa JKT kuanzisha mafunzo hayo kwa makampuni binafsi na watu binafsi.
Kama JKT inataka kushiriki kutoa mafunzo ya kijeshi kwa makampuni binafsi ya kiulinzi hilo linawezekana hata sasa. JKT na uongozi wake wangeweza kabisa kuanzisha Programu za mafunzo ya JKT yanayolenga kuwasaidia walinzi wa makampuni mbalimbali binafsi ambao wakimaliza watakuwa na sifa za JKT lakini watarudi kwenye makampuni yao. Kwa kufanya hivyo JKT bado itasaidia kuinua ajira na kutoa mafunzo kwenye sekta ya ulinzi binafsi.
Tatu, kutokana na kuongezeka kwa shughuli mbalimbali za burudani, michezo na matukio ambayo yanahitaji ulinzi maalumu JKT ingeweza kabisa kuanzisha mafunzo kama ya Ulinzi wa Watu Mashuhuri (VIP Protection Program) ambapo vijana wanaofanya kazi kama ya Ubaunsa, au walinzi wa pembeni (bodyguards) wanapata mafunzo ambayo yanawapa hati ya kutambulika kuwa wana uwezo wa kutoa ulinzi huo badala ya ilivyo sasa ambapo kinachoangaliwa kwa kiasi kikubwa ni maumbile na ukali wa mtu.
Jambo hilo la ulinzi wa watu mashuhuri linaweza kufanywa na Polisi pia na hata kuwezesha kubadili sheria ili watu waliopitia mafunzo ya aina fulani ambayo yana kiwango kinachokubalika kimataifa wanapewa pia nguvu ya kipolisi
(policing power) ili waweze kuwa na uwezo wa kukamata na kubeba silaha ndogondogo. Hili halihitaji JKT au Polisi kuanzisha kampuni tanzu, bali kuwa na maono ya programu inayohitajika kukidhi mahitaji yaliyopo sasa.
Jambo la nne ni kuwa JKT inaweza pia kushiriki kutoa ajira kwa vijana wasomi na waliopitia mafunzo yake kwa kuwa washauri wa mambo ya kiulinzi bila ya wao wenyewe kuwa na hisa katika makampuni hayo. Hili ni muhimu kwa sababu endapo maafisa wa JKT wanaanzisha makampuni ya pembeni ya ulinzi halafu wao wenyewe wanapanga kutoa mafunzo kwenye makampuni hayo kutatokea mgongano wa kimaslahi.
Hili ni muhimu kwani JKT ikianzisha kampuni ya ulinzi sasa halafu kampuni hiyo ikatakiwa kupewa mkataba wa kulinda kampuni ya “Mali Yetu Ltd” ambayo mmoja wa wanahisa wake ni mtoto wa Brigedia fulani wa JKT basi ufisadi utakuwa umefunguliwa mlango tayari.
Jambo la tano ni kuwa tayari tumekwisha kujifunza wakati mmoja ambapo jeshi lilijaribu kujiingiza kwenye biashara ambayo hailipasi. Tunafahamu fika kuhusu yaliyojiri kati ya JWTZ na Meremeta kiasi kwamba hadi hivi sasa hakuna kiongozi aliyejasiri ambaye anaweza kuwaambia ukweli Wa tanzania kuhusu kampuni hiyo ya Meremeta na jinsi ilivyochotewa mabilioni toka Benki Kuu.
Endapo tutakubali JKT ianzishe kampuni ya mambo ya kiulinzi (kitu ambacho nasikia tayari kimeshakubaliwa) Wa tanzania tujiweke tayari kukubali Jeshi la Polisi nao waanzisshe kampuni yao ya Usalama Wa Raia Ltd. na Magereza waanzishe kampuni ya kusimamia wafungwa ya Magereza Tanzania Ltd.
Yawezekana waliofikiria jambo hilo walikuwa na nia nzuri, lakini naamini ni wazo baya, la hatari na ni mpango usio na sababu yeyote kwani tatizo la Tanzania si ukosefu wa makampuni ya ulinzi!


