Tuzungumze Biashara: Mhudumie mteja kwa nidhamu ajisikie mfalme

Imeandikwa na Namsembaeli Mduma

Imechapishwa: 28 Septemba 2016

MFANYABIASHARA wa ngazi yoyote analazimika kufahamu kuwa siku zote mteja ni mfalme, hata kama manunuzi yake ni ya mara moja moja.

Mtandao wa biashara, www.business. com unasema kuwa bila mteja hakuna biashara. Unasema hivyo na kufafanua kuwa mfanyabiashara anapoamua kutumia bidhaa aliyoizalisha mwenyewe, halafu akakiita kitendo hicho kuwa ni biashara anakuwa na tatizo, kwa sababu kuchukua kwake bidhaa na kuzitumia, hakumfungi kulipa.
Kwa mujibu wa mtandao huo, kwa sababu biashara inapofikishwa sokoni inapaswa inunuliwe, umuhimu wa mteja unaanza kuonekana hapo ambapo, kununua na kulipa kwake bidhaa au huduma, kunasababisha yatokee mabadilishano ya bidhaa na fedha. Mtandao huo, pamoja na mtandao mwingine www.economist.com inaeleza kuwa mteja anatajwa kuwa ni mfalme kutokana na umuhimu wake katika kusababisha yawepo mabadilishano ya fedha na huduma au fedha na bidhaa sokoni. 
“Mteja ana haki na uwezo wa kukataa kununua bidhaa au huduma yako na kuhamia kwa mwingine, pia mteja ana uwezo wa kukuambia urekebishe kasoro zilizoko katika bidhaa yako au huduma ikiwa unataka anunue unachokiuza”. Pia, mteja huyo ana uwezo wa kununua bidhaa zote zilizoko dukani kwako na kukulipa fedha taslimu, bila hata wewe mwenyewe kutegemea,” www.business.com inasema na kuongeza kuwa kutokana na ufalme wake huo, mteja anapaswa kuhudumiwa kwa nidhamu.
Nidhamu hiyo, kwa mujibu wa mitandao hiyo, ni pamoja na kumsikiliza mteja anapowasili dukani au katika genge lako la bidhaa (sokoni), kumsaidia kupata anachohitaji kukinunua, kumsaidia kwa kumpa ushauri juu ya bidhaa anayoinunua na matumizi yake. Pia, nidhamu ya mfanyabishara kwa mteja inatajwa kuwepo pale mfanyabiashara husika anapo mwelewesha namna ya kutumia bidhaa hiyo, endapo ataona kuwa kuna wasiwasi anao uonesha mteja huyo, kuhusu matumizi wakati ule anapoinunua.
Nyingine ni kumsaidia mteja kutafsiri maelekezo kuhusu matumizi ya bidhaa anayoinunua, hasa kama unaona kuwa yanamtatiza, kwa sababu mbalimbali, ikiwemo kutoelewa lugha iliyotumika kuitambulisha bidhaa hiyo. Mtandao, www.economist. com unaeleza zaidi kuwa, pamoja na mambo mengine ambayo mfanyabiashara anapaswa kumfanyia mteja wake, kitendo cha kumkirimu kwa kumwambia karibu, asante na siku njema, kinatosha kuthibitisha kuwa mteja ni mfalme.
Tena, mtandao huo unasisitiza kuwa, si tu kudhihirisha kuwa mteja ni mfalme, bali kuonesha nini kifanyike kumsababisha arudi tena kuifuata bidhaa au huduma aliyoinunua awali. Kwa kuitwa mfalme, inaelezwa kuwa, mteja anapaswa kubembelezwa na kuoneshwa kuwa yupo mahali anapostahili kufanya manunuzi yake ya siku husika. “Ni Mfalme kwa kuwa wakati mwingine anapokosa bidhaa au huduma kutoka kwenye soko au duka A, mhusika katika duka hilo humweleza ni wapi aende akapate bidhaa anayoitaka,” www.economist. com inafafanua.
Kufuatwa nyuma na mhudumu wa duka, muuza sokoni au mmiliki kama anauza mwenyewe, kwa ajili ya kuoneshwa bidhaa zilizopo kunatajwa pia kuwa ni kuonesha ufalme wa mteja. Hata hivyo, wapo wafanyabiashara ambao siku zote hupinga kauli hiyo yenye nia ya kutegeneza mazingira ya nidhamu kati ya mteja na muuzaji. Inaelezwa kuwa, neno mteja ni mfalme, kwa mtu anayeelewa kutafsiri mambo, linamuweka katika wakati wa kutambua mambo anayopaswa kumfanyia mteja wake pindi anapofika katika eneo la biashara yake. 
Kwa maana hiyo, www.business. com inaposema kuwa wafanyabiashara wanao wafokea wateja wao huwa hawathamini wala kuelewa maana halisi ya msemo ‘mteja ni mfalme’, wanakuwa wamekosa nidhamu hivyo kujiweka katika wakati mgumu wa kuhimili ushindani wa kibiashara.
“Wateja wa bidhaa mbalimbali siku zote huonekana kuwa ni wachache kwa muuza mmoja na mwingine, ndio maana wafanyabiashara wajanja wanaotambua kuwa mteja ni Mfalme hutafuta njia mbalimbali za kuwachukua na kuwashilikia,” www.economics.com inasema.
Kwa ufupi, inaelezwa kuwa mfanyabiashara asiyejali ukweli kuwa mteja ni mfalme, hufanya mambo yasiyostahili katika biashara kama vile dhuluma kwa mteja wake, kwa kumrudishia chenchi pungufu, kumpa kipimo cha bidhaa kikiwa kimepunjwa, kumchanganyia bidhaa nzuri na mbovu, kumtupia au kumrushia bidhaa badala ya kumpa mkononi na kumwangalia vibaya. 
Mambo mengine, kama yanavyotajwa na wataalamu wa biashara katika www.economist.com ni pamoja na kumsumbua mteja aje leo, kesho, kesho kutwa na kushindwa kumpatia bidhaa yake aliyoilipia kabla. Pia, mtandao huo unataja mambo mengine yanayoonesha kuwa mfanyabiashara hajui kuwa mteja ni mfalme ni kwa kumfanyia kejeli na utani usiostahili katika biashara, kudanganya kuwa hajalipia bidhaa ilhali alizilipia na kutopewa risiti, pamoja na kumlazimisha mteja anunue kitu asichokitaka, ili tu mfanyabiashara awe ameingiza chochote.
Hayo yanatokea sana katika masoko yetu ambapo unaweza kumkuta mfanyabiashara, yaani kuuza akiwa na hasira kiasi cha kutoruhusu kuulizwa hata bei ya bidhaa anayoiuza. Sasa jamani, hapa ni lazima tuangalie na kurekebisha, unauza unga wa ngano halafu hutaki kuulizwa bei unategemea nini?
Na yule mfanyabiashara anayekuwa akitoa huduma ya mafuta katika kituo cha mafuta ya petroli anaposema kila wakati kuwa hana Sh 100 au Sh 200 za kumrudishia chenji mteja, anakuwa anambembeleza arejee tena kununua mafuta au anamfukuza? Jibu ni moja, atakuwa anamfukuza. Mtandao www.business.com unasema, mfanyabiashara anayemdharau mteja hana maisha katika biashara.
Kwa mawasiliano na Mwandishi wa safu hii, tuma ujumbe mfupi wa maneno kupitia Simu: 0752 779 090 au Barua pepe: namsp2000@ yahoo.com


