
Ushuru FC yamsajili kiungo wa City Stars
NI rasmi kwamba kiungo wa Nairobi City Stars, Lawrence Kasadha, amejiunga na klabu ya Ushuru FC na kukomesha tetesi zilizomhusisha na kusajiliwa na Bandari FC inayonolewa na kocha Twahir Muhiddin.
Kasadha alisajiliwa na City mwanzoni mwa msimu uliopita kutoka kwa SC Victoria University ya Uganda.
Akithibitisha tukio hilo, mkufunzi wa Ushuru, Ken Kenyatta, alisema kwamba analenga kuboresha safu zote za kikosi chake ili kukabiliana vilivyo na wapinzani wake kwenye Ligi Kuu 2015.
“Kuna haja ya kuimarisha safu zote za timu nzima hasa baada ya kutathmini na kutia kwenye mizani matokeo tuliyoyasajili msimu Na CHRIS ADUNGO uliopita. Tumedadisi makosa yalipotokea na nimewasilisha pendekezo kwa usimamizi wa klabu kuhusu umuhimu wa kujiongezea wachezaji zaidi ili kuzidhibiti safu zote zilizolegea katika kampeni za TPL 2014,” alisema mkufunzi huyo.
Kenyatta ana imani tele kwa mchezaji huyo na atamtegemea pakubwa kuafikia malengo ya kampeni zake msimu ujao.
“Tumemnyakua Kasadha kirasmi kutoka City Stars baada ya kutia sahihi mkataba wa miaka miwili. Kila mmoja klabuni mwetu anashadidia kwamba ufundi wake huenda ndicho kifaa tulichokikosa wakati wote huo,” alisema kocha huyo.


