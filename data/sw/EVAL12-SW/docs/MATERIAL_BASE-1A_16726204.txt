
Kikwete kama vile Santa Claus!
May 24, 2012

ZIMEBAKI takriban siku 65 dunia iadhimishe sikukuu ya kila mwaka ya Krismasi – siku ya kukumbuka kuzaliwa Masiha, Yesu Kristu.
Moja ya mambo yanayotukumbusha, kote duniani, kwamba hatimaye maadhimisho ya siku hiyo yamewadia, ni Father Chrismas au wengine wanamwita Santa Claus; yaani yule mgawa zawadi maarufu kwa watu; hususan watoto, jioni ya mkesha wa Krismas (Desemba 24).
Jioni hiyo, Father Chrismas au Santa Claus huvalia vazi lake rasmi, na kisha huingia mitaani akiwa amebeba vurushi au begi kubwa lililojaa zawadi mbalimbali. Kila akipita mitaani na kukuta makundi ya watoto au vijana, husimama na kuanza kugawa zawadi mbalimbali.
Wengine hubahatika kupata zawadi kubwa na wengine wasio na bahati huambulia pipi; ilimradi kila anayemkuta huambulia kitu fulani hadi zawadi zote kwenye furushi lake zimekwisha.
Historia inaonyesha kuwa utamaduni huo wa Father Chrismas au Santa Claus kugawa zawadi jioni ya mkesha wa Krismas ulianzia Ugiriki ya kale, na asili yake ni Mtakatifu Nicholas ambaye simulizi zinasema kuwa alikuwa mtu mcheshi, mkarimu na mpenda kugawa zawadi na misaada kwa wengine.
Baadaye katika karne ya 19 utamaduni huo ulisambaa kwa kasi Marekani, Canada ambako mtu huyo huitwa Santa Claus na Ulaya na kwingineko duniani ambako mtu huyo huitwa Father Chrismas. Hata hapa Tanzania utamaduni huo umeshapiga hodi; kwani tumeanza kuwaona Father Chrismas au Santa Claus wiki ile ya ujio wa Krismas. 
Ingawa zimebaki siku 65 kabla hatujasherehekea Chrismas ya mwaka huu, ahadi mbalimbali anazozitoa mgombea urais kwa tiketi ya CCM, Jakaya Kikwete, kwenye mikutano yake ya kampeni huko mikoani, zinanikumbusha ujio wa Krismas, na hivyo ujio wa Father Chrismas au Santa Claus.
Kama vile Father Chrismas au Santa Claus, mgombea urais Kikwete amebeba furushi kubwa la “zawadi za ahadi” ambazo huzigawa kila anakopita mikoani kuhutubia mikutano ya kampeni. Tofauti tu ni kwamba zawadi za Father Chrismas hazina sharti lolote; lakini za Kikwete zina sharti moja kuu: Apewe kura za urais, Oktoba 31!
Wenye bahati wamepewa “zawadi za ahadi” za kujengewa bandari za kisasa, viwanja vya ndege, barabara za juu (flyovers), kufikishiwa maji ya Ziwa Victoria, kujengewa reli ya kisasa yenye treni zinazokwenda kasi, kununuliwa meli za kisasa, kujengewa barabara za lami, kulipiwa madeni ya vyama vya ushirika vilivyofilisiwa na mafisadi nk nk.
Wasio na bahati sana wameambulia “zawadi za ahadi” za kujengewa sekondari, kununuliwa mashine za kusaga, kuchimbiwa visima, kununuliwa bajaj kwa ajili ya wagonjwa nk nk. 
Na kama ilivyo kwa Father Chrismas au Santa Claus, pengine Kikwete ataendelea kutoa “zawadi hizo za ahadi” hadi hapo furushi lake litakapokauka kabisa. Na kama ilivyo kwa Father Chrismas au Santa Claus, wilaya ambazo hazijafikiwa naye zimekaa mkao wa kula zikisubiri zamu zao!
Wiki iliyopita, kwa mfano, JK alikuwa Mtwara mjini ambako, akihutubia mkutano wa kampeni kwenye Uwanja wa Umoja, aligawa “zawadi ya ahadi” ya kuipandisha hadhi hospitali ya mkoa huo kuwa ya rufaa. Sijui ni hospitali ya ngapi anaahidi kupandisha hadhi kuwa ya rufaa, lakini inanishangaza.
Inanishangaza; kwa sababu ni kama vile watu wanaamini kuwa hospitali ikishatangazwa kuwa ni ya rufaa, basi, ghafla, itakuwa na madaktari bingwa wa kutosha, madawa kibao na vifaa vya kisasa kibao! Ingekuwa ni rahisi kiasi hicho, basi, Muhimbili isingekuwa leo na matatizo, lakini hilo nalo ni hadithi nyingine ndefu.
Ndugu zangu, nimekuwa nikijiuliza bila kupata majibu ya kuridhisha, ni kwa nini Kikwete anaendelea kugawa “zawadi za ahadi” kila anakopita; ilhali sote tunajua kwamba hali ya uchumi wa nchi na wa dunia si nzuri, na hivyo uwezekano wa utekelezaji wa ahadi hizo zote ni mdogo?
Katika hangaika yangu ya kutafuta jibu la swali hilo, nimeangukia kwenye sababu mbili tu zinazomchochea kuendelea kufanya hivyo. Moja ni kwamba mwaka 2015 hatagombea tena urais (katiba hamruhusu), na hivyo hakuna atakayemuuliza kwa nini hakutekeleza ahadi hizo.
Lakini pia anaweza, mwaka wake wa pili, akatangaza kwamba baadhi ya ahadi alizozitoa wakati wa kampeni hazitekelezeki, na hakuna chochote tunachoweza kufanya juu ya hilo; kama ambavyo hatukuwa na lolote la kufanya wakati Mkapa alipotangaza kwamba ilani ya CCM iliyomwingiza Ikulu haitekelezeki!
Pili, wananchi vijijini na mikoani wanataka kumsikia mgombea urais akieleza atawasaidia nini kutatua matatizo yao akiwa rais, na si kuelezwa sera au ilani za chama kijumla jumla tu. Kwa maneno mengine, wanataka kupewa matumaini ya kutatuliwa matatizo yao; hata pale ambapo uwezekano wa kutatuliwa matatizo hayo katika kipindi kifupi cha miaka mitano, ni mdogo.
Kwa hiyo, kwa kuwa hicho ndicho wanachotaka kukisikia; hata kama uwezekano wa kukitekeleza ni mdogo; Jakaya Kikwete ndicho anachowapa! Kwa maneno mengine, Kikwete anatekeleza kile ambacho Waingereza husema; tell a person what she or he wants to hear (mweleze mtu kile ambacho anapenda kukisikia)!
Kwa hiyo, anagawa mikoani “zawadi za ahadi” kwa staili ya Father Chrismas au Santa Claus; nao wananchi wanapiga makofi na kushangilia kwa vile ndicho wanachopenda kukisikia kutoka kwake. Na haijalishi ahadi hizo zinatekelezeka au hazitekelezeki; maana hawana fursa ya kumuuliza ni wapi atayapata mapesa yote hayo ya kukamilisha utekelezaji wa ahadi hizo katika kipindi kifupi tu cha miaka mitano.
Inashangaza kwamba hata CHADEMA nacho kimebebwa na kimbunga hicho cha kutoa
“zawadi za ahadi”; maana katika siku za karibuni tumemshuhudia mgombea urais wake, Dk. Slaa naye akiahidi hiki na kile kila anakopita; japo furushi lake la ahadi si kubwa kama la mpinzani wake.
Najua wapo watakaouliza; kumbe Kikwete na Slaa wafanye nini kwenye mikutano ya kampeni kama si kuwaahidi wapiga kura kuwaletea mambo mbalimbali?
Mdogo wangu, Maggid Mjengwa alipata kulalamika kwenye safu yake ya gazeti hili kwamba vyama havifafanui kwa wananchi sera na ilani zao kwenye mikutano yao ya kampeni, na akasema pia kwamba zawadi nzuri ambayo atakayeshinda urais anaweza kuwapa wananchi, ni mabadiliko ya katiba ya nchi. Mwanasafu mwingine, Padri Karugendo yeye alipata kuandika kwamba bila Taifa kukubaliana kuhusu mwelekeo tunaoutaka, yote yanayoahidiwa na wagombea ni bure.
Binafsi nayaelewa yale mazingira yanayowafanya wananchi; hususan wa mikoani watarajie “zawadi za ahadi” kutoka kwa wagombea urais, lakini zaidi nakubaliana na wasemayo Maggid na Padri Karugendo kuhusu suala la sera za vyama na ilani za uchaguzi, kuhusu kukubaliana sote aina ya Taifa tunalotaka kulijenga na kuhusu umuhimu wa kuwa na katiba mpya.
Lakini lipo tatizo ambalo nahisi tupo wachache tunaoamini kuwa ndiyo saratani kuu inayoisambaratisha Tanzania, na kwamba bila tatizo hilo kwanza kutafutiwa ufumbuzi; mengine yote hayo hayawezekaniki kushughulikiwa – iwe ni sera ya chama, ilani ya chama au hizo ahadi za ki- Father Chrismas, iwe ni kutengeneza katiba mpya au iwe ni suala hilo la Taifa lielekee wapi.
Tatizo hilo kubwa ambalo yaelekea wengi wetu hatulioni (missing the point), ni mmomonyoko wa maadili na ukosefu wa uadilifu – kwa maneno mengine tatizo la UFISADI. Yote hayo waliyoyataja Mjengwa na Karugendo hayatawezekanika kutekelezwa kwa sababu ufisadi umetamalaki kila kona ya maisha yetu.
Ukishaachia uozo huo uitafune jamii kuanzia ngazi ya familia, ya kijiji, ya kata, ya wilaya, ya mikoa hadi ya Taifa, ufahamu kwamba mengine yote hayatawezekana kutendwa – iwe ni katiba mpya, iwe ni miradi hiyo iliyoahidiwa au hata uamuzi kuhusu mwelekeo mpya wa Taifa.
Yote hayo yataathiriwa na ufisadi katika viwango vyote. Kwa mfano, kama ni suala la kuwa na katiba mpya, mafisadi papa watalihujumu suala hilo kwa sababu wanatetea status quo kwavile inawanufaisha wao. Vivyo hivyo mjadala wa kitaifa wa aina ya nchi tunayotaka kuijenga.
Ukija kwenye suala la utekelezaji wa ahadi za miradi zinazoahidiwa na wagombea urais, ni hivyo hivyo. Utekelezaji wake utaathiriwa na mtandao wa ufisadi kuanzia ngazi ya Taifa hadi vijijini.
Kwa mfano, kama mkoa umeahidiwa kujengewa bandari ya kisasa, basi, kina Changamkiatenda watafisadi pesa za mradi huo kuanzia ngazi ya taifa hadi kwenye mkoa wenyewe; na matokeo yake kitakachojengwa kitakuwa hafifu (sub standard), kwa sababu pesa nyingi zitakuwa zimechotwa na mafisadi.
Ndugu zangu, ninachojaribu kueleza hapa ni kwamba Tanzania tuna tatizo kubwa – tatizo la ufisadi na kumomonyoka kwa maadili ya uongozi; tatizo ambalo linagusa hata mchakato wenyewe wa kuwapata viongozi wetu; kama tulivyoshuhudia kwenye kura za maoni za CCM katika mchakato wa kuwapata wagombea ubunge wake.
Kiongozi aliyepatikana kwa njia za kifisadi anawezaje kuyasimamia mambo mema ya maendeleo tunayotaka ayasimamie ili nchi yetu isonge mbele?
Jibu ni kwamba hawezi. Ndiyo maana kuna sheria nzuri zinatungwa na kupitishwa na Bunge (ikiwemo ya gharama za uchaguzi), lakini ufisadi unasababisha kusiwe na usimamizi wa utekelezaji wake; maana wakiukaji wakubwa wa hizo sheria ni hao hao waliozitunga na kuzipitisha na wanaopaswa kuzisimamia.
Ndiyo maana; bila kwanza kulitatua tatizo hili, kasi yetu ya maendeleo itabakia ya kobe milele. Itabakia ya kobe milele kwa sababu viongozi tunaowapata si tu walipitia michakato ya mifumo ya kifisadi; lakini pia wenyewe wameoza kimaadili.
Hakika, viongozi wa namna hii hawawezi kuuchukia ufisadi kwa dhati na kamwe hawawezi kuwaonea huruma ya dhati masikini wa nchi hii, na wala hawatahangaika sana kuwatoa umasikinini. Hata hili la kupunguza pengo kati ya walionacho na wasionacho halitawezekana kama nchi itaongozwa na rais mwenye suluhu na mafisadi.
Ndiyo maana, binafsi, naamini kwamba rais tunayemhitaji katika miaka mitano ijayo ni yule atakayeifanya kazi aliyoifanya Yohana Mbatizaji ya kusafisha njia kwa ujio wa mkombozi Yesu Kristu.
Tunamhitaji rais ambaye, kwa miaka mitano ijayo, atausafisha uozo huu wa ufisadi nchini nzima na kurejesha uadilifu na kusimamia miiko ya uongozi, na atakayeifanya kazi hiyo bila woga na bila kuwaonea haya marafiki au ndugu zake.
Akishaimaliza hiyo kazi katika kipindi cha miaka mitano na nchi ikarejea katika reli sahihi, na ikawa haina tena uozo wa ufisadi, basi, ndipo aje huyo rais mwingine; ndipo aje huyo Masiha wa kuiongoza nchi yetu kwenye wokovu wa kimaendeleo; na haijalishi kama atatoka tena CCM, CHADEMA au CUF.
Kwa ufupi, rais tunayemhitaji katika miaka mitano ijayo ni wa kuusambaratisha mtandao wa ufisadi nchini, kurejesha uadilifu kwa jamii ya Wa tanzania na kurejesha miiko ya uongozi ili mazingira yawe masafi kwa sera za vyama vitakavyoshika madaraka huko mbele ya safari ziweze kufanikiwa.
Bila hivyo, sera, ilani, maendeleo makubwa tunayotarajia, upunguzaji wa pengo kati ya matajiri na masikini nk, vitabakia kwenye makaratasi tu; maana hakuna viongozi safi wenye dhamira ya kweli ya kuvipigania.
Ndugu zangu, nikiwaangalia wagombea urais tulionao wa mwaka huu sioni wa kumpita Dk. Slaa katika jukumu hilo la ki-Yohana Mbatizaji la kusafisha nchi dhidi ya ufisadi! Si huyu anayegawa “zawadi za ahadi” kama vile ni Father Chrismas wala si Profesa Lipumba.
Na mwisho nihitimishe kwa kueleza kwamba wapo watu wanaonishutumu kwamba naandika haya ninayoandika kwenye safu hii kwa sababu eti nina chuki binafsi na Kikwete. Nashindwa kuwaelewa; hivi mimi raia wa kawaida kabisa ninayeishi mtaani ninawezaje kuwa na chuki ‘binafsi’ na rais wa nchi?
Hivi waandishi wale wa Uingereza walioandika kumkosoa Gordon Brown na sera zake za uchumi hadi Labour kikang’olewa madarakani na muungano wa vyama vya Conservative na Lib. Dem, walikuwa na chuki binafsi na Gordon Brown?
Hivi wale waandishi wa Uganda wanaoendelea kumwandama Rais Museveni kuwa anaipeleka nchi katika utawala wa kidikteta, wana chuki binafsi na Museveni?
Siamini hivyo.
Kwa hiyo, ninachoandika mimi si juu ya Kikwete kama Kikwete kama wengine wanavyofikiria. Ninachoandika mimi ni juu ya utendaji wake kama rais nikiuhusisha na mustakabali wa Taifa letu Tanzania; maana kina Kikwete watakuja wengi na kupita, na kina sisi (wanoko?) tutakuja wengi na kupita; lakini Tanzania ipo – haipiti!
Alikuwepo Mkapa kama Rais, naye tulimkosoa katika masuala kadhaa, lakini leo hayupo Ikulu, na badala yake yupo Kikwete. Kikwete naye atamaliza muda wake, na ataondoka Ikulu kumpisha rais mwingine, na jukumu letu la kumkosoa huyo mpya anapovurunda litaendelea vilevile, kwa sababu Tanzania haipiti – ipo.
Kwa hiyo; jibu langu kwa hao wanaonishutumu kwamba naandika haya ninayoandika kwa sababu nina chuki binafsi na Kikwete, linafanana na lile Brutus alilompa Julius Caesar.
Kabla hajakata roho, Julius Caesar, akiwa haamini kuwa rafiki yake Brutus anahusika na mpango wa kumuua, alimuuliza: Et tu, Brutus? (hata wewe Brutus?).
Brutus akamjibu: “Nilikupenda Caesar, lakini naipenda Roma zaidi yako.” Nami yawezekana haya ninayoandika yanaiumiza kampeni ya Kikwete, lakini napenda kusema kwamba nampenda Kikwete (ni mkarimu, mpole na mcheshi), lakini naipenda zaidi Tanzania kuliko Kikwete. Naipenda zaidi Tanzania kuliko CCM.
Tafakari!


