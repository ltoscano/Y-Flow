SIDO wapigia chapuo maonesho ya wajasiriamali

September 29, 2016

WAJASIRIAMALI nchini wameshauriwa kujitokeza kwa wingi katika maonesho mbalimbali yanayoandaliwa na Shirika la Kuhudumia Viwanda Vidogo (SIDO) ili waweze kutangaza bidhaa zao na kujifunza mbinu za kuboresha thamani za bidhaa wanazotengeneza. 
Mkurugenzi Mkuu wa SIDO, Mhandisi Profesa Sylvester Mpanduji, amesema maonesho ya biashara kwa wajasiriamali yana umuhimu mkubwa kwani hutoa fursa ya kipekee kwa kujifunza na pia kutafuta masoko ya bidhaa.
“Maonesho ya kikanda yanayoandaliwa na SIDO yanawaleta pamoja wajasiriamali wengi wakiwepo wale wanaotoka nchi za jirani ambao nao huja na bidhaa mbalimbali kuzionyesha na kuzinadi kwenye maonyesho,” Profesa Mpanduji alisema.
Akizungumza na waandishi wa habari jijini Dar es Salaam jana, kuhusu maonyesho ya Kanda ya Kusini ambayo yanatarajiwa kufunguliwa kesho jijini Mbeya na kumalizika Oktoba 4, Profesa Mpanduji amewaka wajasiriamali kuchangamkia fursa za maonyesho hayo kuzitangaza bidhaa zao.
“Zaidi ya wafanyabiashara zaidi ya 200 wamethibitisha kushiriki kwenye maonesho hayo,” alisema na kuongeza kuwa SIDO kwa kushirikiana na wadau wengine imejidhatiti kuhakikisha kuwa bidhaa zinazotengeneza na wajasiriamali wadogo zinakuwa na ubora
unaostahili na kushindana kimataifa.
Profesa Mpanduja alisema bidhaa mbalimbali za ngozi, kusindika na mikono zitakuwepo kwenye maonyesho na pia wajasiriamali kutoka nchini Kenya watashiriki.
“Haya ni maonyesho ya 98 na SIDO inayapatia kipaumbele kikubwa kwani yanatoa fursa kwa wajasirialimali kujifunza mbinu na maarifa yakufanya biashara ikiwemo kupata masoko, mikopo na pia namna ya kuboresha bidhaa zao,” alisisitiza.
Alizitaja baadhi ya Taasisi za fedha kama benki za CRDB, NMB, Diamond Trust kuwa nazo zitashiriki kwenye maonyesho hayo ya kanda ya kusini ambayo inaundwa na mikoa ya Mbeya, Songwe, Rukwa, Iringa na Njombe.
“Shirika la Viwango nchini (TBS), Mamlaka ya Dawa na Chakula (TDFA) pamoja na Mamlaka ya Biashara nchi (TAN-TRADE) watashiriki katika maonesho hayo muhimu,” Profesa Mpanduji alisema.
Profesa Mpanduji ametoa wito kwa wajasiriamali kutoka katika kanda nyingine za jirani kujitokeza na kuchangamkia fursa za maonyesho hayo ya kipekee.
“Ninapenda kupongeza mwamko mkubwa wa wajasiriamali na wanavyotengeneza bidhaa za kiwango cha juu,” alisema na kuongeza kuwa wakati umefika kwa watanzania kununua na kujivunia bidhaa zinazotengenezwa hapa nchini.


