Vijana watakiwa kutumia fursa ya sanaa

Imeandikwa na Mwandishi Wetu, Bagamoyo

Imechapishwa: 28 Septemba 2016

NAIBU Waziri wa Habari, Utamaduni Sanaa na Michezo, Anastazia Wambura amewataka vijana kutumia fursa ya Tamasha la Kimataifa la 35 la Sanaa na Utamaduni Bagamoyo kuonesha vipaji kwa ajili ya kujiletea maendeleo ya kiuchumi.

Akifungua tamasha hilo ambalo mwaka huu limeshirikisha vikundi 65 vya sanaa na utamaduni kutoka nchini na nje ya nchi, Naibu Waziri huyo alisema sanaa ni ajira yenye uhakika kama wasanii watafanya kazi zao kwa uadilifu.
Alisema anafahamu changamoto zinazokikabili Chuo cha Sanaa Bagamoyo (TASUBA) za ukosefu wa fedha na wafadhili hivyo aliwataka kushirikisha wadau wa ndani na nje ya nchi ili matamasha kama hayo yaboreshwe na kushirikisha nchi mbalimbali duniani.
Alisema tangu TASUBA ianzishwe mwaka 1982 imekuwa kivutio na kubadilishana tamaduni na nchi mbalimbali kama Ujerumani, Norway, Kenya, Japan na China ambazo zimeshiriki kwaka huu katika tamasha hilo.
Naye Kaimu Mkurugenzi wa Maendeleo ya Sanaa wa wizara hiyo, Francis Songoro aliwaomba wadau waendelee kujitokeza kuwatia moyo wasanii katika kazi zao.
Katika tamasha hilo, Naibu Waziri Wambura aliongoza kucheza ngoma ya Kigogo huku kikundi cha wanachuo kikitia fora kwa ngoma ya asili ya Kizaramo kutoka Pwani ya Mkwaju Ngoma.
Awali Mkuu wa wilaya ya Bagamoyo, Alhaji Majjid Mwanga aliwataka wananchi wa wilaya hiyo kukienzi chuo hicho ambacho ni cha kwanza Tanzania kinachozalisha wasanii nchini na kukuza uchumi wa wilaya kwa kuwapokea wageni wengi wanaokuja kujifunza sanaa ya Tanzania.
Tamasha la TASUBA litafanyika kwa wiki moja ambako vikundi mbalimbali vitaonesha umahiri wa kucheza, kuimba na bidhaa mbalimbali zinazotengenezwa kutumia vifaa vya asili.
Pia katika tamasha hilo ambalo Mtandao wa Wasanii Tanzania (SHIWATA) iliwakilishwa na wajumbe sita wakiongozwa na Makamu Mwenyekiti Suleiman Kissoky, kikundi chao cha ngoma na sarakasi cha Splendid kitawakilisha.


