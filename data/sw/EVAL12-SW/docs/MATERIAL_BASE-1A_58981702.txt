
Elimu ya mazingira kikwazo Butiama
Veronica Modest, Mwananchi Modestvero@mwananchi.co.tz
Butiama. Wakazi wa Kijiji cha Kyankoma Kata ya Kiagata wilayani hapa Mkoa wa Mara wamesema ukosefu wa elimu ya utunzaji wa mazingira ni chanzo cha kukabiliwa na baa la njaa na ukame.
Wakizungumza kwenye mkutano wa hadhara uliondaliwa na ofisi ya kata hiyo kwa kushirikiana na shirika la E-link Consult, wakazi hao walisema miaka 30 iliyopita hali ya mazingira ilikuwa nzuri kutokana na kuwapo kwa miti mingi.
Walisema pia vyanzo vya maji vilitiririsha maji kwa mwaka mzima, lakini hali ilibadilika baada ya ukataji wa miti ovyo kuanza, hivyo kusababisha ukame.
“Baada ya wananchi kuongezeka na kukosa elimu ya utunzaji wa mazingira waliingia porini na kuanza kuharibu, kukata miti kwa ajili ya matumizi mbalimbali kama kuni, kuchoma mkaa, kujengea nyumba na hivyo kusababisha vyanzo vya maji kukauka,” alisema mkazi wa Kyankoma, Waryoba Kisyeri.
Michel Mlyanya aliwatupia lawama wataalamu wa mazingira kwa kushindwa kuwapatia elimu ya mazingira na kilimo.
Shirika la E-link Consult lilitoa elimu ya namna ya kupanda miti na kutoa msaada wa mbegu ya mihogo aina ya mkombozi inayostahimili magonjwa na kukomaaa kwa miezi minane hadi tisa.
Ofisa Mradi wa shirika hilo, Ada Waigama alisema nia yao ni kuona wananchi wanapata elimu ya kutosha ili waweze kukabiliana na mabadiliko ya tabia nchi.
“Baada ya kufanya utafiti matokeo yalionyesha kilimo ni sekta muhimu kusaidia kukabiliana na mabadiliko hayo,” alisema Waigama.
Mwakilishi wa Ofisa Kilimo wa wilaya hiyo, Suleiman Massare aliwataka wakazi hao kushirikiana na mashirika yanayotoa elimu ya kuwasaidia kufuata kanuni za kilimo na cha kisasa.


