
Kigwangalla atetea Baraza la Kemia

Imeandikwa na Angela Semaya, Dodoma

Imechapishwa: 14 Septemba 2016

BARAZA la Wataalamu wa Kemia litakuwa ni chombo kamili, kitachokuwa kikijiendesha kibiashara na kumiliki mali. Naibu wa Waziri wa Afya, Maendeleo ya Jamii, Jinsia, Wazee na Watoto, Dk Hamisi Kigwangalla alisema hayo jana wakati akijibu hoja za wabunge waliochangia katika Muswada wa Sheria wa Usimamizi wa Wataalamu wa Kemia 2016 na Muswada wa Sheria wa Mamlaka ya Maabara ya Mkemia Mkuu 2016. 

Dk Kigwangalla alisema baraza hilo litakuwa kuwa na uwezo wa kukopa na kujiendeleza kwani kitakuwa ni chombo kamili cha kibiashara na kitakuwa kikimiliki mali zake zenyewe. 
“Baraza litakuwa la kibiashara, litaweka tozo na halitaingiliwa na mamlaka yoyote, kimsingi baraza hili la wanataaluma litakuwa huru kujiendesha kwa hiyo litakuwa huru kabisa,” alisema na kuongeza kuwa wizara imepokea mapendekezo na kufanyia marekebisho suala la kuondoa mwakilishi kutoka utumishi wa umma kuingia katika baraza hilo.
Alisema wamechukua mapendekezo ya wabunge na kwamba sasa ataingizwa mwakilishi ambaye ni mjumbe mwenye taaluma ya kemia kutoka maabara binafsi.
Alisema wizara pia imekubaliana na pendekezo la wizara kupokea taarifa ya Mkaguzi na Mdhibiti Mkuu wa Hesabu za Serikali (CAG) kila baada ya miezi sita badala ya miezi mitatu.
Akichangia miswada hiyo, Mbunge wa Viti Maalumu, Benadeta Mushashu (CCM) alisema masuala ya kemia ni muhimu katika maendeleo na masuala ya teknolojia na kuongeza kuwa kutungwa kwa sheria hizo kutaleta ufanisi kwa wanataaluma wa kemia na ofisi ya Mkemia Mkuu wa Serikali. 
Kwa upande wake, Mbunge wa Muheza, Balozi Adadi Rajabu (CCM) alipendekeza Maabara ya Mkemia Mkuu wa Serikali kusaidia maabara nyingine ikiwemo maabara za Polisi, Kitengo cha Upelelezi ili kupata majibu ya kitaalamu yaliyo sahihi.
Richard Mbogo ambaye ni Mbunge wa Nsimbo (CCM) alisema Baraza la Wataalamu wa Kemia ni taasisi nyeti hivyo mjumbe kutoka Wizara ya Afya atakayeingia katika baraza hilo ni vyema akawa na utaalamu wa masuala ya kemia.
Katika hatua nyingine, Mbunge wa Viti Maalumu, Dk Eli Macha ambaye ni mlemavu wa kuona alilalamika kutopewa taarifa za miswada iliyoandikwa kwa namna itakayomuwezesha kufuatilia mijadala na kuchangia.
Akijibu hoja ya Dk Macha, Naibu Spika, Dk Tulia Ackson alimuomba radhi mbunge huyo kwa niaba ya Ofisi ya Bunge kwa kutompa taarifa na ripoti zilizo katika mfumo utakaomuwezesha kusoma na kuchangia hoja, lakini alizitaka na wizara kumkumbuka mbunge huyo kama ilivyo kwa Wizara ya Elimu, Sayansi, Teknolojia na Mafunzo ya Ufundi.


