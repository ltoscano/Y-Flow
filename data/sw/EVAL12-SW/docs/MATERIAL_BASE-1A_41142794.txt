
Watoto 300 wafunzwa kikapu

Imeandikwa na Alexander Sanga, Mwanza

Imechapishwa: 14 Septemba 2016

MASHIRIKA yasiyo ya kiserikali ya Planet Social Development (PSD) na Mambo Basketball yametoa mafunzo ya siku mbili ya mchezo wa mpira wa kikapu katika uwanja wa CCM Kirumba mjini hapa kwa watoto walio chini ya umri wa miaka 13,15 na 17.

Akizungumza na gazeti hili katika mafunzo hayo juzi mratibu mkuu wa PSD Kizito Bahati alisema lengo kubwa la kutoa mafunzo hayo ni kuhakikisha wanarudisha heshima ya mchezo huo ambao umepoteza mwelekeo. Kizito alisema wameamua kuanza kufanya mafunzo hayo kwa watoto kwa vile ndio pekee wanaoweza kufundishwa na kupata mafunzo vyema.
Kizito alisema programu hiyo itafanyika kwa mikoa yote ya Kanda ya Ziwa lakini kwa sasa wameamua kuanza na Mwanza kisha wataenda mikoa mingine ya Kanda ya Ziwa.
Watoto zaidi ya 300 walihudhuria mafunzo hayo na Kizito alisema wana nia ya kuanzisha ligi ya shule za sekondari Oktoba mwaka huu. Mafunzo hayo yalidhaminiwa na Kampuni ya Moil. 
Naye Mratibu wa kituo cha Mambo Bahati Mgunda alisema ana imani kubwa mafunzo hayo yatasaidia katika kuinua mpira wa kikapu nchini na ameiomba serikali kuanzisha ligi ya taifa ya watoto.
Mgunda amelishukuru Shirikisho la Mpira nchini(TBF) kwa kumleta kocha kutokea nchini Marekani George Ellis.
Naye Kocha George Ellis ambaye anaifundisha timu ya Minapoly High School alisema serikali na TBF wanatakiwa kujenga viwanja vingi vya mpira wa kikapu hiyo itakuwa njia mojawapo ya kuinua mchezo huo.
Kocha Ellis alisisitiza pia serikali inatakiwa kununua vifaa vya mchezo huo ikiwemo mpira na jezi na kusambaza mashuleni kwani wanafunzi wanapenda mpira wa kikapu.


