
Nasira haina masihara kazini
KIKOSI cha Nasira Young Stars kutoka eneo la Nambale. ISAAC MAKOKHA
KATIKA siku za hivi majuzi Kaunti ya Busia imeonekana kurejesha asilia ya eneo hilo kisoka, baada ya timu zaidi za chipukizi kuchipuka kwa kiwango cha juu. 
Mojawapo ya timu hizo ni Nasira Young Stars FC ambayo ilianzishwa mnamo 2011 katika Tarafa ya Nasira Wilaya ya Nambale.
Baada ya kuasisiwa mapema mwaka huo timu hiyo ilianza kuonyesha ushindani mkali kwenye mashindano ya hadhi ya chini ya kanda ya Magharibi, huku ikitoa dalili za kuendeleza soka yao hadi viwango vya kitaifa na kuzipiga jeki timu za eneo hilo ambazo tayari zimo kwenye soka ya hadhi ya juu nchini.
Nasira ilianza kuonyesha sura yake kamili mnamo 2012 wakati iliposhiriki kwa mara yake ya kwanza kombe tajika katika Kaunti ya Busia la, Obama Youth Tournament.
Yakiwa makala ya tatu ya dimba hilo, Nasira ilijihakikishia makali zaidi wakati ilipomaliza kwenye hatua za nusu fainali baada ya kuangusha miamba waliokuwa wamedumu kwenye kinyangâ€™anyiro hicho zaidi ya msimu mmoja.
Awali kwa mda wa mwaka mmoja baada ya kuundwa rasmi, timu hiyo ilishiriki mashindamo mengi ambayo pia kwayo ilidhihirisha ukakamavu wao na kuwapa mashabiki wake matumaini, wakati ilipoonekana kuingia kwenye vitabu za historia za timu mahiri katika kaunti.
Nasira ilianza kuingia viwanjani kwenye mashindano ya Three M Tournament mnamo 2011, ambapo ilifanikiwa kufika kilele chake na kutuzwa kwa kumaliza katika nafasi ya pili.
Msimu uliofuatia vijana hao walionekana kunawiri wakati walipotawazwa mabingwa kwa kuilaza, Busibwabo FC 3-1 kwenye mechi kali ya fainali ambayo iliandaliwa katika uwanja wa Nasira Primary.


