
Wagombane, Wapendane, Muungano Unaumia Jun 28, 2012

WAHENGA walisema, “tembo wawili wagombanapo, ziumiazo ni nyasi”. Lakini hufika wakati, mabadiliko mbalimbali katika jamii huzifanya semi hizi za wahenga zionekane zinapwaya.
Mathalani, katika msemo huu wa tembo wawili, upo ukweli kuwa, si lazima tembo wawili wagombane ili kuziumiza nyasi. Hata pale tembo hao wanapopendana na kufanya mapenzi, nyasi zile zile huumia. Furaha na hasira ya tembo haibadilishi chochote katika hali ya nyasi.
Hivi sasa hali ya Muungano wa Tanganyika na Zanzibar ni tete sana kuliko wakati mwingine wowote wa historia yake. Niliandika katika safu hii kuwa, Muungano huu ulizaliwa katika mazingira na sababu za kiusalama, na sasa sababu zile zile za kiusalama zinatishia kuuvunja. Hii ni kusema, Muungano ulizaliwa kwa usalama na sasa unakufa ili kuepusha hatari ya kuvurugika kwa usalama.
Muungano huu uliokuwa na watetezi mahiri wakati wa uhai wake, hivi sasa hauna watetezi wa kweli wanaoutetea kutoka moyoni. Hata wale wanaojaribu kuutetea, ukiwaangalia usoni unaona kwa hakika kuwa wanatetea maslahi yao binafsi na si Muungano wanaoutetea. Utawakuta wale ambao Muungano huu ukivunjika watapoteza ama mali, vyeo, na hata nguvu ya ushawishi waliyo nayo katika jamii.
Hii haina maana kuwa wale wanaoshinikiza Muungano uvunjike wanafanya hivyo bila maslahi binafsi. Hawa nao ukiwaangalia hata bila kutumia umakini, utaona wazi kuwa wanaongozwa na hulka binafsi na matamanio yasiyo wazi.
Wanaishi katika ndoto za kufikiria Zanzibar na Tanganyika yenye maziwa na asali. Kwa maoni yao, maziwa na asali havipatikani kwa sababu ya Muungano.
Wengine wa hawa wamejawa na chuki za kidini, kiutamaduni na fitina dhidi ya watu binafsi wanaowaona kuwa wao ndiyo Muungano.
Uchambuzi huu unanifanya nivifikirie vyama vya CCM na CUF. Hivi ni vyama vikuu viwili maarufu kwa siasa za Zanzibar na visiwa vyake vyote. Tangu kurejea kwa vyama vingi vya siasa, vyama hivi viwili viliingia katika mvutano mkali uliosababisha umwagaji damu.
Vyombo mbalimbali vya kitaifa na kimataifa vilijihusisha na usuluhishi wa mivutano ya vyama hivi ikiwemo Jumuiya ya Madola. Ilifika mahali Zanzibar ilikuwa haitawaliki na chaguzi tatu zilizofanyika wakati wa mivutano hii iliacha mashaka mengi juu ya matokeo ya uchaguzi.
Duru za uongozi wa CCM, serikali na vyombo vya usalama wakati wote zilibainisha kuwa nia ya CUF ilikuwa ni kuchukua madaraka ili kuvunja Muungano wa Tanganyika na Zanzibar. Tishio hilo likawafanya watawala wetu ndani ya serikali zote mbili waungane na kusahau maslahi na tofauti zao binafsi ili kukabiliana na CUF ili isichukue madaraka na kuuvunja Muungano.
Mtizamo huu wa watawala wa Bara na Visiwani dhidi ya CUF ukawatesa sana wananchi wa kawaida. Wazanzibar walioiunga mkono CUF wakaonekana kama magaidi katika uso wa dunia. Kimsingi, mapambano kati ya CUF na CCM yakawa ni maumivu kwa wananchi wa kawaida.
Idadi ya watu wa Tanganyika wasioutaka Muungano iliongezeka sana wakati wa mnyukano kati ya CUF na CCM. Watanganyika hao wakawa wanaomba dua kuwa CUF ishinde na kuchukua madaraka ya Zanzibar ili ivunje Muungano huu unaoonekana kuwa mzigo kwa Watanganyika hao. Sehemu ya kukubalika kwa CUF Tanzania Bara katika miaka hiyo kulitokana na matumaini ya Watanganyika kuwa CUF ingekuwa ni suluhisho la Muungano huu unaoonekana kuwa tata kwa kadri umri wake unavyoongezeka.
Pamoja na kasoro zake za kimuundo na kiitikadi, CUF ikavumiliwa na Watanganyika wenye chuki na Muungano wakidhani CUF ikishinda huko Visiwani, hata kama CCM itashinda Bara (Urais wa Muungano), basi huo ndio utakuwa mwisho wa Muungano huu.
Mpaka wakati huo, CCM ilionekana machoni pa Wa tanzania kama mwasisi na mtetezi wa Muungano na CUF kama mchokonozi na sumu ya Muungano.
Hali sasa imebadilika. Baada ya uchaguzi uliopita wa mwaka 2010, CCM iliingia katika muafaka na chama cha CUF kuunda Serikali ya Umoja wa Kitaifa. Chini ya muafaka huo ulio wazi kwa sehemu na siri kwa sehemu nyingine, ilitangazwa kuwa muafaka huo umefikiwa ili kuwaepusha Wazanzibar na minyukano isiyo na tija, na kwamba, maslahi na usalama wa Wazanzibar vimetangulizwa.
Kwamba, kuliko CCM kuendelea kurumbana na CUF juu ya matokeo ya uchaguzi na masuala mengine, ni vema sasa vyama hivyo vikakaa ndani ya serikali moja ili kuwatumikia watu wa Zanzibar kwa amani na mshikamano. Swali la iwapo amani na mshikamano huo vimepatikana chini ya muafaka huu au hapana halina jibu la haraka kwa sasa. Ninachoweza kusema kwa kuangalia hali ya mambo ni kuwa hali ya mwananchi wa kawaida wa Zanzibar bado ni ile ile kabla na baada ya muafaka.
Kwa mantiki hiyo, CCM na CUF wagombane au wafanye mapenzi, bado haibadilishi hali halisi ya watu wa kawaida. Vyama vyote vimejaa wanasiasa maslahi ambao suala la msingi kwao ni maslahi binafsi kuliko maslahi ya wananchi wanaodai kuwatetea.
Hali kadhalika, mnyukano wa sasa kati ya UAMSHO na serikali zote mbili, hauna jipya zaidi ya “tugombane waumie, kisha tupatane waendelee kuumia”.
Kwa muafaka huu, CCM imemeza matapishi yake ya kuwaita CUF magaidi, masalia ya usultani, mawakala wa usultani, wasaliti wa Mapinduzi na watetezi wa enzi za utumwa wa mtu Mweusi.
Kwa muafaka huo pia CUF imelazimika kuyameza tena matapishi yake ya kuwaona CCM kama wakoloni wapya wa Zanzibar, wanyonyaji wa raslimali za Zanzibar na mabeberu wanaotafuta kuimeza Zanzibar na kuharibu ustaarabu wake wa asili.
Nimemsikia Jaji Sinde Warioba, Mwenyekiti wa Tume ya kuratibisha mchakato wa katiba mpya akisema kuwa tume yake itapokea maoni ya aina yote – yawe kuboresha au kuvunja Muungano. Maneno ya Jaji Warioba ni kinyume na maelezo ya awali yaliyotolewa na Rais Kikwete kuwa uwepo wa Muungano hauhojiwi bali unaboreshwa.
Aidha, maneno ya Jaji Warioba yanapingana hata na sheria mama iliyounda tume hiyo ambayo inabainisha kuwa Muungano ni moja ya masuala nyeti yaliyo nje ya uwezo wa Tume kuyabadili.
Naungana na Jaji Warioba kuutetea uhuru wa tume hiyo katika kazi yake hata kama sina hakika kama uhuru huo utadumu. Jaji mwenzake, Robert Kisanga, alikumbana na rungu la Mzee Mkapa pale alipoambiwa kuwa hakutumwa kuuchokonoa Muungano bali kuuboresha.
Yamesemwa mengi kabla yangu juu ya mgongano huu wa kauli ya Warioba na misimamo ya watawala wetu na chama tawala. Hata hivyo, lipo jambo moja la msingi linalopaswa kudodoswa. Nalo ni nini msimamo wa serikali ya Umoja wa Kitaifa huko Zanzibar kuhusu Muungano huu. Nina maana CUF na CCM ndani ya Zanzibar, na si CCM iliyo nje ya Zanzibar?
Yapo mazingira yanayoshawishi kuwa penzi la karibuni la vyama hivi viwili haliwezi kuuacha Muungano ukawa salama. Kama ambavyo uhasama wao uliutishia Muungano huu, ndivyo hata penzi lao linavyoutishia kuua.
Ndani ya muafaka, Zanzibar “huru” inatakiwa kwa udi na uvumba juu ya makaburi ya Nyerere na Karume. Nje ya Zanzibar, CCM na CUF wanaimba wimbo wa “Jamani tume ya kukusanya maoni ya katiba inakuja, wananchi tujitokeze kwa wingi, tutoe maoni yetu kuhusu Muungano”. Hakuna mwana Uamsho, mwana CCM Zanzibar na mwana CUF Zanzibar anayesema “twende tukatoe maoni yetu juu ya KUUBORESHA Muungano hu”; bali wote wanasema, “twende tukatoe maoni yetu “JUU” ya Muungano huu. Ipo siri kubwa na haitauacha Muungano huu ukiwa salama.


