
Wafungwa wapungua magerezani

Imeandikwa na Eric Anthony, Dodoma

Imechapishwa: 08 Septemba 2016

IDADI ya wafungwa magerezani imepungua kutoka 38,000 hadi kufikia wafungwa 34,000 katika kipindi kifupi tangu kuingia madarakani kwa Serikali ya Awamu ya Tano chini ya Rais John Magufuli. 

Hayo yamesemwa leo bungeni mjini Dodoma na Naibu Waziri wa Mambo ya Ndani, Hamad Yussuf Masauni alipokuwa akijibu swali la Mbunge wa Viti Maalumu, Sophia Simba (CCM) aliyetaka kujua hali ya magereza nchini, mikakati ya kupunguza idadi ya wafungwa na pia kama serikali imejenga magereza mangapi katika miaka 20 iliyopita. 
Masauni alisema serikali ina mpango wa kuboresha magereza nchini kwa awamu kadri ya upatikanaji wa fedha kwa kuwa bado kunahitajika magereza katika maeneo mengi.
“Katika Mwaka wa Fedha wa 2016/2017, serikali ilitenga fedha katika fungu la maendeleo na matumizi mengineyo kwa ajili ya ukarabati, upanuzi, ujenzi wa mabweni mapya, majengo ya utawala na ununuzi wa vifaa mbalimbali,” alisema.
Alisema lengo ni kuboresha huduma kwa mahabusu na wafungwa kukidhi vigezo vya haki za binadamu. Alisema kupungua kwa idadi ya wafungwa kunatokana na juhudi mbalimbali zinazofanywa, ikiwa ni pamoja na mpango wa Parole unaohusisha kutoa adhabu mbadala kwa wafungwa. Kuhusu ujenzi wa magereza, alisema katika miaka 20 magereza 20 yamejengwa.
Ameyataja na miaka ya ujenzi kwenye mabano kuwa ni Mkuza (1996) Mbarali, Igunga na Meatu (2003), Mgao (2004) na Gereza la Kanegele na Mbozi (2005).
Mengine ni Mbinga (2007), Chato (2008), Kiteto (2009) na Gereza la Karatu lililojengwa mwaka 2010.
Naibu Waziri alisema hadi sasa wilaya 43 hazina magereza kati ya wilaya 90, jambo linalosababisha magereza katika wilaya nyingine kuwa na msongamano mkubwa. Katika swali la nyongeza, Sophia alihoji ni kwa nini serikali inasuasua kujenga magereza nchini pamoja na kushindwa kufanya ukarabati wa Gereza la Watoto lililopo Upanga, Dar es Salaam.
Hata hivyo, Masauni alisema Gereza la Watoto la Upanga haliko chini ya Wizara ya Mambo ya Ndani ya Nchi, bali chini ya Wizara ya Afya, Maendeleo ya Jamii, Jinsia, Wazee na Watoto, hali iliyomlazimu Waziri mwenye dhamana na wizara hiyo, Ummy Mwalimu kulijibu.
Alisema katika mwaka huu wa fedha, Sh bilioni mbili zimetengwa kwa ajili ya kambi za kuhudumia wazee, ukarabati wa nyumba za kurekebisha tabia kwa watoto alizosisitiza zisiitwe gereza au mahabusu, kwani umri wa watoto waliopelekwa huko ni mdogo na wanaweza kurekebishwa tabia.


