Prof. Shivji, hata wanandoa wana-compromise
Jul 11, 2013

BAADA ya mshikemshike wa ziara ya Rais Barack Obama wa Marekani hivi karibuni ambapo macho na masikio ya wananchi na vyombo vyote vya habari yalikuwa kwake, nadhani sasa ni muda muafaka kuanza kuzungumzia mambo mengine, ikiwemo mchakato wa kihistoria wa kuandika Katiba Mpya ya nchi yetu.
Tumeambiwa na Mwenyekiti wa Tume ya Mabadiliko ya Katiba, Jaji Joseph Warioba kuwa Mabaraza ya Katiba yatakayoendeshwa na Tume hiyo katika kila halmashauri ya wilaya nchini yatafanyika kuanzia Julai 12 hadi Septemba 2 mwaka huu.
Kimsingi kazi ya Mabaraza haya na yale yatakayoendeshwa na taasisi, vyama, makundi na asasi mbalimbali yana jukumu moja kubwa, nalo ni kuipitia, kuijadili na kuitolea maoni Rasimu ya Katiba iliyoandaliwa na Tume ya Warioba na kuzinduliwa na Makamu wa Rais, Juni 3 mwaka huu, katika viwanja vya Karimjee, jijini Dar es Salaam. Labda kikubwa cha kukumbushana au tuseme kuwekana sawa hapa ni kuwa huu si wakati wa kupiga kura.
Pamoja na kuwa mjadala rasmi utakuwa katika Mabaraza, nadhani tulio wengi tunakubaliana kuwa ni jambo jema pia kuijadili rasimu hiyo nje ya Mabaraza hayo, kama ambavyo tumeshuhudia mijadala, warsha, mikusanyiko, makongamano mbalimbali yakiijadili rasimu. Na bila shaka tutashuhudia mengi sana kuanzia sasa hadi Agosti 31 mwaka huu ambao ndio mwisho wa kuwasilisha maoni ya mabaraza ya taasisi mbalimbali kwa Tume ya Mzee Warioba.
Moja ya mikusanyiko iliyojadili ni ule uliofanyika Juni 21, pale katika ukumbi wa Nkurumah, Chuo Kikuu cha Dar es Salaam ambapo Msemaji Mkuu alikuwa Mwanazuoni Maarufu, Prof. Issa Gulamhussein Shivji.
Katika mkusanyiko ule uliorushwa moja kwa moja na vituo kadhaa vya redio na televisheni, vikiwemo ITV na Redio One, Prof. Shivji, ambaye alikuwa Mwenyekiti wa Kigoda cha Taaluma cha Mwalimu Nyerere, alitumia mkusanyiko ule kuaga Kigoda hiki cha Chuo Kikuu cha Dar es Salaam kwa kuwasilisha mhadhara alioupa jina – ‘Utatanishi na Ukimya wa Rasimu ya Katiba Mpya’.
Tunahitaji mijadala mingi zaidi

Nianze kwa kuungana na wote waliompongeza Mwanataaluma huyu mkongwe kwa kutenga muda wake, kuisoma, kuichambua na kuandaa mhadhara kama ule ambao kwa hakika ulipanua fikra za wananchi wengi walioufuatilia. Bila kung’ata maneno, niseme wazi kuwa tunahitaji mijadala mingi kuhusu Rasimu ya katiba iliyotolewa na Tume kwa lengo la kuboresha Rasimu iliyotolewa ili hatimaye tupate Katiba Bora.
Lakini pia, nikiri kuwa pamoja na uchambuzi mzuri wa mtaalamu huyo wa sheria katika baadhi ya maeneo, kama lile la Ukuu wa Katiba (Supremacy of the Constitution), kuna mambo kadhaa ambayo sikubaliani naye. Labda nifafanue hili la Ukuu wa Katiba kidogo kabla ya kujikita katika maeneo ambayo sikubaliani naye. Kwa maoni yangu, mizizi ya hoja zote za Prof. Shivji zinaanzia hapa.
Kwa mujibu wa Prof. Shivji, Katiba ya Muungano (au ya Shirikisho kama inavyopendekezwa na Rasimu) inapaswa iwe ndiyo chanzo cha sheria zote na madaraka yote ya washirika. Jambo hili, ambalo lipo katika Katiba za nchi mbalimbali kama Marekani na Australia, kwa mujibu wa Prof. Shivji, halionekani kwa ufasaha katika Rasimu ya Katiba iliyotolewa na Tume ya Warioba.
Kwa maoni yangu, hali ilipaswa kuwa kama anavyoshauri msomi huyu. Kwamba Serikali ya Muungano (au Shirikisho) inapaswa kuwa na meno au nguvu zaidi na hivyo hizi za Washirika zipate mamlaka yake yote kutoka kwake. Kwa hakika kwa wengi wetu tuliofuatilia uchambuzi wake alijitahidi kuieleza kwa kina na ninakubaliana kabisa na hoja yake kuhusu hili.
Maelewano au Mapatano?


