mgogoro wa Burundi
May 13, 2015

KAMA kila kitu kitakwenda kama kilivyopangwa, wakuu wa nchi za Jumuiya ya Afrika Mashariki (EAC) watakutana jijini Dar es Salaam leo kwa ajili ya kujadili suala la mgogoro wa Burundi ambao sasa unaonekana wazi kuelekea kubaya.
Rais Jakaya Kikwete aliwaambia waandishi wa habari jijini New York, Marekani, wiki iliyopita, kwamba ameitisha mkutano huo kwa lengo la kuhakikisha amani inarejea Burundi na katika eneo la Maziwa Makuu kwa ujumla.
Viongozi hao wa juu wanatakiwa kupitia ripoti iliyoandaliwa na kamati maalumu ya mawaziri wa mambo ya nje wa nchi za EAC waliokwenda Burundi mwishoni mwa wiki iliyopita kwa lengo la kutafuta chanzo cha mgogoro huo.
Tunaamini kwaba EAC ina wajibu mkubwa wa kuhakikisha amani na utulivu vinatengemaa Burundi. Kwa kiwango kikubwa kabisa cha imani, tunajiaminisha kuwa majirani hawa wa Burundi wana uwezo na dhamira ya kuhakikisha hali bora kwa watu wa taifa hilo.
Hatudhani kuwa viongozi wakuu wa nchi za EAC wanaweza kufanya upendeleo kwa mmoja wa viongozi wa kundi hasimu utakaokuwa na madhila kwa wananchi wa taifa hilo. Kazi kubwa ya viongozi hao itakuwa ni kusoma ripoti na mapendekezo ya mawaziri na kisha kutoa maamuzi.
Baadhi yetu tumekuwa tukifuatilia siasa za Burundi kwa miaka zaidi ya 10 sasa. Ni magazeti hayahaya ambayo miaka kumi na ushee iliyopita yalikuwa yakiandika habari za waliokuwa viongozi wa waasi kama Pierre Nkurunziza, Agathon Rwassa na Hussein Rajab ambao leo wanashikilia nyadhifa kubwa nchini kwao huku. Walikuwa wakiishi katika nchi zetu na tunajuana nao vizuri.
Kwa vile ndiyo haohao walio mbele katika kile kinachoendelea sasa katika nchi zao, tunaamini kuwa EAC ndiyo jumuiya pekee hapa duniani yenye wajibu na uwezo wa kusimamisha matatizo haya ya Burundi.
Ndiyo sababu, katika namna ya kipekee kabisa, Tanzania na EAC kwa ujumla wake, wanatakiwa kuwa mstari wa mbele kusaidia Burundi. Na kama ambavyo tayari tumesikia huko nyuma, viongozi wanatakiwa kufahamu kwamba suluhisho la migogoro ya nchi hiyo ni la kisiasa.
Ni vema viongozi wa EAC wakafahamu kuwa suluhisho la kudumu la Burundi linatakiwa lipatikane kwa njia ya amani na si kijeshi wala kivita. Viongozi wetu wanaokutana leo wanatakiwa kuhakikisha kuwa wasiondoke bila kuwa na suluhisho kwa wananchi wa taifa hilo.
Tunatakia kikao hicho kila la kheri.


