Bila mwafaka, Bunge la Katiba lisimame
Jul 31, 2014 by Raia Mwema in Katiba Mpya

AGOSTI tano mwaka huu, Bunge Maalumu la Katiba (BMK) linatarajiwa kuendelea kwa mujibu wa ratiba iliyotangazwa na Mwenyekiti wa Bunge hilo, Samuel Sitta.

Kwa masikitiko makubwa, mazingira yaliyopo sasa yamefanya iwe vigumu kwa mwafaka wowote wa maana kufikiwa. Makundi mawili hasimu katika suala hilo; Umoja wa Katiba ya Wananchi (Ukawa) na Chama Cha Mapinduzi (CCM), wameshindwa kukubaliana katika namna ya kusonga mbele.

Kama BMK litaendelea hivi hivi, suala la Katiba Mpya litatugawa zaidi Wa tanzania kuliko kutuleta pamoja kama ambavyo dhamira ya awali ilivyokuwa.

Hatuoni sababu ya kuendelea kwa BMK katika mazingira haya. Kila kitu katika Katiba hufanyika kwa njia ya maridhiano na mwafaka. Shuruti, mikwara na hadaa si njia sahihi ya kusonga mbele.

Raia Mwema tunaona kwamba njia sahihi ya kutoka hapa tulipo na kwenda mbele ni kusitisha Bunge hili. Tujipange upya na kujenga kwanza mwafaka wa kitaifa kuhusu Katiba yetu.

Tunaamini kwamba hatuna haraka ya kwenda kokote kwani hapa ni kwetu. Hatuna sababu ya kuingia gharama za kuendesha Bunge ambalo mwisho wake hakutakuwa na mwafaka wowote.

Tungependa pia kuwaasa wanasiasa kuacha kutumia suala hili la Katiba kuwagawa wananchi katika misingi ya vyama vya siasa. Katiba haina chama wala itikadi. Katiba pia si ya kizazi chetu pekee bali ni kwa ajili ya vizazi vinavyokuja pia baada yetu.

Yatakuwa makosa makubwa kama tutaangalia suala la Katiba Mpya kwa minajili ya kukidhi haja zetu za muda mfupi na za kisiasa na kusahau maslahi mapana zaidi ya mchakato huu.

Upatikane kwanza mwafaka kwenye suala hili na ndipo BMK ianze upya. Juhudi zozote za kutaka kupata Katiba pasipo mwafaka itakuwa sawa na kutwanga maji kwenye kinu.

Wa tanzania hawana fedha wala muda wa kupoteza kutokana na umasikini tulionao. Kama kuna muda na rasilimali nyingine, ni muhimu zikatumika katika kutatua matatizo ya muhimu yaliyopo.

Tusitumie fedha na muda wa Wa tanzania kufanya Bunge lisilo na maana yoyote zaidi ya kuwachanganya na kuwagombanisha Wa tanzania ambao wana imani kubwa na viongozi wao.

Mwafaka Kwanza na kisha Katiba Mpya ifuate.


