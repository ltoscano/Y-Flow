
Mkono birika utazidi kuwasononesha
PINDI kabla ya Krismasi, mtandao wa kijamii ulifurika habari za kaka fulani kutoka Saudi Arabia aliyenunulia barafu yake ya moyo magari matano kumdhihirishia penzi.
Isitoshe, magari hayo ya kifahari ya aina ya Mercedes Benz yalikuwa yametundikwa herufi a jina la kichuna huyo.
Ni suala lililoibua hisia mseto miongoni mwa mabinti na kina kaka hasa kutokana na bei ghali ya magari hayo.
Kwa mabinti wengi hilo ilikuwa dume la kipekee na mwanamume kati ya msitu wa madume.
Lakini kwa baadhi ya wanaume kaka huyo alikuwa mpumbavu kwa kuweka imani yake kwa binti ambaye hata hakuwa amemuoa.
Bila shaka mawazo hayo yanaonyesha udhaifu wa akina kaka wetu ambao badala ya kuiga mfano huu wako tayari kumkashifu na kumtusi kaka anayejitolea kuwekeza katika binti ampendaye.
Tatizo la kaka zetu hapa ni kuwa wanatamani kutembea na kuonekana na binti mrembo na anayewaongezea fahari wakiwa njiani ilhali hawataki hela zao zione mwangaza.
Anamtaka binti awe na nywele nzuri na kupendeza lakini hana haja ya kujua bei ya nywele za kubandika wala gharama ya kusongwa katika saluni ya wataalam.
Wengi wao wanawamezea mate mabinti wanaovalia nguo zinazowachora umbo ilhali hawako tayari kuchimba mfukoni kumnunulia kipusa nguo au hata kumlipia uanachama katika ukumbi wa kufanyia mazoezi.
Baadhi yao wanawatamani vipusa wenye ngozi zilizolainika na kung’aa ilhali hawana haja ya kujua bei ya mafuta wala mapambo ya kisasa.
Wanafurahia sana kumnusa na kukaa karibu na kipusa anayenukia manukato ilhali hawataki kuitishwa hela za kununua marashi ya kisasa.
Haya ni mafunzo kwa madume wetu hapa ambao hawawezi mgharimia binti bila kulalama, na iwapo baadhi ya kaka zetu watakumbatia nusu tu ya ukarimu wa kaka huyu, kwa upande wao hawatakuwa na la kulalamika kuhusu “tabia mbaya ya mabinti wa Kenya”. 
Wengi wanadai suala la uzito wa mfuko sharti lizingatiwe lakini ukweli ni kuwa hata awe na hela badala ya kuwekeza katika mwanamke mmoja atawaficha vimada katika kila kona ya mtaa. Nakumbuka nukuu moja niliyosoma mtandaoni kuwa mwanamke mkamilifu yuko tayari kuunda ufalme na mwanamume wake, tofauti na kipusa mshenzi anayemtafuta kaka ambaye tayari ashajiundia ufalme, lakini swali langu ni akina kaka wangapi hasa hapa nchini ambao wako tayari kufanya hivyo?
Badala yake wengi wao wanadai jinsi vipusa Wakenya ni wachimba migodi bila kuzingatia kuwa endapo wangewapa hiyo dhahabu bila ubishi basi hakuna binti ambaye angekuwa tayari kujichafua katika shughuli za uchimbaji.


