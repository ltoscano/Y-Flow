
…AZAM FC, MBEYA CITY ZAIPISHA YANGA KILELENI

August 11, 2013
Timu ya Azam FC jana ilibanwa mbavu na Mbeya City, baada ya kulazimishwa sare ya mabao 3-3 katika mechi kali ya Ligi Kuu Tanzania Bara, iliyochezwa Uwanja wa Azam Complex Chamazi uliopo nje kidogo ya Dar es Salaam. Kwa kutoka sare hiyo, ina maana timu hizo zimeipisha Yanga kileleni mwa ligi hiyo baada ya jana kuibutua JKT Oljoro mabao 3-0 katika mechi ya ligi hiyo iliyochezwa Uwanja wa Taifa, Dar es Salaam Azam ilianza kupata bao dakika ya 12 lililopachikwa kimiani na Amphrey Mieno aliyemalizia faulo iliyopigwa na Fareed Mussa baada ya kipa wa Mbeya City kutoka nje ya eneo lake. Dakika ya 30, Mwagani Yeya aliyekuwa shujaa wa mchezo huo aliisawazishia Mbeya City kwa mpira wa kichwa uliokwenda moja kwa moja wavuni. Katika kipindi cha kwanza timu zote zilikuwa zikishambuliana kwa zamu na kuifanya milango kuwa katika hekaheka kila mara, lakini hata hivyo washambuliaji wao hawakuwa makini katika ufungaji. Mbeya City iliingia kwa nguvu uwanjani na kufanikiwa kupata bao la pili dakika ya 51 lililofungwa na mshambuliaji hatari, Yeya ambaye jana aliondoka na mpira baada ya kufunga mabao matatu. Bao hilo halikudumu sana kwani, John Bocco ‘Adebayor’ aliisawazishia Azam bao baada ya kupata pasi nzuri kutoka kwa Kipre Tchetche. Dakika ya 70, Mcha Hamis aliikosesha Azam bao la wazi baada ya kubaki na kipa wa Mbeya City ambaye alijitosa kuoka na kusababisha kuumia. Yeya aliipatia Mbeya City bao la tatu dakika ya 73 baada ya kumpiga chenga kipa wa Azam, Mwadini Ally ambaye alitoka langoni kujaribu kuokoa. Mcha aliisawazishia Azam bao la tatu baada ya kupiga mpira aliounganisha pasi ya Salum Abubakari ‘Sure Boy na kumshinda kipa wa Mbeya City, David Baruani.


