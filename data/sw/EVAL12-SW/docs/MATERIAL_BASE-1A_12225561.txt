Mambo haya mawili yatulazimishe kutafuta majibu na kuchukua hatua!
Jul 09, 2014

SIJUI ni mimi tu naona vitu visivyokuwapo au nalazimisha tu kuona vitu.
Kuna mambo mawili ambayo naamini yanahitaji kuangaliwa kwa karibu tena kisayansi na hatimaye kuyapatia majibu. Ningeweza kusema mambo matatu lakini itoshe kuyazungumzia haya mawili tu katika hali ya kuanzisha mjadala na kuuchochea.

Kuna suala la kuibuka upya kwa wimbi la majambazi na pia kuendelea kutokea kwa ajili nyingi ambazo zinaua watu wetu wengi na kuacha mamia majeruhi!

Hili la mwonekano wa kuongezeka kwa wimbi la vitendo vya ujambazi na matumizi ya silaha kali – hasa mabomu kunahitaji kuangaliwa kwa mwanga sahihi.
Kwa wanaokumbuka wakati Rais Jakaya Kikwete anaingia madarakani Tanzania ilikuwa kwenye hali kama hii ya sasa na labda mbaya zaidi.

Kulikuwa na matukio ya ujambazi kiasi kwamba ilikuwa ni vigumu kupita wiki bila kusikika kwa vitendo vya ujambazi. Kutokana na hali hiyo Serikali iliamua kuchukua hatua mbalimbali za kukabiliana na vitendo hivyo kiasi kwamba hadi tunaelekea mwaka 2008/2009 kulikuwa na hali fulani ya utulivu – ukiondoa vitendo vya mauaji ya albino.
Lakini kwa namna fulani ni vigumu sana kusema kuwa hali hiyo bado iko na kwamba sasa hivi watu wetu wanaweza kutembea mahali popote kwa usalama.

Inaonekana usalama huo sasa hivi ni mgumu kuonekana iwe mchana au usiku kwani vitendo vya ujambazi vimeanza
kuongezeka na si tu ujambazi wa usiku bali matukio ya ujambazi mchana kweupe na wakati mwingine hata si mbali na vituo vya polisi.
Tayari watu kadhaa ndani ya mwaka huu wameuawa kwenye matukio haya ya ujambazi. Nitoe mifano michache tu. Mapema mwaka huu maeneo ya Kariakoo watu wanaoshukiwa kuwa ni majambazi walimvamia mama mmoja mfanyabiashara na kumuua huku wakiondoka na kiasi cha fedha ambacho walidhani anacho. Hilo si tukio pekee kutokea maeneo ya Kariakoo katika miezi ya karibuni. 

Si Dar es Salaam tu hata Arusha majambazi yamefanya mambo yao. Mwezi mmoja tu hivi uliopita wakiwa wanapora huko Arusha majambazi walimuua mpita njia mmoja.
Lakini kama hili halitoshi uthubutu huu wa majambazi tumeuona huko Kimanzichana Dar es Salaam ambako majambazi walivamia Kituo cha Polisi na kuua askari mmoja.

Hapa ni lazima tujiulize maswali; ni kwamba ujambazi umeongezeka sana au vyombo vyetu vya usalama viko vyuma katika kujipanga?

Inawezekana mitandao ya ujambazi ni mipana zaidi kuliko tunavyodhania? Nini kifanyike kwa haraka?

Ni muhimu kujiuliza maswali haya kwani tunapoangalia yanayotokea Kenya ambako wanaodaiwa ni wapiganaji wa Al Shabaab wamefanya mauaji ya malipizi tena ya kutisha kabisa hadi kwenye vituo vya polisi. Ni lazima tujiulize hivi Wa tanzania hawa wamejiandaa kiakili kwa ujambazi au ughaidi wa aina hiyo?
Watu ambao bado tunakusanyika kwenye mikusanyiko ya kila aina bila hata kufikiria mara mbili kweli mtu akiamua kufanya vya kufanya tunaweza kukabiliana naye au nao?
Upande mwingine kuna hili suala la ajali; kuna ajali nyingi sana zinatokea nchini na katika barabara zetu? Hivi kweli ni kwa sababu ya barabara mbaya au kuna tatizo zaidi?

Hivi watu wote wanaoendesha magari kweli wanapaswa kuwa na leseni za kuendesha?
Kwa nini ajali zetu zinaonekana kuua watu wengi zaidi; ni kwa nini hatuna huduma nzuri ya kwanza au ya uokoaji ambayo ingesaidia sana wakati inapotokea ajali?
Siyo kwamba watu wengi wanakufa wakiwa “wanakimbizwa” hospitali mara nyingi katika magari ya kawaida tu si maalumu? Je, tuna utaratibu wa kuajiri watu wa huduma ya kwanza ambao wana vifaa na utaalamu wa uokoaji au kuhudumia majeruhi (emergency medical technicians)? Au tunaombea tu majeruhi asifie njiani!?

Fikiria kwa mfano tu mwaka 2012 Jimbo la California huko Marekani lilikuwa na vifo 2816 vinavyotokana na ajali za barabarani. Mwaka huo huo Tanzania ilikuwa na wastani wa vifo 3875! Japo idadi za watu inakaribiana (Tanzania ikiwa na milioni 45 hivi na California ikiwa na watumilioni 38 hivi) bado inaonekana Tanzania ina vifo vingi sana hasa ukichukulia mambo mengine.
Kwa mfano, japo mara nyingi ajali zinapotokea Tanzania tunaambiwa dereva alikuwa anaenda mwendo kasi lakini ukweli ni kuwa bado mwendo kasi wa magari ya Tanzania haufikii ule wa California au baadhi ya nchi nyingi zilizoendelea.
Kwa mfano California mwendo kasi unaoruhusiwa ni kilomita 112 kwa saa (maili 70 kwa saa).
Ikumbukwe kuwa theluthi moja ya ajali zote za magari Tanzania zinatokea Dar es Salaam! Kwa maneno mengine tukiweza kupatia suluhisho tatizo la ajali Dar es Salaam tutapunguza sana vifo vinavyotokana na ajali.


