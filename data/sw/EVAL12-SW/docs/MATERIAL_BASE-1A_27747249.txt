
Yanayotakiwa kufanikisha uchumi wa viwanda
Kiwanda cha Saruji cha Wazo Hill nje kidogo ya jiji la Dar es Salaam. Viwanda kama hivyo ndiyo malengo ya Serikali kwa ajili ya kuongeza ajira na mapato. Picha na Maktaba.
Mipango ya uchumi wa Tanzania kwa Serikali ya Awamu ya Tano ni kuwa na uchumi wa viwanda. Hili ni jambo zuri kiuchumi kwa sababu ya faida za kuwa na uchumi wa viwanda.
Faida hizi ni pamoja na ajira, mapato ya kikodi na yasiyo ya kikodi, fedha za kigeni, kukuza sekta nyingine zinazofungamana na sekta ya viwanda kwa kuwa soko kwa sekta hizi na kwa kuzipatia malighafi na bidhaa nyingine.
Kuna masharti kadhaa ya kutimiza kusudi kupata aina ya uchumi wa viwanda unaofikiriwa. Kati ya masharti haya ni kuwa na bajeti kuu ya taifa inayoakisi azma ya kuwa na uchumi wa viwanda.
Makala haya ni maalumu kwa msimu huu wa bajeti yakijadili nini kinatakiwa kufanyika katika bajeti kuu ili kufanikiwa katika azma ya kuwa na uchumi wa viwanda Tanzania.
Azma ya uchumi wa viwanda Kwa kadiri ya hotuba ya Rais Magufuli aliyoitoa bungeni Novemba 20, 2016 kuna aina tatu kubwa za viwanda vinavyofikiriwa na Serikali ya Awamu ya Tano.
Hivi ni viwanda vinavyoweza kuajiri watu wengi, vinavyoweza kuzalisha bidhaa kwa walaji wengi wa nchini na vile vitakavyozalisha ili kuuza nje ya nchi. Pamoja na mambo mengine Serikali inalenga kuimarisha viwanda vilivyopo; kuongeza mchango wa sekta ya viwanda katika pato ghafi la taifa kutoka asilimia 9.9 ya mwaka 2013 hadi asilimia 15 ifikapo mwaka 2020.
Pia, inalenga asilimia 40 ya ajira nchini itoke katika sekta ya viwanda ifikapo mwaka 2020 na inapanga kuishawishi sekta binafsi kuwekeza katika viwanda vidogo, vya kati na vikubwa vikiwamo vitakavyotumia malighafi ya ndani kwa wingi.
Serikali pia inalenga kuvikinga viwanda vya ndani dhidi ya ushindani kutoka nje. Mpango mwingine ni kwa viwanda vya Tanzania kuuza katika masoko ya upendeleo ya kikanda Afrika Mashariki, Afrika, Ulaya, Marekani na Asia. Kusudi haya yote yatokee kuna mambo ya msingi ya kuzingatia katika bajeti kwa aina mbalimbali za viwanda kama inavyojadiliwa hapa. Bajeti ya ajira viwandani Matamanio ya Serikali ni kuwa na viwanda vitakavyoajiri watu wengi. Kiuchumi, viwanda vya kuajiri watu wengi vitakuwa vile vinavyotumia nguvu kazi kubwa kwa maana ya misuli badala ya kutumia mashine na mitambo. Ni viwanda ambavyo kazi nyingi hufanywa kwa mikono. Katika dunia ya mapinduzi ya kisasa ya uchumi wa viwanda shindani, teknolojia inayotumika kuzalisha bidhaa za viwandani ni ya hali ya juu. Viwanda hivi hutumia teknolojia ya kisasa, mitambo na mashine kuliko wanavyotumia misuli ya binadamu. Mashine na mitambo hufanya kazi ambayo binadamu angefanya. Kusudi uchumi wa viwanda uajiri watu wengi kuna mambo kadhaa ya msingi ya kufanya. 
Ili kupata ajira nyingi kutoka viwanda vitumiavyo nguvu kazi na misuli kuliko mitambo kunahitajuka hatua za ziada za kibajeti kuvutia wawekezaji katika aina hii ya viwanda. Hatua hizi ni pamoja na zile za kikodi na ruzuku. Itabidi bajeti itoe vivutio vya kikodi na ruzuku kwa watakaowekeza katika viwanda vitakavyoajiri watu wengi. Vigezo vya vivutio vya kikodi vinavyotolewa kwa wawekezaji kwa sasa havijumuishi suala la kuzalisha ajira. Vigezo vikuu ni ukubwa wa mtaji unaowekezwa kwa wawekezaji wanaopitia Kituo cha Uwekezaji Tanzania na kiasi cha bidhaa kinachouzwa nje kwa waekezaji katika maeneo maalumu ya kiuchumi. Itakuwa muhimu kuweka vivutio vya kikodi kama vile misamaha kwa kila idadi fulani ya watu watakaoajiriwa lakini pia kuzingatia ubora wa ajira husika ikiwemo ngazi ya mshahara.
Bajeti kwa sekta nyingine Ili viwanda vinavyotumia mitambo ya kisasa na mashine vizalishe ajira nyingi, ni lazima kuimarisha na kuendeleza minyororo ya thamani na mafundo yake. Ni lazima sekta zote ziendelezwe ili kufanya sekta ya viwanda ipate malighafi, soko, mitaji na hata wafanyakazi kwa wingi na ubora unaotakiwa. Kusudi hili litokee ni lazima bajeti izingatie siyo tuu maendeleo ya sekta ya viwanda bali pia maendeleo ya sekta nyingine. Bila sekta zote zinazoingiliana na ile ya viwanda kupata bajeti ya kutosha, itakuwa shida kupata ajira zinazotarajiwa kutoka katika sekta hizi.
Bajeti viwanda vya walaji wa ndani Serikali inalenga kuwa na viwanda vitakavyozalisha bidhaa kwa ajili ya walaji wengi wa ndani. Bidhaa zinazozungumzwa ni kama viatu, nguo na mafuta ya kupikia. Maana yake ni kuwa na bidhaa zitakazoweza kushindana na zile zinazotoka nje. Ili kufanikiwa katika hili ni lazima bajeti iweze kutengeneza mazingira ya viwanda vya ndani kuzalisha bidhaa bora kuliko zinazotoka nje. Juhudi za kibajeti zinazotakiwa ni pamoja na mazingira rafiki na wezeshi ya kikodi zikiwemo ruzuku kama ilivyoelezwa awali. Pia, bajeti lazimaijenge mazingira mazuri ya uwekezaji wa kiushindani ili bidhaa zinazozalishwa ndani ziwe na wingi, ubora na bei shindani ya kutosha kukidhi vionyo na matamanio ya walaji wa ndani.
Kati ya mambo yanayoweza kufanyika ili kuhakikisha viwanda vya kuzalisha bidhaa za kukidhi mahitaji ya ndani vinakuwepo ni pamoja na kuvilinda.
Hatua za kibajeti zinazoweza kuchukuliwa ni pamoja na kuweka kodi za juu kwa bidhaa kutoka nje ya nchi. Hatua nyingine za kibajeti zinazoweza kuchukuliwa ni kutoa ruzuku kwa viwanda vya ndani ili kushindana na vile vya nje.
Hata hivyo, ni muhimu kujua kuwa suala lisiwe kulinda viwanda pekee. Hali ya walaji lazima pia izingatiwe. Ni muhimu kuhakikisha kuwa hatua za kibajeti hasa za kikodi kulinda viwanda vya ndani haziumizi walaji.
Pia, ni muhimu kukumbuka makubaliano ya kimataifa na kikanda kuhusu biashara huria. Katika Jumuiya ya Afrika Mashariki kwa mfano, kuna kodi za pamoja kwa bidhaa zinazotoka nje ya jumuiya. 
Hatua za kibajeti kama vile kodi kulinda viwanda vya ndani ya Tanzania lazima kuzingatia viwango vilivyokubalika kimataifa na kikanda.
Bajeti viwanda vya kuuza nje Aina nyingine ya viwanda vinavyofikiriwa na serikali ni vile vitakavyozalisha bidhaa ili kuuza nje ya nchi baada ya kutosheleza soko la ndani. Ili lengo hili litimie ni lazima masoko haya ya nje yapatikane na viwanda hivi viweze kupenyeza ndani ya masoko haya.
Kuna vikwazo vingi kabla ya kuweza kuuza katika soko la nje. Hivi vinaweza kuwa umbali wa kijiografia, vikwazo vya kikodi na visivyo vya kikodi, vikwazo vya viwango na usafi na hata vikwazo vya kiasi kinachoweza kuingizwa katika soko husika.
Kati ya hatua za kibajeti zinazoweza kuchukuliwa ili viwanda viweze kuuza nje ni pamoja na hatua za kikodi ikiwamo ruzuku kwa wanaouza nje ya nchi. Hata hivyo lazima bajeti ifanye uchambuzi makini. Uchambuzi huu lazima uone kuwa vichocheo vya kikodi na ruzuku kwa lengo la kuwezesha uuzaji nje vinaleta manufaa yanayotakiwa. Lazima kufanya ulinganifu wa gharama na faida ili kuhakikisha kuwa faida ni kubwa kuliko gharama. Bajeti mazingira ya uwekezaji Kati ya suala mtambuka katika bajeti inayotakiwa ili kufikia azma ya uchumi wa viwanda ni mazingira ya uwekezaji na biashara. Lazima hatua mahususi za kibajeti zichukuliwe ili kujenga, kuimarisha na kuendeleza mazingira rafiki na wezeshi ya uwekezaji na biashara kwa ujumla wake na katika uchumi wa viwanda katika muktadha wa makala haya kimahususi.
Mazingira haya ya uwekezaji na biashara ni yale yatakayovutia na kubakiza wawekezaji wa ndani na nje, wadogo, wa kati na wakubwa katika sekta ya viwanda na zile sekta zilizofungamana na sekta hii. Kuna mambo makuu ya mazingira ya uwekezaji na biashara ambayo bajeti lazima izingatie.
Mambo haya ni pamoja na miundombinu katika upana wake. Hii ni pamoja na miundombinu migumu kama vile barabara kubwa na ndogo, bandari, viwanja vya ndege na reli. Inahusisha pia miundombinu `laini' kama vile mawasiliano kama vile simu na Internet. Mazingira ya biashara pia ni kuhusu kupatikana kwa nishati ya uhakika na yenye bei inayohimilika; masuala kadhaa ya kikodi kama kutabirika mazingira ya kikodi, idadi ndogo na viwango vidogo vya kodi; ujuzi na utaalamu ya nguvukazi nchini; hali ya rushwa na ukiritimba serikalini.
Hitimisho Ili azma ya uchumi wa viwanda kufikiwa, pamoja na mambo mengine, ni lazima bajeti kuu kama ilivyo kwa zile za sekta ya viwanda na sekta zinazofungamana nayo ishughulikie yote yaliyotajwa katika makala haya.
Ikumbukwe kuwa bajeti inatekeleza mpango wa maendeleo wa mwaka. Mpango huu unatolewa katika mpango wa maendeleo wa taifa wa miaka mitano. Bajeti ya 2016/17 ni ya kwanza katika kutekeleza mpango wa pili wa maendeleo wa miaka mitano unaoanza Julai 2016. Mada kuu katika mpango huu ni uchumi wa viwanda. Hivyo kama bajeti haitatekeleza yanayotakiwa ili kuwa na uchumi na viwanda, tutakuwa tumeanza vibaya.


