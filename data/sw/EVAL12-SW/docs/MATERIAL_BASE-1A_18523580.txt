
CWT yahofia walimu kukopwa tena
Habel Chidawali, Mwananchi hchidawali@mwananchi.co.tz
Dodoma. Chama cha Walimu Tanzania (CWT) Manispaa ya Dodoma kimeonya kuwa usimamizi wa mitihani ya kidato cha sita unaweza kuwagawa walimu katika matabaka.
Onyo hilo linatokana na madai ya walimu waliosimamia mitihani ya kidato cha nne mwaka jana ambao hadi sasa wanaidai Serikali fedha nyingi. 
Mwenyekiti wa CWT wa Manispaa hiyo, Samson Mkotya alisema jana kuwa kutokana na madai ya walimu ya mwaka jana kuna uwezekano mkubwa wakakopwa tena.
Mkotya alisema mamilioni ya fedha zinadaiwa na walimu katika manispaa hiyo na hakuna majibu ya moja kwa moja ya lini watalipwa haki yao.
“Itakuwa ni jambo la ajabu kama wataamua kuwalipa wasimamizi wa mitihani ya kidato cha sita wakati wale wa kidato cha nne hawajalipwa na hapo watakuwa wameleta mgogoro na matabaka, lakini wasipolipa napo madeni yatakuwa mlima,” alisema Mkotya.
Akitoa mfano wa madai hayo, alisema zaidi ya walimu 100 katika manispaa hiyo wanadai fedha nyingi kwani kwenye mitihani hiyo walilipwa Sh320,000 kila mmoja ambayo ni sawa na malipo ya siku nane kwa kiwango cha Sh40,000 kwa siku, wakati katika baadhi ya vituo mitihani ilifanyika kwa siku 19.
Alitoa mfano wa Shule ya Sekondari Chinangali kwamba walimu 13 wanadai Sh2,280,000.
Ofisa Elimu wa Mkoa wa Dodoma, Juma Kaponda alikiri kuwa madai hayo ni ya mwaka jana, huku akitamba kuwa hakuna mwalimu atakayekopwa katika mitihani ya mwaka huu kwa kuwa Serikali imetoa fedha zote na walimu wa manispaa hiyo walianza kulipwa jana.
Kaponda alisema sababu za madeni ya mwaka jana zilitokana na mpangilio wa mitihani kuwa na siku nyingi. Aliwatoa hofu walimu kuwa madai yao yanafahamika serikalini na kwamba, wakati mwafaka yatatolewa.
Mwishoni mwa wiki iliyopita Naibu Waziri Nchi, Ofisi ya Rais (Tamisemi), Seleman Jafo aliliambia Bunge kuwa deni la walimu waliosimamia mitihani hiyo linakaribia Sh17 bilioni na Serikali inaendelea na uhakiki ili ianze kuwalipa na madeni mengine.
Akizungumza katika maadhimisho ya Siku ya Wafanyakazi Duniani yaliyofanyika mjini Dodoma, mwishoni mwa wiki iliyopita, Rais John Magufuli alisema Serikali inaendelea na uhakiki wa malipo ya watumishi wake ili kujiridhisha na itakapomaliza kufanya hivyo itawalipa wahusika wote haki zao.


