
Watetezi wa haki wataka wakimbizi warejeshwe
Na WYCLIFFE MUIA
NAIROBI SHIRIKA la Umoja wa Mataifa la Kutetea Haki za Wakimbizi (UNHCR) pamoja na lile la Human Rights Watch, zinataka serikali ya Kenya kuwarejesha wakimbizi wote waliokuwa wamesajiliwa rasmi na ambao walirudishwa makwao wakati wa misako ya oparesheni ya ‘Usalama Watch’.
Human Rights Watch, limeshutumu serikali ya Kenya kwa kuzuia kukagua walionaswa katika misako hiyo ili kubaini wakimbizi halali waliokuwa wamekimbilia usalama wao nchini Kenya.
“Kufikia sasa serikali ya Kenya imewarejesha makwao Wasomali 359 wakiwemo wakimbizi watatu waliokuwa wamesajiliwa rasmi katika kambi za wakimbizi,” alisema Gerry Simpson, Afisa Mkuu wa Human Rights Watch. 
“Wakimbizi waliorejeshwa wako katika hatari ya kuvamiwa, kudhulumiwa na hata kuuawa na wapiganaji. Serikali ya Kenya ilikuwa inafahamu kuwa hatua hiyo ni hatari kwa wakimbizi na ikaendelea tu nayo kinyume cha sheria,” akasema.
Katika awamu ya hivi karibuni Kenya iliwafurusha raia 98 wa kigeni wakiwemo watoto 12 hadi mjini Mogadishu mnamo Mei 20.
“Kurejesha watu katika maeneo yanaoendelea kukumbwa na ghasia nchini Somalia ni kinyume cha sheria za kimataifa kuhusu wakimbizi. Hadhi ya Kenya kuhusu haki za wakimbizi duniani imeshuka sana,” alisema Bw Simpson.
UNHCR lilisema kuwa kuna familia zilizotenganishwa wakati wa misako iliyoendeshwa katika miji nchini na kutaka serikali kuwarejesha waliokuwa wamesajiliwa rasmi ili waungane na familia zao.


