Watatu wapitishwa
Nov 23, 2013

MSTARI wa kumpata mrithi wa Mkuu wa Jeshi la Polisi, Inspekta Jenerali Said Mwema, umechorwa chini ya maofisa watatu wa jeshi hilo, Raia Mwema limeelezwa.

Vyanzo vilivyozungumza na gazeti hili kutoka ndani ya Jeshi la Polisi na serikalini vimeeleza kwamba tayari majina hayo matatu yamefikishwa mezani kwa Rais Jakaya Kikwete tayari kwa uamuzi.

Maofisa wanaotajwa kuweza kumrithi IGP Mwema ni Kamishina Msaidizi wa Polisi, Thobias Andengenye wa Makao Makuu ya Polisi, Kamanda wa Polisi Mkoa wa Mwanza, Ernest Mangu na Kamanda wa Polisi Mkoa wa Mbeya, Diwani Athumani.

IGP Mwema anatarajiwa kustaafu rasmi mwisho wa mwaka huu, ingawa alitakiwa kustaafu tangu Juni kwa mujibu wa sheria, lakini akaongezewa muda wa miezi sita na Rais Kikwete kutokana na changamoto mbalimbali zilizokuwa zikilikabili jeshi hilo.
Uwezo na upungufu kwa kila mmoja
DCP Andengenye

Duru mbalimbali zilizozungumza na askari zimembainisha kama mtu mwenye uwezo mkubwa wa kushika nafasi hiyo kutokana na msimamo wake usioyumba, weledi na usomi wake.

Andengenye alijiunga katika Jeshi la Polisi akitokea masomoni Chuo Kikuu cha Dar es Salaam alikopata shahada yake ya kwanza katika Utawala na Uhusiano wa Kimataifa.

Amefanya kazi katika mikoa mbalimbali kwa nafasi mbalimbali na ingawa ana umri wa miaka 49, tayari amepitia changamoto nyingi na anatajwa kulifahamu Jeshi la Polisi vizuri
Faida
Mwaka juzi, Andengenye alipelekwa mafunzoni katika chuo maarufu cha Bramshill nchini Uingereza alikosomea uongozi. Hiki ni chuo ambacho wakuu wawili waliopita wa jeshi hilo, Mwema na Omar Mahita, walipita kabla ya kuupata wadhifa huo. Kamanda huyu ambaye anashikilia wadhifa wa Mkuu wa Rasilimali Watu wa Jeshi hilo ana faida nyingine ya kuwahi kuwa msaidizi (Aide-de-Camp) wa IGP Mahita, nafasi iliyompa fursa ya kulifahamu vema jeshi hilo na siasa zake.

Andengenye aliyewahi pia kuwa Kamanda wa Polisi wa mikoa ya Morogoro na Arusha, anatajwa kuwa mtu asiye na majivuno, anayezungumza vizuri na kila mtu.
Udhaifu
Kihistoria, wakuu wote wa polisi waliopita walianzia mafunzo yao katika Chuo Kikuu cha Polisi Moshi (CCP). Maana yake wengi wao walianzia ngazi za chini kabisa na kupanda taratibu hadi kufikia wadhifa wa juu kabisa.

Kuanzia ngazi za chini maana yake ni kuwa walipangiwa zamu za lindo, waliongoza magari, waliishi katika barracks (kambi) na kujifunza kila kitu kuanzia kunyoosha nguo, kutandika vitanda, kuwa na nidhamu ya kazi. 

“Wakija kuwa ma-IGP maana yake walikuwa wanajua kila kitu kuhusu jeshi maana wamepitia kila kitu. Hii ndiyo faida ambayo IGP aliyeanzia chini anayo,” kilisema chanzo kimoja cha gazeti hili ambacho hatutakitaja jina kwa sababu za wazi.

Kutokana na elimu yake, Andengenye alipata mafunzo yake ya uaskari katika chuo cha maofisa wa polisi kilichopo Kurasini jijini Dar es Salaam na hakuwahi kupita CCP.

Hiki ndicho kinachoelezwa kuwa kigingi kikuu cha Andengenye.
ACP Diwani

Askari huyu ambaye ni msomi mwenye elimu ya shahada ya kwanza ya sheria amejijengea heshima kwa jinsi alivyoutuliza Mkoa wa Mbeya unaoelezwa kuwa miongoni mwa mikoa iliyo migumu kuiongoza.

Anasifika pia kwa kutoyumba kwenye msimamo, sifa inayomtofautisha na askari wengi wa kizazi chake ambao ni waoga kwenye masuala ya uamuzi.

Faida
Zaidi ya usomi wake, Diwani alipata pia bahati ya kuwa ADC wa IGP Mahita jambo linalomfanya kuwa na uelewa mpana kuhusu jeshi hilo, ‘siasa’ zake na utendaji wake.
Udhaifu
Kama ilivyo kwa Andengenye, Diwani naye hakupitia CCP jambo linalozua maswali kama yale yaliyopo kwa mwenzake huyo.

Pia, ingawa wana baadhi ya sifa zinazofanana, Andengenye anamzidi kwa cheo na alimtangulia kuwa ADC wa Mahita na kuwa Kamishina wa Polisi.

Vyanzo vya Jeshi la Polisi vilivyozungumza na gazeti hili vimesema kwamba kama Andengenye asingekuwepo, Diwani angekuwa na nafasi kubwa.
SACP Mangu

Kamanda huyu wa Mwanza anaheshimika sana ndani ya Jeshi la Polisi. Tangu achukue mikoba iliyoachwa wazi na hayati Liberatus Barlow aliyekuwa akishikilia wadhifa huo na kuuawa kikatili, Mangu amefanya vema.

Anatajwa kuwa msomi wa shahada ya kwanza katika Sayansi ya Polisi (Police Science) aliyoipata ughaibuni. Anaelezwa kuwa msimamizi mzuri wa misingi ya upolisi kama ilivyoainishwa katika Police General Order (PGO).

Siku hizi, askari hawafuati misingi ya upolisi kama ilivyo kwenye PGO. Misingi inasema, kwa mfano, askari hatakiwi kuacha lindo hadi mwenzake afike lakini siku hizi askari anaacha silaha lindoni kabla mwenzake hajafika.


