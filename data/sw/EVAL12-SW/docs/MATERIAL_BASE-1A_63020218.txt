Safari yangu mjini Goma, utanashati kipaumbele kwa vijana
Sep 26, 2013

SITAJADILI kuhusu hali ya vita katika mji wa Goma, nitajadili au kueleza kuhusu masuala mengine niliyoshuhudia nikiwa Goma, ndani ya nchi ya Jamhuri ya Kidemokrasia ya Kongo (DRC). Sitazungumzia vita nikihofia kuchanganya mambo na hata kuharibu mtiririko wa kile ninachotaka kukieleza katika makala haya.
Nilipovuka mpaka kuingia Goma, nilipokelewa na binti wa DRC aitwaye Gisele (tamka Jisele). Gisele ni binti mrembo na aliponipokea aliniambia wazi kwamba, alikuwa na hamu ya kuniona maana amekwishapata taarifa zangu siku nyingi kutoka kwa mjomba wangu anayeishi eneo hilo.
Gisele ndiye aliyekuwa mwenyeji wangu kwa siku mbili nilizokuwa katika Mji wa Goma. Jukumu lake kubwa lilikuwa ni kunikutanisha na familia moja ambayo ilikuwa nizungumze nayo kuhusu mambo fulani ya kifamilia na Gisele ndiye angekuwa mkalimani wangu. Gisele anazungumza Kiswahili kizuri kidogo ukilinganisha na wakazi wengi wa Goma, kwa sababu aliwahi kuishi Kigoma nchini Tanzania, kwa muda mfupi.
Kiswahili cha Goma ni kibovu mno na inakubidi kufanya kazi ya ziada kukielewa kwa sababu maana halisi ya baadhi ya maneno ya Kiswahili kwao hubeba maana iliyo kinyume. Kwa mfano, kuuza wanasema kununua na kununua huwa wanasema nauzisha. Lakini tofauti na watu wa Goma, Wanyarwanda wengi hawajui Kiswahili ukilinganisha na watu wa Goma, wao wanawaona watu wa Goma kama ndio mabingwa wa kuzungumza Kiswahili katika ukanda huo.
Gisele alinipeleka katika hoteli moja inayoitwa VIP. Ni hoteli nzuri ukilinganisha na mazingira ya mji huo yaliyotawaliwa kwa vita muda mrefu. Eneo walipokuwa waasi ni kama kilomita 10 kutoka katika mji huo wa Goma. Maisha katika mji huyo ni ya ajabu, kuna makundi mawilli ya watu, yaani matajiri sana na masikini sana.
Kinachotawala katika mji huo ni jeuri ya pesa. Kama wewe ni masikini basi utaendelea kuwa masikini na kama wewe ni tajiri basi ndio umebarikiwa hivyo. Matajiri wa Goma wana nguvu sana na hakuna mtu wa kuwagusa, ikiwa ni pamoja na kuthubutu kuwachukulia sheria. Hakuna utawala wa sheria Goma.
Ukiwa na pesa Goma wewe ni kama serikali una uwezo wa kufanya chochote na usichukuliwe hatua. Idadi kubwa ya polisi wa Goma pamoja na vongozi ni wala rushwa wakubwa na wanawatumikia matajiri. Tajiri anaweza kuua mtu na wala asiguswe.
Eti raia masikini aende kumshitaki tajiri? …hapana, ataishia kuchekwa tu. Matajiri ni miungu watu hawaguswi na mtu yeyote, pesa inaongea. Tajiri anaweza kukugonga kwa gari lake na kisha akateremka kwenye gari na labda uwe umekufa, vinginevyo kama bado unachechemea (hujafa) ‘atakulamba’ makofi kisha ataondoka zake. Nani anajali? 

Goma mtu anauawa hapo, hakuna mtu anajali kila mtu na maisha yake. Watu wamezoea kuona maiti na hawaoni tena kama ni kitu cha ajabu.

Goma ni mji ambao ni tajiri sana, yaani una ardhi yenye rutuba kwa kilimo. Yaani pamoja na eneo hilo kusumbuliwa na vita kwa muda mrefu, lakini wananchi wanajitahidi kulima na kuendeleza biashara zao. Zipo biashara nyingi sana katika mji huo, lakini mara nyingi waasi hufika kuwapora wananchi hata kile kidogo walichonacho. 
Gisele ananiambia kwamba kwa kiasi kikubwa wananchi wengi wa Rwanda hususan wanaoishi karibu na mji huo wa Goma, yaani wilaya hiyo ya Gisenyi wanaitegemea mno Goma kwa chakula. Kuna wakati, mpaka kati ya nchi hizo mbili yaani DRC na Rwanda ulifungwa, na wananchi katika maeneno hayo walipata taabu sana ya chakula.
Kwa mfano ukifika mji wa Rubavu utaona ni mji unaopendeza sana na kuvutia, tofauti na mji wa Goma, lakini watu wa Rubavu hawana rasilimali ukilinganisha na watu wa Goma. Kutokana na mazingira haya, Gisele alinitazama na kuniuliza; unadhani wanapata wapi fedha? Nami sikuwa na jibu, nilimuomba anieleze.
Akaniambia kwamba, wananchi wengi wa hapo Rubavu wanafanya kazi katika mji wa Goma na kila wanapopata fedha wanapeleka kwao kwa ajili ya kufanya shughuli za maendeleo. Aliniambia kwamba, yale majumba makubwa niliyoyaona Mji wa Rubavu yamejengwa kwa fedha kutoka Mji wa Goma.
Alisema mji wa Goma ni kama nchi inayojitegemea. Ni mji usio na mawasiliano na mji mkuu wa nchi hiyo Kinshasa ambao uko mpakani mwa Congo Brazaville, hivyo kama mji huo ungekuwa na amani, sambamba na utawala wa sheria, wangekuwa mbali mno kwa maendeleo. Lakini ndio hivyo tena, majirani wananufaika na vita hivyo, kwa hiyo hawapendi kuona vita vikiisha katika eneo hilo.


