
Askari zaidi waongezwa fainali za Kombe la Dunia
BRAZIL imeongeza askari 170,000 wenye nguvu zaidi ili kukabiliana na vitendo vyovyote vya kihuni katika fainali za Kombe la Dunia mwaka huu. 
Kumekuwa na makundi ya waandamanaji ambao wamekuwa wakipinga kufanyika kwa fainali hizo nchini humo wakidai kuwa fedha hizo zingetumika kwa ajili ya shughuli nyingine za kijamii.
Vile vile kumekuwa a habari kuwa huenda watu wakorofi wengine wakafika nchini humo kutoka mataifa za Kombe la Dunia mengine, hasa Argentina.
Askari 1,800 wanatarajiwa kulinda kila kiwanja kitakachochezewa mechi hizo. Na imefahamika kuwa askari wengine 700 wataongezwa katika viwanja kama kukikiwa na mahitaji hayo.
Waandaaji wa mashindano hayo pia wameongeza kamera za kunasa matukio katika viwanja, mashine za X-ray na mashine za kung’amua vifaa vyovyote vya chuma kwa mashabiki watakaofika kwenye michuano hiyo.
Tayari kamati ya maandalizi imetangaza kuwa hakutakuwa na vifaa vya kushangilia maarufu kama “caixirola,”, ambavyo vinafanana na vuvuzela.
Waandalizi wameona kuwa vifaa hivyo vinaweza kurushwa uwanjani au kutumika kama silaha wakati fujo zinapotokea.
Usalama zaidi umeimarishwa kwenye mipaka ya Brazil ili kuhakikisha kuwa watu wanaoingia nchini humo wana vibali sahihi vya kusafiri.
“Tumeingia makubaliano na FIFA lengo ni kuhakikisha mashindano yanakuwa na mafanikio,” alisema Rais Dilma Rousseff.
Mashabiki wapatao 10,000 kutoka Argentina wanatarajiwa kuvuka mpaka kwenda kushangilia timu yao ambayo imeshawahi kupata ubingwa wa dunia mara mbili. 
Mashabiki wa Argentina wanaofahamika kama “barras bravas”, walihusika kwenye fujo zilizotokea kwenye fainali za Kombe la Dunia 1986 huko Mexico pia Ufaransa 1998.
Tayari serikali ya Argentina imetoa orodha ya watu waoafahamika kwa fujo lakini serikali ya Brazil itakuwa makini kuhakikisha mashabiki wote kutoka Argentina wanachunguzwa kwa kina.


