MBUNGE LEMA AMEVUNA ALICHOPANDA-UVCCM

July 31, 2016

Umoja wa Vijana wa Chama Cha Mapinduzi (UVCCM) umekanusha vikali kauli iliyotolewa na Mbunge wa Arusha Mjini, Godbless Lema, kwa kuhusisha umoja huo na picha zinazomdhalilisha mbunge huyo kwenye mitandao ya kijamii. Akizungumza na waandishi wa habari Dar es Salaam jana, Mkuu wa Idara ya Hamasa na Chipukizi wa UVCCM Taifa, Paul Makonda, alisema UVCCM haihusiki na tukio hilo, hivyo alimtaka Lema atafute mchawi wake. Alisema watu waliofanya tukio hilo ni wale ambao amewatengeneza yeye mwenyewe katika mikutano yake ambao aliwahamasisha kutokuwa na nidhamu na kutotii sheria na taratibu za nchi. “Sasa anamtafuta mchawi kwa kuishutumu UVCCM wakati hao waliofanya hivyo ndiyo matunda yake mwenyewe , ” alisema Makonda. Makonda alisema CHADEMA kila kinapopatwa na changamoto kinaishutumu CCM wakati hivi sasa ndani ya chama hicho hali sio shwari. “Hivyo wasimtafute mchawi kwani bundi ameshatua,kazi ya UVCCM ni kuwatetea vijana, hatuna muda wa kumtafuta Lema,” alisema Makonda. Makonda aliongezea kwa kusema kuwa Serikali imekuwa mstari wa mbele kusimamia amani,utulivu pamoja na watu kutii sheria na taratibu za nchi, lakini vyama vya upinzani vimekuwa vikitaka wananchi kutotii sheria. Alisema kilichomkuta Lema ni matunda yake mwenyewe, hivyo atambue hilo na si kuichafua UVCCM kama anavyodai. Lema juzi aliutuhumu uongozi na Mwenyekiti wa UVCCM Taifa, Sadifa Juma Khamisi, kuwa alishiriki kumchafua kwa kusambaza picha katika mitandao ya kijamii zinazoonesha akidhalilishwa. Kutokana na tukio hilo, Lema alimtaka Spika wa Bunge, Anne Makinda achukue hatua kwa kuwa ushahidi wa jambo hilo upo hadharani


