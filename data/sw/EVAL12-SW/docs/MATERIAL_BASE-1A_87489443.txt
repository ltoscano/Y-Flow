
Mradi wa urasimishaji ardhi uwakwamue wananchi kiuchumi

Imeandikwa na Shadrack Sagati

Imechapishwa: 02 Septemba 2016

KILA Mtanzania anatamani kupimiwa kipande chake cha ardhi ili awe na hati yake ya umiliki, bila kujali ni hatimiliki ya kimila au ni hatimiliki ya kawaida.

Lakini kwa Tanzania hali ni tofauti kabisa, ni asilimia 20 tu ya ardhi yake imepimwa huku asilimia nyingine 80 haijapimwa, jambo ambalo linasababisha kuwepo kwa makazi holela kutokana na watu kuvamia mashamba na kujenga bila utaratibu.
Jambo la kushukuru ni kwamba Wizara ya Ardhi, Nyumba na Maendeleo ya Makazi, imekuja na mkakati wa kupima ardhi yote ya Tanzania na kuweka mpango wa matumizi bora ya ardhi kwa kila wilaya. Mpango huo utasaidia kuifanya ardhi ya mijini na vijijini kuwa na thamani kubwa.
Kwa kuanza, wizara hiyo kupitia Mpango wa Kuwezesha Umilishaji Ardhi (LTSP), imeanzisha mradi wa mfano katika wilaya tatu za Malinyi, Ulanga na Kilombero za mkoani Morogoro, ambako wizara imepanga kila kipande cha ardhi katika wilaya hizo kipimwe. 
Pia katika mpango huo wananchi, ambao wengi wao wanaishi maeneo ya vijijini, wakishapimiwa vipande vyao, watakabidhiwa hatimiliki za kimila. Wizara inatarajia kuwezesha utoaji wa hatimiliki za kimila 300,000 katika kipindi chote cha uhai wa mradi huo, ambao ni wa miaka mitatu.
Licha ya kuwa mradi huo unagharimiwa kwa kiasi kikubwa na washirika wa maendeleo wa nchi za Uingereza, Denmark na Sweden, lakini pia Serikali yetu, imeonesha nia ya kuupa kipaumbele mradi huo kwa kuchangia fedha takribani Sh bilioni 30. Jambo jema ni kwamba mradi huo ukikamilika utawezesha wananchi hao kuwa na ardhi ambayo ina thamani.
Mwananchi anaweza kutumia ardhi yake kama dhamana wakati wa kukopa fedha kutoka taasisi za fedha na kufanyia shughuli za kimaendeleo. Kazi ya kupimiwa kiwanja au shamba, kwa kawaida, mwananchi anatakiwa kulipa sio chini ya Sh 300,000 kwa ekari moja, lakini chini ya mradi huo wa LTSP, mwananchi atatakiwa kuchangia Sh 2,500 tu, ambazo ni ada mbalimbali wakati wa utoaji hatimiliki za kimila na wakati wa kuisajili.
Lakini pia chini ya mradi huo, vijiji ambavyo havijawahi kupimwa mipaka yake, navyo vitapimwa na kupewa cheti cha usajili. Vijiji hivyo pia, vitalazimika kuwa na mpango wa matumizi bora ya ardhi baada ya tume ya ardhi kukamilisha kazi ya kuandaa mpango wa matumizi ya ardhi kwa kila wilaya.
Kimsingi ni kwamba, wilaya hizi tatu zimepata bahati kubwa kwa kupelekewa mradi huu. Changamoto zilizoko kwenye mradi huu, ni kwamba ardhi za wilaya hizo, zina migogoro mingi kati ya vijiji na vijiji, kati ya kijiji na wawekezaji au kati ya kijiji na hifadhi za taifa kama za misitu, wanyama na mapori tengefu.
Moja kati ya masharti ya mradi huo ili ardhi yako ya kijiji ipimwe, kusiwepo na mgogoro wa aina yoyote ile. Naamini kwamba, vijiji kwa kushirikiana na wilaya hizo, watatumia fursa ya mradi huo ili kuhakikisha migogoro yote iliyoko katika maeneo yao inatatuliwa kwa amani na kwa haraka.
Jambo jema ni kwamba, mradi huo ni kama umeifungua macho Serikali yetu, kwani kwa mujibu wa Kaimu Kamishna wa Ardhi, Mary Makondo, ndani ya miaka 10, wizara hiyo ina mpango wa kupima ardhi yote ya Tanzania pamoja na kuweka mpango wa matumizi bora ya ardhi.
Hivyo niwaombe wananchi, watendaji wa vijiji na kata, viongozi wa vijiji na madiwani kutoka katika wilaya hizo tatu, wahakikishe kwamba mpango huu ambao unaendeshwa kwenye maeneo yao kama mradi wa mfano, upate mafanikio makubwa ili wilaya nyingine zikajifunze kutoka kwao.
Itasikitisha kuona kwamba wilaya zimepelekewa mradi huo na wizara, halafu ishindikane kutekelezeka. Hii itakuwa ni aibu kwa wilaya hizo pamoja na mkoa kwa ujumla. Hivyo, vizingiti vilivyomo katika utekelezaji wa mradi huo, viondolewe haraka na wahusika ili wananchi waweze kufaidika na mradi huo wa mfano.


