Yanga yaipania Ndanda

Imeandikwa na Rahel Pallangyo

Imechapishwa: 04 Septemba 2016

KOCHA Mkuu wa Yanga, Hans Pluijm, amejigamba kuwa kikosi chake kipo vizuri kuikabili Ndanda kwenye mchezo wa Ligi Kuu Tanzania bara utakaochezwa Uwanja wa Nang'wanda Sijaona Mtwara.

Mchezo huo utakaochezwa Septemba 7, Pluijm amesema anajiandaa vyema kwa sababu anaamini utakuwa mgumu kwa sababu timu hiyo huwa inawapa wakati mgumu na vilevile wamepoteza michezo miwili dhidi ya Simba na Mtibwa Sugar, hivyo watakuwa na hasira ya kupata ushindi nyumbani.
Yanga, Simba na Azam FC hazikushuka dimbani wikiendi hii baada ya kuwa na wachezaji wengi katika timu ya taifa, Taifa Stars, ambayo jana ilitarajia kucheza ugenini dhidi ya Nigeria katika mchezo wa kukamilisha ratiba ya kufuzu kwa Mataifa ya Afrika (Afcon 2017).
Taifa Stars na Nigeria zilishatupwa nje ya kinyang’anyiro hicho cha kufuzu kwa Afcon baada ya Misri kupata tiketi hiyo kufuatia kuongoza katika Kundi G.
“Sisi ni timu kubwa na kwa uzoefu wangu na wachezaji wangu naendelea kuwapa mbinu nyingi kwa kuzingatia mechi za mikoani ni ngumu na timu mwenyeji hukamia mchezo pia nawapa mbinu za kucheza katika viwanja vigumu.
Ukumbuke mwaka jana niliweza kupoteza mchezo mmoja tu ugenini pale Tanga tulipofungwa na Coastal Union, hivyo tutakwenda kwa tahadhari,” alisema Pluijm.
Kikosi cha Yanga kikiwa na wachezaji pungufu kilifanya mazoezi kwa kucheza na kikosi cha timu yao B ambayo inafundishwa na beki wa timu hiyo, Shadrack Nsajigwa kwenye viwanja vya Gymkhana.
Pia mchezaji Obrey Chirwa ambaye alikuwa majeruhi ameanza mazoezi, mchezaji huyo alipata majeruhi katika mchezo wa Kombe la Shirikisho dhidi ya Mo Bejaia ya Algeria uliochezwa Uwanja wa Taifa.
Wachezaji wengine ambao wamefanya mazoezi ni Hassan Kessy, Pato Ngonyani, Ben Kakolanya, Oscar Joshua, Yusuph Mhilu, Juma Makapu, Donald Ngoma, Thabani Kamusoko, Malimi Busungu, Matheo Anthony, Nadir Haroub Canavaro.
Wachezaji wengine wa Yanga wapo kwenye kikosi cha timu za taifa nchini Nigeria. Yanga wamecheza mchezo mmoja wa Ligi Kuu dhidi ya African Lyon na kupata ushindi wa mabao 3-0 na mchezo wa pili ilitakiwa wacheze Agosti 31 na JKT Ruvu hata hivyo uliahirishwa na kwa sasa wanajiandaa na mchezo mgumu dhidi ya Ndanda FC.


