Ubuzima bwabo bwarahindutse kubera ibisasu
«1» Nyirahakizimana
 afite imyaka 38, yacitse akaguru
k'iburyo, ubu agendera ku mbago. Twaraganiriye
adutekerereza uburyo ibyo byago byamugwiririye.
«2» "Si uku navutse, kuko navukanye amaguru abiri
nk'abandi. Ariko mu minsi ishize umwaka 1999 ujya gushira,
igisasu cyaranturikanye. Sinavuga ko ari umuntu wundi
byaturutseho, ahubwo ni uburangare bwanjye, ndetse
n'umutima utumva.
«3» "Imvura yari imaze iminsi igwa, inkwi zarabuze. Mbese
ibiryo byariho ariko nyine, inkwi zarabaye ingume. Icyo gihe
bwari bumaze kwira ku buryo mbese nibwiraga ko nintabona
inkwi mu maguru mashya, nta kundi ab'imuhira bari
buburare. Agatima kaje gukoma ku duti nari nzi ahantu.
Utwo duti bari badukikije ahantu ngo babonye igisasu. Ariko
njye nkumva ko ibyo biti aribyo ndi bwitwarire maze igisasu
cyabo nkagisiga. Kandi rero nibwiraga ko ubwo imvura irimo
kugwa cyaba cyarapfubye. Njye numvaga igisasu kitakorana
n'imvura.
«4» "Narakugendeye rero, mfite igitekerezo cy'inkwi zo
kwitekera, twa duti ndadushinguza dore ko twari twarumye.
Maze kuturangiza, mu mutwe hazamo igitekerezo kimbwira
ko wenda haba hari n'utwarandutse tukagwa hasi.
Ngikabakaba hirya no hino, sinamenye ibyakurikiyeho.
«5» "Nakangutse ndi kwa muganga, nsanga nta kaguru mfite,
ndetse n'ukuboko kwakomeretse cyane. Nijye wizize rwose,
nabaye intumva! Ubu sinkigira icyo marira abanjye, ahubwo
nababereye umutwaro."
