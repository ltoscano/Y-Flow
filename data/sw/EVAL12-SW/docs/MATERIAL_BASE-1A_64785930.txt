
Hatutarajii Mbao FC kuwa uchochoro
IBRAHIM BAKARI
Hivi karibuni, Shirikisho la Soka Tanzania (TFF) limeitangaza Mbao FC ya Mwanza kupanda Ligi Kuu msimu ujao kutoka katika Kundi C ya Ligi Daraja la Kwanza.
TFF iliitangaza Mbao FC kutokana na uamuzi wa Kamati ya Nidhamu ya TFF yaliyotolewa Aprili, 2016 ya kuzishusha daraja timu nne kutoka Kundi C baada ya kukutwa na hatia ya upangaji matokeo.
Mbao FC imeshika nafasi ya kwanza Kundi C kwa kuwa na pointi 12 baada ya kufutwa kwa matokeo ya timu za Geita Gold, Polisi Tabora, JKT Oljoro na JKT Kanembwa zilizokumbwa na kashfa ya upangaji matokeo.
Timu ya Mbao FC inapanda Ligi Kuu msimu ujao, sambamba na African Lyon ya jijini Dar es Salaam na Ruvu Shooting ya Pwani.
Huo ni uamuzi tulioelezwa na TFF nini kimejiri, lakini papo hapo tulielezwa kuwa Kamati ya Rufaa ya Nidhamu ya TFF ilikuwa inakutana kujadili rufaa mbalimbali ambazo zimekatwa na kutokana na uamuzi ya kamati ya Nidhamu ya TFF ijapokuwa Rais wa TFF, Jamal Malinzi alisema hakuna shida katika hilo.
Sitaki kuyasema hayo, hapa ninaitazama Mbao FC kama mgeni wa Ligi Kuu.
Mbao imepanda ligi pamoja na ‘wageniwenyeji’, Ruvu Shooting na African Lyon ambao waliwahi kucheza ligi hii kabla ya kushuka.
Ninaamini timu hizo zilizopanda zinafahamu mikikimikimiki ya Ligi Kuu hivyo watajipanga mapema.
Lakini kwa upande wa Mbao FC, pamoja na hao ‘wageniwenyeji’ hatutarajii watakuwa mteremko na kufanya ligi kuwa ya kizembe na kukera.
Kupanda kwao, kwa kuwa ni nguvu mpya waliyopandia, inatakiwa kukomaa nayo mwanzo mwisho kama ilivyokuwa Mbeya City msimu wa 2014/15.
Hatutarajii kuona kila mtu anakuja na randa yake na kuranda mbao anavyotaka au mbao kuvunwa kirahisi. Mbao igeuke kuwa mpingo na wenye randa washindwe kuranda. Itapendeza na kuleta msisimko.
Bado nasema niliipenda ile staili ya Mbeya City ambayo ilifikia hatua hata vigogo wa ligi, Simba, Yanga, Azam, Mtibwa walikwenda Mbeya lakini wakijiuliza, watatoka vipi? Hicho ndicho kinachotakiwa sasa kwa Mbao, timu zijiulize.
Ndanda FC walianza na hali kama hiyo kwamba timu kufika Mtwara inajishauri, lakini sasa wamelainika kwamba timu inakwenda na kujipigia hukohuko Nangwanda.
Mwadui wako kati kwa kati kwamba wakikufumania unao, lakini hawakuonyesha unyonge kama ulivyo wa African Sports ya Tanga.
Mbao FC imepanda, sasa wachezaji, viongozi na benchi la ufundi wajue kuwa Ligi Kuu si lelemama, Ligi Kuu si ligi ya mchangani, Ligi Kuu si ligi ambayo wanafikiria wanavyotaka, inatakiwa commitment hasa kwa kila mmoja.
Huu si muda tena wa kulala, inatakiwa kufanya mazoezi ya nguvu kujiweka fiti na kuleta ushindani kwa timu zote maana imezoeleka kwa baadhi ya timu, utaona zinafungwa kirahisi halafu zikicheza na Yanga au Simba zinakomaa kweli kweli.
Huwa ninajiuliza, wanavyokomaa kwa Yanga au Simba, kwanini mechi nyingine hawakomai vile? Wakifanya hivyo si ndiyo soka inakuwa na msisimko? Ni ajabu sana kwa timu zetu hizi.
Haiwezekani eti mechi mbili au tatu mnacheza kwa kukomaa halafu nyingine wanafungwa na hata African Sports na nyingine ambazo ziko kwenye mstari mwekundu, japokuwa soka hugeuka.
Kimsingi, hatutaki kuona Mbao FC inakuwa uchochoro, hatutarajii kuona Mbao FC inakuwa kibonde, wachezaji wajengwe kisaikolojia, wachezaji waelezwe kuwa soka iko hivi na ikifanya vizuri, inaweza kufika mbali hata michuano ya klabu Afrika, ni mipango tu.
Mwaka 1986, Tukuyu Star ya Mbeya ilipanda Ligi Kuu na kutwaa ubingwa, sasa tatizo wakati huo, ilishindwa kutwaa ubingwa wa Muungano, kwani bingwa wa Muungano ndiye aliyeiwakilisha Tanzania Afrika.
Lakini ishu ni kwamba walipanda Ligi Kuu na kutwaa ubingwa, sasa kwa staili hiyo kama ingekuwa kwa sasa, moja kwa moja ndiyo wawakilishi wa Tanzania katika michuano ya Ligi ya Mabingwa Afrika.
Hilo hata Mbao FC wanaliweza, wamepanda Ligi Kuu na wanaweza kutwaa ubingwa. Ninachotaka kuwasihi ni kutokuwa na hasira na waamuzi.
Waamuzi wengi wana uamuzi wa ajabu ambao unaweza kuwapandisha hasira.
Wachezaji wajue mazingira ya viwanja mbalimbali, kama wamezoea uwanja mmoja sasa watatoka Mwanza hadi Mtwara, na kote kwenye timu za Ligi Kuu, na ndiyo maana nikasema, Mbao FC wajue kuwa Ligi Kuu si lelemama.
Wachezaji watambue kuwa kucheza Ligi Kuu ni tofauti na ligi za chini na huku pia ni njia ya kuiwakilisha Tanzania michuano ya kimataifa ya klabu.
Kama ni mtoto ni kwamba tayari amesha balehe na kuanza maisha mapya ya kiutu uzima na kuachana na mambo ya kitoto.
Ninaamini wachezaji, viongozi na benchi la ufundi la Mbao FC watakuwa na nidhamu na isifikie hatua kuonekana kuwa ni timu ya kihuni. Ninawapongeza kupanda, lakini mjue ligi si lelemama. 


