Wabunge acheni ‘kupiga mayowe’
May 22, 2012

“MTOTO acha kupiga mayowe, waache watu waone wenyewe”, ni kibwagizo chenye ujumbe mzito kwenye wimbo wenye jina hilo uliotungwa na kupigwa na bendi ya muziki ya Dar Jazz (Wana Muundo au ‘Majini wa Bahari’) mwishoni mwa miaka ya sitini. 
Ni dhahiri kuwa wanamuziki wa bendi hiyo akina Hamisi Nguru, ‘King’ Michael Enock, Juma Hassan ‘Town’ na wengineo walioshiriki kuimba wimbo huo hawakujua kwamba ungekuja kuwa kibwagizo na kijembe kikubwa miongoni mwa wabunge kwenye Bunge la Tanzania zaidi ya miaka 35 baadaye.
Simulizi zinaeleza kuwa Dar Jazz walitunga na kuuimba wimbo huo uliokuwa mashuhuri sana enzi zake kama kijembe kwa wapinzani wao Western Jazz (Wana Saboso) kutokana na upinzani uliokuwepo baina ya bendi hizo, kila moja ikijinadi kuwa bora kuliko mwenzake.
Zaidi ya miaka 35 baadaye tunashuhudia maneno ya wimbo huo yakitumiwa na waheshimiwa wabunge wetu ndani ya ukumbi wa Bunge kwenye mkutano wa “lala salama” wa bunge linalomaliza awamu yake ya miaka mitano mwezi huu wa Julai dhidi ya wananchi ambao wametangaza nia ya kugombea ubunge kwenye majimbo yanayoshikiliwa na wabunge wetu.
Waheshimiwa wabunge wetu hawajaishia kwenye kuwataka wananchi, wanaotumia haki yao ya kikatiba ya kugombea ubunge kwenye majimbo tunayotaka kuaminishwa kuwa yana wenyewe, “waache kupiga kelele, watu wataona wenyewe tu; bali pia wamefikia hata kuwaita wananchi hao kuwa ni ma-Vuvuzela na milango inayopiga kelele ambayo kamwe haimkoseshi mwenye nyumba usingizi wake wa pono.
Inawezekana kwamba ‘kelele’ za wananchi wanaotangaza nia ya kugombea ubunge kupitia majimbo ya waheshimiwa wabunge haziwakoseshi usingizi waheshimiwa hao, lakini kwa hakika zinawafanya wasitulie kwenye viti vyao bungeni na waishie kukimbilia kwenye majimbo yao ‘kuziba mashimo’ na kuuacha ukumbi wa bunge ukikaribia kuwa tupu!
Tumeshuhudia hali hii ikisababisha bajeti za wizara kadhaa kupitishwa haraka haraka na kirahisi rahisi na wabunge wasiozidi mia moja kwenye bunge lenye wabunge zaidi ya mia tatu, wengine wakiwa wamekimbilia majimboni mwao kujihami na mashambulizi ya wapinzani wao.
Ni kweli kwamba kelele za mlango hazimzuii mwenye nyumba kulala, lakini kama ma-Vuvuzela na kelele za milango zinawafanya waheshimiwa wetu kushindwa kukaa vitini mwao bungeni, kwa nini tusiamini kwamba zinawanyima usingizi pia?
Kinachoshangaza zaidi ni jinsi waheshimiwa wetu wabunge wanavyotumia dakika kumi za kuchangia hoja mbalimbali bungeni kwa kujinadi kwa nguvu zao zote juu ya ‘mambo makubwa’ waliyoyafanya kwenye majimbo yao katika kipindi cha miaka mitano iliyopita.
Tumesikia kuhusu wabunge wetu kuwapelekea wapiga kura wa majimbo yao mradi huu ama dispendari ile na kisima kile cha maji na kuwajengea daraja hili katika kile wanachodai kuwa ni kutekeleza sera safi za chama chao!
Tunajiuliza; inakuwaje, basi, anapotokea mwanachama mwingine wa chama hicho hicho kuomba ridhaa ya wananchi kuendeleza ama kuboresha zaidi pale mbunge wa zamani alipoishia aanze kusakamwa kuwa ni Vuvuzela na kelele za mlango ambazo hazimkoseshi mwenye nyumba kulala?
Kama ni kelele tu za Vuvuzela ama za mlango zisizomkosesha mwenye nyumba kulala mbona basi ukumbi wa bunge unabaki tupu kutokana na wabunge wengi kukimbilia kwenye majimbo hayo kujihami dhidi ya wanachama wenzao wanaotaka kuboresha utekelezaji wa sera za chama kwenye majimbo hayo?
Kuna siri gani inayomfanya mwanachama mmoja ambaye ni mbunge amuone mwanachama mwingine kuwa ni adui na Vuvuzela mkubwa kwa vile tu mwanachama huyo anataka kutekeleza sera zile zile za chama chao kwa namna anayodhani ni bora zaidi kuliko ya mbunge aliyetangulia?
Mbunge anapofanya haya anakuwa anajali maslahi ya wapiga kura wake kweli ama anaangalia maslahi yake binafsi?
Hivi kama kweli wewe ni mbunge ambaye umetekeleza vizuri yale yote uliyowaahidi wapiga kura wako wakati ukitaka wakuchague miaka mitano iliyopita, una wasiwasi gani na mwananchi mwingine tena mwanachama mwenzako anapojitokeza kwenye jimbo lako kutaka achaguliwe na wananchi wale wale waliokuchagua wewe? 
Hivi waheshimiwa wabunge wetu wanapotumia muda wa bunge kuwapiga vijembe na mipasho wapinzani wao majimboni wanakuwa wametumwa kufanya hivyo na wapiga kura wao ama wanafanya hivyo kwa masilahi yao?
Wabunge wanapaswa kufahamu kuwa wakati wanawanyooshea kidole kimoja wapinzani wao majimboni, vidole vinne vinakuwa vimewaelekea wao wenyewe. Wanapaswa nao “waache kuacha kupiga mayowe bungeni na wawaache wapiga kura waone na waamue wenyewe nani wa kumpigia kura!”
Kwa hakika, wabunge wetu wanapaswa kufahamu kuwa wanakuwa kituko wanaposimama bungeni na kudai kuwa watu wanaopita majimboni mwao ni Vuvuzela na milango inayopiga kelele wakati nao wanatumia ukumbi wa bunge kufanya hayo hayo wanayowananga nayo wanachama wenzao!


