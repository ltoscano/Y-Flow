Kashfa ya ajira AICC
Jun 25, 2014

KITUO cha Mikutano ya Kimataifa cha (AICC) kimeingia katika kashfa ya kumwajiri mtumishi aliyekuwa na kesi ya kuhujumu uchumi ambaye amehukumiwa kwenda jela miaka 14.
Kumbukumbu zinaoonyesha kuwa mtumishi huyo, Chadiel Msuya (42), aliajiriwa na kituo hicho kama Mfamasia Msaidizi Mei mwaka 2013 katika hospitali inayomilikiwa na kituo hicho inayofahamika kama AICC Hospital.
Taarifa zilizofikia Raia Mwema kutoka vyanzo mbalimbali zinaeleza kuwa kabla ya kuajiriwa na AICC Msuya alikuwa mtumishi wa Halmashauri ya Wilaya ya Same, Mkoa wa Kilimanjaro kama mfamasia katika hospitali ya wilaya.
Alihukumiwa kwenda jela miaka 14 baada ya kupatikana na hatia ya makosa 7 ya uhujumu uchumi Aprili 3 mwaka huu na hukumu ilitolewa na Hakimu wa Mahakama ya Wilaya ya Same G.N.Kurwijila.
Msuya alihukumiwa kutumikia adhabu ya miaka miwili jela kwa kila kosa hivyo atatumikia miaka 7 kutokana na adhabu hizo kwenda kwa pamoja.
Kesi ya uhujumu uchumi
Inaelezwa kuwa akiwa kazini katika hospitali ya wilaya Msuya alifikishwa mahakamani mwaka 2011 kwa tuhuma za kuhusika na upotevu wa madawa katika hospitali hiyo na alishitakiwa kwa makosa 13.
Kesi hiyo iliendeshwa na kusimamiwa na maafisa wa Taasisi ya Kuzuia na Kupambana Rushwa Wilaya ya Same (Takukuru) kwa niaba ya Jamhuri.
Kwa muijibu wa kumbukumbu zilizopatikana katika Mahakama ya Wilaya ya Same, mtumishi huyo alikuwa amefunguliwa kesi namba 1/2011 ya kuhujumu uchumi na alikuwa nje kwa dhamana wakati kesi ikiendelea kusikilizwa.
Taarifa zinabainisha kuwa wakati kesi hiyo ikiendelea kusikilizwa mahakamani Msuya alisimamishwa kazi kwa mujibu wa sheria za utumishi na alikuwa anapokea nusu mshahara.
Apata kazi AICC
Hata hivyo, taarifa zinaeleza kuwa mwanzoni mwa mwaka 2013 Kituo cha Mikutano cha AICC kilitangaza nafasi za kazi ya ufamasia katika hospitali yake kwa kufuata taratibu za utoaji ajira.
“Walijitokeza waombaji wengi baada ya tangazo hilo. Lakini, hata hivyo, alipita katika usaili lakini hakwenda kufanya kazi hiyo na ndipo baadaye uongozi wa shirika ukatangaza tena nafasi hiyo,”kilieleza chanzo chetu.
Kufuatia tangazo la pili ndipo walipojitokeza tena waombaji wengine akiwemo Msuya ambaye alipita katika usaili kwa kupata alama za juu akiwaacha mbali waombaji wengine.
Inadaiwa kuwa Msuya alieleza katika taarifa zake binafsi kwamba kwa mara mwisho alikuwa mfanyakazi wa hospitali ya Mkoa wa Tanga ya Bombo.
Msuya aliajiriwa na kituo hicho mwezi Mei mwaka 2013 akilipwa mshahara wa shilingi 614,182, ambao ni wa ngazi ya CSS3.1 akiwa Mfamasia Msaidizi katika hospitali ya AICC.
“Kila mwezi Msuya alikuwa anaomba ruhusa kazini akieleza kuwa na matatizo mbalimbali lakini kumbe alikuwa anakwenda Same kuhudhuria kesi yake ya uhujumu uchumi,” aliongeza mtoa taarifa wetu kutoka ndani ya kituo hicho.
Katika kipindi cha miezi 10 alichotumikia AICC Msuya alitia kibindoni zaidi ya milioni 7 kama mshahara na marupurupu mengine ya kikazi na pia aliendelea kulipwa na Halmashauri ya Same nusu mshahara kwa mujibu wa sheria za kazi.
Kutokana na hatua ya mahakama kumtia hatiani mtumishi huyo uongozi wa AICC ulilazimika kuandika barua kwenda Mahakama ya Wilaya kupata ukweli juu ya hukumu iliyotolewa na Mahakama hiyo.
Katika barua ya AICC yenye kumbukumbu namba ICC/C/PERS/1250/01 ya Aprili 16 mwaka huu kwenda kwa Hakimu wa Mahakama ya Wilaya ya Same, uongozi wa kituo hicho ulitaka kujua iwapo taarifa za kufungwa jela kwa Msuya zina ukweli.
Barua hiyo ya AICC ambayo Raia Mwema imefanikiwa kuona nakala yake, imesainiwa na Saro S. Mung’ong’o kwa niaba ya Mkurugenzi Mtendaji.
Akijibu barua ya AICC Hakimu wa Mahakama ya Wilaya katika barua yake yenye kumbukumbu namba DM/SAM/41.CONF/68 alithibitisha kuwa ni kweli Msuaya alipatikana na hatia ya tuhuma za uhujumu uchumi zilizokuwa zinamkabili na ameanza kutumikia kifungo chake katika gereza la Wilaya ya Same.
Majibu ya AICC
Akizungumza na Raia Mwema kwa njia simu juzi Afisa Utumishi wa kituo hicho Mboka Musomba alikataa kuzungumzia suala hilo kwa maelezo kuwa kwa utaritibu suala hilo linapaswa kutolewa ufafanuzi na Mkurugenzi Mtendaji, Elishilia Kaaya.
Kwa upande wake Kaaya alithibitisha kufungwa jela kwa mtumishi huyo na kuongeza kuwa kituo kwa upande wake kilifuata taratibu za kumpatia ajira kwa mujibu wa sheria za utumishi.


