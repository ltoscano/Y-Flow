
afugaji watoa kilio
Na MWANGI MUIRURI
MUUNGANO wa wafugaji nchini umeitaka serikali kupunguza gharama ya uzalishaji kwa asilimia 40 ili kuwanufaika na kupanuka kwa soko la ulimwengu la nyama.
Walisema kuwa mifumo ya ushuru inayotekelezwa kwa sasa imefikia asilimia 32 na hivyo kupandisha gharama ya uzalishaji kwa asilimia 50.
Katika warsha ya Kenya Counties Livestock Producers Alliance (KCLPA) iliyoandaliwa shamba la Makutano, Kaunti ya Kirinyaga mwisho wa juma, Katibu Mkuu Bw Elias Nderi alisema hali imetokana na ushuru wa VAT wa asilimia 16 na ushuru sawia wa vifaa vya kilimo wa asilimia 16.
"Tungependa serikali kupitia idara zitathmini hali na kuondoa ushuru kwa vifaa na kisha iteremshe ushuru wa VAT hadi asilimia tano ili manufaa yajitokeze kwa kupunguka kwa gharama ya uzalishaji hadi asilimia 10," akasema.
Alisema ukadriaji wa hali ilivyo nchini ikilinganishwa na yaliyoendelea inazua hofu kuwa, jinsi soko ipanukavyo ya ulimwengu, ndivyo mataifa hayo huzidi kupata manufaa kwa wakulima huku Wakenya wakizidi kusononeka.
Kufuatia kuhamishwa kwa shughuli za kuimarisha masoko ya bidhaa hadi kwa kaunti, waundaji sera walipewa changamoto ya kuwaunganisha wakulima kwa vikundi vya ushirika ili kufanikisha juhudi za kuzalisha kwa wingi hivyo basi kuuza kwa pamoja.
Bw Nderi alisema kwa sasa soko la nyama limezidi kutia fora duniani, huku kiwango cha matumizi ya nyama kwa kila binadamu duniani kikizidi kupanda kwa kasi na pia kuongezeka kwa idadi ya watuduniani. 
"Kila mtu duniani aliongeza lishe ya nyama kwa kipimo cha mwaka jana hadi kilo 41.9 ikilinganishwa na kilo 41.3 2012.
Alisema ripoti za mitindo ya soko zinaashiria kuwa soko hilo litaimarika mara dufu katika nchi za Afrika, Asia na Uarabuni ifikapo mwaka wa 2050, kuonyesha kuwa ni soko thabiti na ambalo linahakikishia wafugaji mapato ya kufana na kutegemewa.
Soko hilo limekuwa likiimarika kwa viwango vya juu huku wafugaji wengi wakiendelea kuzembea katika kuimarisha uzalishaji, akasema.


