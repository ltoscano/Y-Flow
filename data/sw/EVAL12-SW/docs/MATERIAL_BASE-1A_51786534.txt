Wananchi Mbeya na maumivu ya umeme
Jan 10, 2013

WAKATI wananchi jijini Mbeya wakiuaga mwaka 2012 na maumivu ya gharama za nguzo kwa ajili ya kunganishiwa umeme, wenzao wa wilaya mpya ya Momba, Mbeya Vijijini, Songwe na Chunya ni vicheko kutokana na hatua ya Serikali kuanza mchakato wa kuwapelekea umeme wenye gharama nafuu.
Baadhi ya wakazi wa jiji hilo wameamua kufunguka na kuelezea namna ambavyo wamekuwa wakilazimishwa kulipia nguzo za umeme na baadhi ya watumishi wa Shirika la Ugavi wa Umeme (TANESCO) mkoani humu, malipo ambayo hata hivyo hayatolewi stakabadhi za shirika hilo.
Aliyekuwa Meneja wa TANESCO Mkoa wa Mbeya, ambaye kwa sasa amehamishiwa mkoa mwingine, amekiri mbele ya Naibu Waziri Nishati na Madini, George Simbachawene, kwamba walikuwa wakitoza wateja wao gharama za nguzo, lakini akibainisha kuwa wanapofanya hivyo, hutoa stakabadhi za shirika.
Hata hivyo, baadhi ya wananchi waliozungumza na Raia Mwema, wanathibitisha kutozwa gharama za nguzo, na baadhi walifikia hatua ya kutoa ushuhuda wa kutozwa gharama hizo kwa Naibu Waziri huyo, wa kutopewa stakabadhi za fedha walizolipia nguzo, na badala yake walipewa tu stakabadhi walizolipia gharama ya kuunganishiwa umeme.
Mkanganyiko kuhusu kulipia nguzo za umeme, ulijitokeza pia hivi karibuni katika kijiji cha Isongwa, pale wananchi walipobainisha kukwama kuunganisha umeme kwenye nyumba zao kutokana na kukosekana kwa nguzo.
Kijiji cha Isongwe kimo kwenye mradi wa kusambaza umeme wa Tembela unaogharamiwa kwa fedha kutoka Mfuko wa MCC, ambapo kwa mujibu wa mpango huo, wananchi 25 wa mwanzo katika kila eneo la mradi, hupata bahati ya kunganishiwa bure.

Mkanganyiko wa wananchi hao ulimshitua Naibu Waziri, Simbachawene, hivyo kulazimika kuweka jambo hilo wazi kwa kuwaeleza wananchi hao kwamba suala la nguzo za umeme halimhusu mteja, bali ni jukumu la TANESCO yenyewe.
“Nguzo si suala la mteja, bali ni jukumu la TANESCO, kwa hiyo ni marufuku kutoza wateja gharama za nguzo,” aliagiza Simbachawene mara baada ya kufichuliwa kwa taarifa za baadhi ya watumishi wa shirika hilo kuwatoza wateja gharama za nguzo.
Simbachawene alitoa agizo hilo akiwa katika ziara yake ya kikazi mkoani Mbeya hivi karibuni, ambapo alitembelea miradi mbalimbali katika wilaya za Mbeya Mjini na Mbeya Vijijini, Momba na Songwe wilayani Chunya.
Hata hivyo, inaelezwa kwamba utozaji wateja gharama za guzo za umeme si utaratibu wa TANESCO, bali ulikuwa ukifanywa na wanaodaiwa kuwa vishoka waliotengeneza mtandano wao kuanzia ndani hadi nje ya shirika hilo.
“Vishoka wapo nje na ndani ya TANESCO, tena wengine ni viongozi,” alibainisha kiongozi mmoja wa ngazi ya juu ndani ya shirika hilo mkoani Mbeya katika mahojiano yake na Raia Mwema.
Agizo la kuzuia wateja kutozwa gharama za nguzo, pamoja na punguzo la gharama za kuunganishia umeme, zilikuwa habari njema kwa wananchi mkoani hapa, hususan vijijini ambako wanatarajia kusambaziwa umeme kupitia miradi ya REA na MCC ifikapo Julai mwaka huu.
Kiwango cha chini cha kuunganishiwa umeme, kilichoanza kutumika Januari mwaka huu, ni Sh 177,000 kwa umbali wa ndani ya mita 30 kutoka kwenye nguzo ya umeme.
Katika mpango huo wa Serikali wa kusambaza umeme vijijini, wilaya ya Momba mkoani Mbeya, ni miongoni mwa wilaya 16 mpya zitakazopatiwa umeme ifikapo Julai mwaka huu, hivyo kunufanika moja kwa moja na punguzo hilo sambamba na amri hiyo ya waziri kwa TANESCO kuacha kutoza wateja gharama za nguzo.
Maeneo mengine yatakayonufaika na mpango huo mkoani Mbeya, ni jimbo la Songwe wilayani Chunya, ambako wananchi wamekuwa wakiishi kwa matumaini ya kupatiwa umeme, matumaini yaliyotokana na nguzo zilizolazwa barabarani kwa zaidi ya miaka 20 sasa.
Katika miaka ya 1990, nguzo za umeme zililazwa kwenye barabara ya kutoka Mbalizi hadi Mkwajuni, zilizoashiria kuanza kwa kazi ya kupeleka umeme eneo hilo tajiri kwa kilimo, mifugo na uvuvi katika Ziwa Rukwa, hatua inayoaminika kuwa ya kisiasa zaidi, kwa kuwahadaa wananchi waendelee kumchagua mbunge aliyekuwapo.
Kaimu Meneja wa TANESCO Mkoa wa Mbeya, Mhandisi Julius Sabu, amebainisha kwamba si shirika hilo wala wizara waliokuwa na habari na mradi huo wa usambazaji nguzo za umeme kwenye eneo hilo la Songwe pamoja na yale ya Mbeya Vijijini, na kwamba ni kutokana na hali hiyo ndiyo maana umeme huo haukuwahi kusambazwa kwa miaka yote hiyo zaidi ya 20.
Taarifa kutoka ndani ya Wizara ya Nishati na Madini, zinabainisha kwamba miradi hiyo ni baadhi tu ya miradi mingi ya kisiasa ambayo wabunge hutumia ujaja wao katika harakati zao za kushawishi kura kutoka kwa wananchi.


