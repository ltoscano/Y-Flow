
KUELEKEA UCHAGUZI MKUU YANGA: MANJI AIBUA MAPYA

June 3, 2016

MWENYEKITI wa klabu ya Yanga, Yussuf Manji amechukua fomu rasmi ya kutetea nafasi yake ndani ya klabu hiyo, ikiwa na kutoa shutuma zake kwa baadhi ya viongozi wa Baraza la Michezo Taifa (BMT), Shirikisho la Soka Tanzania (TFF) na baadhi ya wanachama wake ambao wanataka kuhujumu uchaguzi huo. 
Mbali na Manji kutetea nafasi yake pia Makamu Mwenyekiti wake Clement Sanga naye amechukua fomu ya kutetea nafasi yake.
Manji amechukua fomu kogombea nafasi hiyo kwa lengo la kuendeleza jitihada za maendeleo ndani ya klabu.
Wakati wa kuchukua fomu, Manji hakusita kuzungumzia sakata la uchaguzi mkuu, huku akimvua uanachama Mohammed Msumi baada ya kudaiwa kufanya njama na TFF, pamoja na watendaji wa BMT kwa lengo la kuhujumu uchaguzi wa klabu hiyo.
Mbali na Msumi, Manji pia amewasimamisha uanachama wale wote waliochukua fomu za kugombea Yanga kupitia TFF hadi suala lao litakapojadiliwa na Kamati ya Nidhamu.
Manji ambaye alionekana kuwa na jazba na kuwasikilizisha wanachama wa Yanga sauti zilizorekodiwa zikisikika kupanga njama hizo za kuhujumu uchaguzi.
Sauti hizo zilizosikika kupitia gari la matangazo, zilikuwa zikibishana juu ya nini kifanyike ili kuhakikisha wanamuondoa Manji katika uchaguzi huo.
Akizungumza na waandishi wa habari pamoja na wanachama wa klabu hiyo, Manji alisema kuwa anawashangaa viongozi wa TFF kusema kuwa wao hawataki kufanya uchaguzi jambo ambalo si kweli.
Alisema, tangu mwaka jana walitaka kufanya uchaguzi lakini TFF waliwaandikia barua na kutaka wasitishe hadi baada ya kupita uchaguzi mkuu wa nchi.
Alisema walikubaliana na suala hilo na kuamua kusogeza mbele, lakini mwezi Januari wakiwa katika harakati hizo Alex Mngongolwa alifiwa na baba yake na kuamua kusimamisha mchakato ule.
Kinachomshangaza zaidi ni madai ya TFF kuwa hawautambui uongozi wao wakati wapo pale kwa ajili ya wanachama waliowaomba kuongeza mwaka mmoja.
“Wakati wa mkutano wetu mkuu uliofanyikia ukumbi wa Polisi wanachama wote walikuja na hoja na kutuongezea mwaka mmoja ili kukamilisha baadhi ya mambo ndiyo tuingie kwenye uchaguzi mkuu,” alisema Manji.
Alisema TFF wanatakiwa kutambua kuwa uchaguzi wa Yanga haupo kwa ajili ya maslahi binafsi bali upo kwa ajili ya maslahi na maendeleo ya klabu yao.
Akizungumzia juu ya katiba ya klabu hiyo, Manji alisema kuwa baada ya katiba yao ya mwaka 2010 kuonekana na upungufu waliambiwa wafanye marekebisho na kuongeza baadhi ya kamati.
Marekebisho hayo yalihusisha kuongezeka kwa kamati ya nidhamu pamoja na maadili na walifanya hivyo na kuirudisha TFF.
“Kama TFF walitutaka tufanye marekebisho nasi tukafanya na leo wanasema uchaguzi utatumia katiba ya zamani inamaana hawakusajili katiba yetu,” alisema Manji.
Alisema wanashindwa kuelewa lengo hasa la TFF na BMT kwa klabu yao ni nini, kwani mara nyingi wamekuwa na vikwazo visivyo na maana na vinaonekana wazi vinalengo la kuua timu yao.
Manji alisema kuwa TFF wamekuwa wakiwafanyia mchezo mchafu na kutaka kuwadidimiza kiuchumi jambo ambalo wamelifanikisha kwa kiasi fulani.
“TFF wametuingiza katika mikataba inayotunyonya kama klabu, pia wamekuwa wakitufanyia mambo mengi yasiyofaa pia hamuwezi kuamini kuwa hadi leo zawadi zetu za kombe la FA bado hatujakabidhiwa,” alisema Manji.
Aidha Manji alimuagiza Mkuu wa Idara ya Habari na Mawasiliano wa Klabu hiyo, Jerry Muro kupeleka ushahidi huo kwa vyombo vya dola ili viweze kufanyiwa kazi.
“Ushahidi huu utapelekwa polisi na TAKUKURU ili kuwachukulia hatua wahusika, pia Muro atakuwa akifuatilia kila wiki ili kutoa taarifa kwa umma na kutambua nini kinaendelea juu wa watu hawa,” alisema.
Kwa upande wao TFF kupitia kwa Msemaji wake Alfred Lucas alisema kuwa Shirikisho litatoa tamko rasmi juu ya uchaguzi huo Juni 8, mwaka huu.
Alisema kuelekea katika uchaguzi huo anawaomba wanachama na wapenzi wa Yanga waendelee kuwa watulivu ili kulinda amani iliyopo.


