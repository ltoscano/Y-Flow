
Hadhari na Mchakato wa Katiba
Nov 06, 2014

KAMA kuna watu wanadhani kwamba amani na utulivu vilivyopo hapa nchini vimeletwa tu na kuangukia Tanzania, matukio ya karibuni yanapaswa kuwaamsha kutoka usingizini.

Katika picha za kusikitisha kuwahi kutolewa katika siku za karibuni, vyombo vya habari katika siku za juzi na jana vilikuwa na picha za Waziri Mkuu mstaafu, Joseph Warioba, akitolewa kwenye ukumbi ulikokuwa ukifanyika mdahalo kuhusu Katiba.

Wa tanzania na Waafrika kwa ujumla ni watu ambao kwa kawaida wana heshima kwa watu waliowazidi umri. Hakuna Mwafrika aliyelelewa vizuri anayeweza kumkosea heshima mtu mwenye umri mkubwa kumzidi.

Wa tanzania pia wamejenga utamaduni wa muda mrefu wa kukosoana pasipo kupigana. Huu ni utamaduni ambao umetufikisha hapa tulipo sasa wakati wengine wakipigana nje ya Taifa letu.

Lakini, matukio yaliyotokea kwenye mdahalo Jumapili iliyopita yanatakiwa kutufanya sote tujitafakari upya. Kama tusipokuwa makini, kuna hatari ya Taifa kuingia katika matatizo makubwa. 

Tatizo hili ni kubwa kuliko kutafuta nani alikuwa mkosaji katika tukio lile. Matukio ya namna ya lile la Ubungo Plaza yamekuwa yakijitokea na kujirudia katika kiwango cha kushangaza.

Sasa ni kawaida kusikia watu wakitaka kupigana ndani ya Ukumbi wa Bunge. Sasa ni kawaida kusikia watu wakipigwa kwenye vikao vya juu vya vyama vya siasa kama ule wa Kamati Kuu.

Taifa letu sasa linaonekana linavimba taratibu. Pengine, na tunaomba Mungu kwamba hilo lisitokee, kunahitajika sasa kitu kidogo sana chenye ncha kali ili kitumbue uvimbe huu.

Mungu na atuepushie mbali na hilo.

Hata hivyo, mchakato huu wa kutafuta Katiba Mpya unaweza kutupeleka kubaya endapo hatutakuwa makini kuanzia sasa. Umefika wakati sasa kama Taifa tuchague kama tunahitaji Katiba Mpya au tunahitaji kwanza mwafaka wa kitaifa.

Tunasema hivi kwa sababu hatujui midahalo mingine itafanyika katika hali gani. Kama mdahalo huu uliofanyika Dar es Salaam kwenye vyombo vyote vya usalama na watu wazito kama akina Warioba umekumbwa na vurugu, vipi kuhusu mikutano mingine ya mikoani?

Nani anaweza sasa kusimama na kutuhakikishia kwamba kilichotokea Dar es Salaam hakiwezi kujitokeza kwingine, tena kwa athari mbaya zaidi?

Kama hakuna mwenye kuweza kuhakikisha usalama katika hatua hii tuliyopo, inabidi sasa tujipime kama tunaweza kuendelea na mchakato huu wa kutafuta Katiba Mpya katika mazingira ya sasa.


