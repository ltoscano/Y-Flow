
Tishio kwa wanyamapori bado laongezeka
Na WYCLIFFE MUIA
MMOJA wa ndovu aliyeuliwa na majangili mbugani. Picha/MAKTABA
SERIKALI ya Kenya imekiri kuwa kuna soko kubwa la pembe za ndovu katika mataifa ya Asia, ambako mara nyingi zinatumika kwa dawa za jadi za kutibu magonjwa mbalimbali pamoja na kutengeneza bidhaa za matumizi ya mapambo.
Kwa mujibu wa Umoja wa Mataifa, idadi ya ndovu barani Afrika imepungua kutoka milioni 3 hadi takriban 400,000 katika karne iliyopita.
Nchini Kenya, idadi ya ndovu ilishuka kwa asilimia 85 kati ya 1973 na 1989.
Kenya ni moja kati ya kundi la nchi 19 ambazo zimeorodheshwa na bodi ya kimataifa ya udhibiti wa biashara ya wanyamapori, kwani haifanyi vya kutosha kuzuia biashara haramu ya sehemu za wanyamapori Nchi nyingine ni pamoja na Tanzania, Uganda, Jamhuri ya Kidemokrasia ya Congo, Msumbiji, Uchina na Ethiopia.
Oktoba mwaka huu, Shirika la Kimataifa la Polisi, Interpol, lilitangaza mipango ya kuanzisha kikosi maalum ili kulenga usafirishaji haramu wa pembe za ndovu na kwa ujumla zaidi, uharibifu wa mazingira barani Afrika. 
David Higgins, mkuu wa kitengo cha Usalama wa Mazingira wa Interpol, alisema kikosi hicho kitasaidia nchi za Afrika Mashariki katika mapambano yao dhidi ya “matukio makubwa ya usafirishaji haramu wa wanyama kutoka nchi moja hadi nyingine”.
Katika kesi iliyotajwa kuwa ya kihislaongezeka toria, Januari mwaka huu mahakama ya Kenya ilimtoza faini ya Sh20 milioni raia mmoja Mchina kwa kuhusika katika biashara haramu ya pembe za ndovu.
Adhabu hii inatokana na sheria kali za kudhibiti uwindaji wanyamapori.
Tang Yong Jian alikamatwa akiwa na pembe za ndovu zenye kilo 3.4 katika sanduku lake katika uwanja wa ndege wa kimataifa wa Jomo Kenyatta.
UHARAMISHAJI Kenya iliharamisha biashara ya pembe za Ndovu mnamo 1989, lakini kumekuwa na ongezeko la biashara hiyo haramu katika miaka ya hivi karibuni.
Uwindaji haramu umetajwa kuwa biashara haramu ya kimataifa ambapo wawindaji hasa huwawinda ndovu na vifaru kwa wingi.
Ujangili huo ulionekana kupita mipaka wakati kifaru mmoja aliyetambuliwa kwa jina Josephina, aliuawa katika mbuga ya wanyama ya Nairobi, licha ya kuwekewa ulinzi mkali.
Alikuwa kifaru wa kike mwenye umri wa miaka minne. Maafisa wa kulinda wanyamapori walisema kuwa, kuuawa kwa Joeshina ni tahadhari kali kwani Vifaru wa kike wana umuhimu mkubwa katika kuongeza idadi ya wanyama hao wanapozaana.
Kwa muda wa wiki moja nchini huripotiwa matukio manne ya uwindaji haramu katika mbuga tofauti tofauti.
Asilimia kumi ya uchumi wa Kenya hutegemea utalii, na ikiwa Kenya itapoteza Ndovu na vifaru, basi sekta ya utalii itaathiriwa pakubwa. 


