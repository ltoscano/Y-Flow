
Mkuu wa mkoa ahamasisha uchangiaji wa madawati
Ernest Magashi, Mwananchi mwananchipapers@mwananchi.co.tz
Bukombe. Mkuu wa Mkoa wa Geita, Ezekiel Kyunga amewataka wazazi na walezi kushirikiana na wadau wengine wa elimu kuchangia ujenzi wa madarasa, madawati na chakula kwa wanafunzi wa bweni.
Kyunga alitoa rai hiyo kwa nyakati tofauti katika Shule ya Msingi Ibamba na Sekondari ya Namonge wilayani hapa.
Alisema licha ya kuwapo kwa sera ya Serikali ya kutoa elimu bure, wananchi hawapaswi kubweteka badala yake waunge mkono jitihada hizo ili kufanikisha azma hiyo.
Mwenyekiti wa Halmashauri ya Wilaya ya Bukombe, Nicholaus Safari alisema Sh4 milioni zimetengwa kwa ajili ya kumalizia ujenzi wa madarasa mawili na ofisi ya walimu katika Shule ya Msingi Ibamba.
Mwalimu mkuu wa shule hiyo, Xaver Mkaranga alisema ina wanafunzi 3,160 kati yao wasichana ni 1,532 na wavulana 1,628.
Ofisa Elimu ya Sekondari wa wilaya hiyo, Philbert Nyangahondi aliipongeza Shule ya Sekondari Namonge kwa kushika nafasi ya kwanza kimkoa kati ya shule 84 katika matokeo ya kidato cha nne mwaka jana.
Katika matokeo ya kidato cha nne, wilaya hiyo ilishika nafasi ya 11 kitaifa. 


