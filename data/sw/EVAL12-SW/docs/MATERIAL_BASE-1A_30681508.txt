
Tanzania yashinda kiti Baraza Kuu ICAO

Imeandikwa na Mwandishi Wetu

Imechapishwa: 06 Oktoba 2016

TANZANIA ni miongoni mwa nchi 36 ambazo zimeshinda kiti cha Baraza Kuu la Uendeshaji la Taasisi ya Kimataifa ya Kusimamia Usafiri wa Anga (ICAO).
Uchaguzi huo umefanywa juzi huko Montréal, Canada katika Mkutano Mkuu wa 39 wa ICAO na Tanzania ikachaguliwa kuwa katika baraza hilo kupitia kundi la tatu la mataifa yanayoingia kwenye baraza hilo kupitia uwakilishi wa kijiografia ambako kuna nchi 13. 

Habari kutoka kwenye mkutano huo zilieleza kuwa uchaguzi uligawanyika katika makundi matatu, makundi mengine ambayo yanaingia kwenye baraza hilo ni lile la nchi ambazo ni muhimu kwa usafiri wa anga na kundi lingine ni la nchi ambazo zinatoa mchango mkubwa katika sekta ya usafiri wa anga.
Katika kundi la nchi muhimu katika usafiri wa anga, nchi zilizochaguliwa kuingia kwenye baraza hilo ni Australia, Brazil, Canada, China, Ufaransa, Ujerumani, Italia, Japan, Russia, Uingereza na Marekani.
Kundi la pili la nchi ambazo zinatoa mchango mkubwa wa vifaa vya usafiri wa anga ni Argentina, Colombia, Misri, India, Ireland, Mexico, Nigeria, Saudi Arabia na Singapore, Afrika Kusini, Hispania na Sweden. Kwenye kundi la tatu ambalo ni wawakilishi wa kijiografia ni Algeria, Cabo Verde, Congo, Cuba, Ecuador, Kenya, Malaysia, Panama, Korea, Uturuki, United Arab Emirates, Tanzania na Uruguay.
Tanzania ilipata kura 150 kati ya kura 172 zilizopigwa. Mmoja wa wadau wa sekta ya usafiri wa anga, Fadhil Manongi alisema kwamba kama Tanzania imechaguliwa tena itakuwa ni mara ya pili kuwemo kwenye baraza hilo ambao ndilo linafanya maamuzi yote yanayohusu sekta ya usafiri wa anga duniani.
"Sio kwamba kuingia huko nchi itapigania tu maslahi ya nchi yetu, bali itapigania maslahi ya nchi za ukanda wa kusini mwa Afrika ambayo Tanzania inawakilisha kwenye baraza hilo," alisema Manongi. Alifafanua kuwa kazi kubwa ya kufanywa na nchi mjumbe kwenye baraza hilo ni kutetea maslahi ya nchi ambazo mko daraja moja katika masuala ya anga.
"Kwa mfano nchi maskini inakuwa na ndege zake na inataka kufanya safari za Uingereza, lazima Tanzania sasa itetee nchi hizo kwa nini inataka kupeleka hiyo ndege yake huko,” alisema.
Pia alisema eneo lingine ni eneo la uchafuzi wa mazingira ambako ndege zinazomilikiwa na nchi maskini zinaweza kupigwa vita zisifanye safari zake katika baadhi ya nchi kutokana na uchafuzi wa mazingira, lakini wajumbe wa baraza hilo wakatetea ndege hizo na kuomba hata kupewa muda wa kuziondoa ndege za namna hiyo.
Dk Bartholomeo Rufunjo ambaye amewahi kuwa mkurugenzi wa sekta ya usafiri wa anga katika Wizara ya Uchukuzi, akielezea ushindi huo wa Tanzania alisema una maana kubwa katika sekta ya usafiri wa anga kwa kuwa unatoa fursa ya nchi kuimarisha sekta yake ya usafiri wa anga. 
“Kuna jambo linaweza kuletwa na kanda fulani, kama jambo hilo lina manufaa kwa nchi yakona kanda yako unayotoka, wewe nchi kiongozi unakuwa mstari wa mbele kuhamasisha wanachama wakubali jambo hilo,” alisema Dk Rufunjo.
ICAO ni taasisi ya Umoja wa Mataifa iliyoanzishwa mwaka 1944 kwa ajili ya kusimamia na kudhibiti usafiri wa sekta ya anga na inaundwa na nchi wanachama 191.
Taarifa iliyotolewa na Mamlaka vya Usafiri wa Anga (TCAA), ilifafanua kuwa Tanzania iliwakilishwa kwenye mkutano huo na Balozi Ali Amani Karume ambaye ni Waziri wa Miundombinu, Mawasiliano na Usafirishaji wa Serikali ya Mapinduzi ya Zanzibar.


