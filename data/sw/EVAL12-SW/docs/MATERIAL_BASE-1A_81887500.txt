
Tushiriki kuondoa madini ya risasi kwenye bidhaa

Imeandikwa na Namsembaeli Mduma

Imechapishwa: 14 Septemba 2016

BIDHAA nyingi zinazozalishwa viwandani zinatajwa kuwa na madini ya risasi, yanayoelezwa na wataalamu wa masuala ya afya kuwa na uwezo mkubwa wa kuathiri akili ya binadamu, hususan watoto na wajawazito.

Madini hayo ambayo kwa sasa yameondolewa kwenye petroli kwa kiasi kikubwa, yanatumiwa zaidi kuzalisha rangi za nyumba yakiwa ni kinga inayoifanya rangi husika isigande au kuharibika mapema.
Aidha, madini ya risasi ambayo wazalishaji wa rangi wanayatumia, yanatajwa kusababisha rangi kung'aa, hali inayopendwa na wengi wasiofahamu madhara yake, kwa kuwa wanaamini rangi za aina hiyo ndio nzuri kwakuwa hazipauki kirahisi.
Hata hivyo, mataifa mbalimbali duniani yameona umuhimu wa kuhakikisha wananchi wanaepushwa na madhara ya madini hayo, kwa kuweka utaratibu na viwango vya ubora wa bidhaa vitakavyokataza uzalishaji wa bidhaa zenye madini ya risasi.
Ili kuonesha kuwa Tanzania iko makini katika suala hilo, Shirika la Viwango Tanzania (TBS), kwa kushirikiana na Shirika la Umoja wa Mataifa linaloshughulikia Mazingira (UNEP), iliendesha warsha nchini  kuhusu uandaaji taratibu na kiwango cha ubora kitakachokataza matumizi ya madini hayo ya risasi kwenye rangi za nyumba.
Warsha hiyo inayomalizika leo imeshirikisha wawakilishi kutoka nchi za Ukanda wa Afrika Mashariki, Ethiopia, Afrika Kusini na China. Lengo kuu ni kuhakikisha hakuna bidhaa zaidi zinazozalishwa zikiwa na madini hayo katika eneo la Afrika na kwenye mataifa mengine.
Kaimu Mkurugenzi wa TBS, Edna Ndumbaro, alisema jana kuwa takwimu za kimataifa zinaonesha haja ya kuwa na mkakati wa kudhibiti matumizi ya madini hayo kwenye bidhaa kwa sababu si tu kuwa yanaathiri akili za binadamu bali hata uchumi.
Alisema takwimu hizo, zinaonesha kuwa kiwango cha akili kinachoweza kupungua kutokana na matumizi ya rangi za nyumba ni pointi milioni 98.2 inayotafsiriwa kuwa sawa na hasara ya Dola za Marekani bilioni 134.7 katika uchumi. 
Alieleza kuwa, wamejipanga kuhakikisha wanafikia matakwa ya dunia ya kuondoa kabisa madini ya risasi kwenye bidhaa ifikapo mwaka 2020, ili kuwaondolea watu hatari ya kupoteza uwezo wao wa akili, kwa sababu suala hilo linawezekana.
Alisema mkakati huo ulianzia Ethiopia katika mkutano uliohusisha nchi mbalimbali zilizokubaliana kulifanya jambo hilo, kuwa ajenda muhimu inayotakiwa kutekelezwa kwa vitendo na mataifa yote husika.
Ndumbaro alisema kwa sasa Tanzania haijaweza kufikia kiwango kinachotakiwa cha kutokuwa na risasi katika rangi na kwamba jambo hilo linatekelezwa hatua kwa hatua ili kuepuka kusababisha mtikisiko wa uchumi, pamoja na kutoa nafasi kwa wadau mbalimbali wakiwemo wafanyabiashara na watumiaji wa bidhaa zenye risasi kuelewa madhara ya madini hayo. 
Alisema wanataka kufikia kiwango cha gramu moja ya madini ya risasi kwa kila kilo moja ya rangi na ifikapo mwaka 2020, kusiwe na madini hayo kwenye bidhaa yoyote ambayo sasa inategemewa kuonekana bora.
Ofisa Mwandamizi wa Programu kutoka UNEP, Eisaku Tod, aliweka wazi kuwa wananchi wakiwamo wadau wa uzalishaji bidhaa, ndio wenye mchango mkubwa utakaofanikisha malengo hayo ya kuondoa madini hayo kwenye bidhaa mbalimbali na si rangi za nyumbani pekee.
Alisema anaamini juhudi za pamoja kati ya wananchi na mamlaka zinazohusika kudhibiti viwango vya ubora, ndizo zinazoweza kuzaa matunda katika masuala yoyote yanayodhamiriwa kufanywa kwa nia njema ya kulinda afya za watu hao.
Ninaungana na Tod, TBS kusisitiza ushirikiano wa wadau wa biashara, wakiwamo watumiaji, kuwa tayari kuachana na uzalishaji au matumizi ya bidhaa zenye madini ya risasi kwa kuwa yana athari.


