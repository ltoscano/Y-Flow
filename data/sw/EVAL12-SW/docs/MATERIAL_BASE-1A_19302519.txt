
Raia wamjeruhi afisa kwa kuhusika ajalini
AFISA mkuu anayesimamia idara ya ujenzi na barabara katika Kaunti ya Elgeyo Marakwet Sammy Cheboi anaendelea kupata matibabu katika hospitali ya kibinafsi ya St Luke mjini Eldoret baada ya kuvamiwa na wananchi.
Wakazi walighadhabishwa na hatua yake ya kujaribu kutoroka gari lake lilipohusika katika ajali na pikipiki jana.
Inasemekana afisa alikuwa anaendesha gari lake katika barabara ya Iten-Kapsowar aliposhindwa kulidhibiti na kuigonga pikipiki iliyokuwa imembeba mama na mwanawe karibu na Shule ya Sekondari ya St Patricks.
Badala ya kusimama, na kuwasaidia majeruhi, alijaribu kutoroka lakini raia waliojawa na hasira walilishambulia gari lake kwa mawe na kumwacha na majeraha ya kichwa.
Akithibitisha kisa hicho, afisa mkuu wa askari tawala wa kaunti ndogo ya Keiyo Kaskazini Joseph Biwott alisema afisa huyo alisafirishwa hadi Eldoret, huku waliokuwa kwa pikipiki wakikimbizwa katika hospitali kuu ya Iten. 
KENYA NEWS AGENCY


