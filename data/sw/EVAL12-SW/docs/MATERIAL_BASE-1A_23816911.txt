
Ndege mpya ATCL yatua Pemba

Imeandikwa na Mwandishi Wetu

Imechapishwa: 08 Novemba 2016

MOJA ya ndege mpya za Kampuni ya Ndege la Tanzania (ATCL) aina ya Bombardier imetua kwa mara ya kwanza Uwanja wa Ndege ya Karume Pemba katika ziara ya Rais wa Zanzibar, Dk Ali Mohamed Shein kisiwani humo.

Ndege ilimchukua Dk Shein na ujumbe wake wakiwemo mawaziri wa serikali katika ziara ya siku tatu Pemba kukagua miradi ya maendeleo.
Mwandishi wa Rais, Said Ameir alisema wametumia usafiri wa ndege mpya katika ziara ya rais iliyoanza Jumamosi iliyopita, ikiwa ni mara ya kwanza ndege hiyo kutua Pemba.
Hata hivyo, haikufahamika kwa mara moja kama ATCL itaanzisha huduma zake katika kisiwa cha Pemba ambako mazingira ya Uwanja wa Ndege wa Karume yameboreshwa na kuruhusu ndege kutua na kuruka nyakati za usiku bila ya matatizo.
Serikali imetumia zaidi ya Sh bilioni kuboresha mazingira ya uwanja huo. Hivi karibuni, ATCL imezindua huduma zake za safari katika kisiwa cha Unguja baada ya kusitisha kutokana na kukabiliwa na uhaba wa ndege. 
Mwenyekiti wa Bodi ya ATCL, Emmanuel Korosso akizungumza hivi karibuni wakati wa uzinduzi huo mjini Unguja, alisema huduma za ndege za shirika hilo kwa kutumia ndege zake mbili zitakuwepo kama kawaida, kwani zilisitishwa kwa muda tu kutokana na uhaba wa ndege.
Waziri wa Mawasiliano, Ujenzi na Uchukuzi, Balozi Ali Karume alisema huduma za ATCL ni muhimu ambazo zitasaidia kuimarisha huduma za usafiri na sekta ya utalii huku akimpongeza Rais wa Jamhuri ya Muungano wa Tanzania, Dk John Magufuli kwa kutimiza ahadi ya kununua ndege mpya.


