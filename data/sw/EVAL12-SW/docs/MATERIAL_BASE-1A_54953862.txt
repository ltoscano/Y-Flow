
RC aonya wanaovuta sigara mabwenini

Imeandikwa na Peti Siyame, Sumbawanga

Imechapishwa: 22 Septemba 2016

MKUU wa Mkoa wa Rukwa, Zelothe Steven ametahadharisha kuwa tabia ya baadhi ya wanafunzi wanaosoma shule za sekondari za bweni kuvuta sigara bwenini inaweza kusababisha majanga ya moto.

Ametaka uongozi wa shule za sekondari za bweni mkoani humo kuimarisha ulinzi mabwenini huku akipiga marufuku wanafunzi kutumia mishuma, taa za chemli na vibatari wakati wa usiku mabwenini.
Zelothe alitoa onyo hilo wakati alipotembelea shule ya sekondari Miangalua, kata ya Miangalua wilayani Sumbwanga na kukagua mabweni ya wanafunzi wa kike na kiume shuleni hapo. 
“Matumizi ya vifaa hatarishi kama mishuma, vibatari na taa za kandili ni visababishi vikubwa vya majanga ya moto shuleni. Nakumbuka sehemu ya bweni la wasichana shule ya sekondari Nkomolo katika wilaya ya Nkasi liliteketezwa na moto usiku. Baada ya mimi na wajumbe wa Kamati ya Ulinzi na Usalama kufika pale usiku huo huo niliwauliza wanafunzi kama walikuwa wanatumia vibatari au mishumaa wakanikatalia katakata, lakini baada ya Polisi kufanya uchunguzi wake iligundulika kuwa taa nne za chemli zilizokuwa bwenini humo zilikiwa zimeteketea kwa moto ndipo wakaanza kutajana,” alieleza. 
Katika hatua nyingine, Zelothe alikuwa kivutio kwa wanafunzi na walimu shuleni hapo alipojiunga kwenye foleni pamoja na wanafunzi wanoishi bwenini shuleni hapo na kula nao chakula cha mchana ambacho kilikuwa ugali na maharage.
Wakati Mkuu wa Mkoa akiendelea kula chakula hicho cha mchana, wanafunzi wengi walipigwa na butwaa huku wakisema hawaamini kwani haijawahi kutokea licha ya shule hiyo kutembelewa na viongozi kadhaa ngazi ya mkoa na wilaya.
“Wanafunzi vipi mmewahi kula mboga za majani, nyama au wali shuleni hapa ? “ alihoji Steven walimjibu kuwa hawajawahi kula vyakula hivyo shuleni hapo.


