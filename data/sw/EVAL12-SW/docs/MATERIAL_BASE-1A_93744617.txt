
Jaketi lasababisha uchumba kuvunjika
JOMBI wa hapa alitemwa na mchumba wake baada ya kumkemea hadharani akimlaumu kwa kuchafua jaketi lake alilokuwa amevaa.
Kulingana na mdokezi, jamaa huyo aliangukia bahati mwaka uliopita baada ya kujuana na mwanadada ambaye ameumbwa akaumbika.
Wawili hao walipatana jombi alipokuwa akifanya kazi katika kampuni moja mjini na kisha wakaanza urafiki ambao uliota mizizi wakawa wachumba.
Uchumba huo ulishika kasi kiasi kwamba walikuwa wanapanga kufunga pingu za maisha mwakani.
Hata hivyo, uhusiano wao uliingia mchanga juma lililopita kipusa alipomtembelea jombi kama ilivyokuwa kawaida yake siku za wikendi. Hata hivyo, aliamua kumpeleka mwanadada huyo “outing” ili wakanyooshe misuli kwa kusakata densi kilabuni. Kwa bahati mbaya, demu huyo hakuwa amebeba jaketi au fulana. Ili ajikinge dhidi ya baridi, jombi alimkabidhi jaketi lake. Walipowasili kilabuni, jamaa aliagiza vileo na mapochopocho ya kila aina ili wajivinjari vilivyo.
Mambo yaliharibika walipokuwa wakifurahia mlo na vileo pale kwa bahati mbaya mwanadada alipomwagilia jaketi hilo mchuzi, jambo lililomfanya jamaa apandwe na hasira. “Aiyayaaa! Yaani wewe mwanamke ni ‘careless’ kiasi gani?” akachemka jamaa.
“Ikiwa huwezi hata kutunza jaketi la bei kubwa kama hili, nikikufanya mke wangu utawatunza watoto namna gani?” akafoka jamaa.
Matamshi haya yalimfanya mwanadada apandwe na mori si kidogo. “Wewe mwanamume, unaniaibisha hadharani kwa sababu ya jaketi la mtumba? Inaonekana uko na upungufu mkubwa wa akili na huu ndio mwisho wa kila kitu. Kamwe hustahili mwanamke kama mimi. Nenda ukatafute walio na akili kama yako. Chukua haya matambara unayoyaita jaketi na unisahau kabisa!” akawaka binti huyo.
Mwanadada huyo alivua jaketi hilo na kumrushia jombi kabla ya kuondoka kwa kishindo na kumuacha jamaa mdomo wazi.
Na MWANDISHI WETU


