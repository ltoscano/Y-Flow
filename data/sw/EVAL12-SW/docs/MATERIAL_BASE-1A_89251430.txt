
Mahakama Afrika Mashariki kufungua masijala kila nchi Aug 11, 2012

MAHAKAMA ya Afrika Mashariki (EACJ) imekusudia kupanua wigo wa shughuli zake kwa kuanzisha mpango wa kufungua masijala ndogo katika nchi tano wanachama ambazo ni Tanzania, Kenya, Uganda, Rwanda na Burundi. Uamuzi huo unalenga kusogeza “haki” karibu na wananchi wa nchi hizo.
Mahakama hiyo pia iko mbioni kuanza utaratibu mpya utakaowawezesha mawakili na watu wenye nia ya kufungua kesi kufanya hivyo kwa kutumia njia ya mtandao (online), badala ya kwenda kufanya hivyo mahakamani.
Akizungumzia hatua ya mahakama hiyo kufungua masijala ndogo katika kila nchi, Msajili wa Mahakama hiyo, Profesa John Ruhangisa, alieleza kuwa hatua hiyo ni muhimu kwa ustawi wa nchi wanachama.
“Tumeazimia kufanya mapinduzi katika tasnia hii ya sheria hivyo tumeona ni vyema tufungue masijala ndogo kwa kila nchi ili wananchi wenye mahitaji wahudumiwe kwa urahisi zaidi,” alisema Profesa Ruhangisa.
Alisema kwa kuanza Mahakama itafungua masijala yake ya kwanza mjini Kigali, Rwanda mwishoni mwa mwezi huu wa Agosti, hatua itakayokwenda sambamba kuitishwa kwa mkutano mkuu wa vyombo vya habari vya Afrika Mashariki (media summit).
“Tunaamini kuwa mpango huo utawanufaisha wananchi wengi wenye malalamiko yao ambayo wangependa yasikilizwe na majaji wa Mahakama hii na pia utawapunguzia gharama za kufuatilia huduma ya Mahakama mjini Arusha,” aliongeza.
Aliongeza kuwa Mahakama pia inatafakari uwezekano wa kwenda kusikiliza kesi mahali ilipofunguliwa ili kuwapunguzia gharama walalamikaji na walalamikiwa.
“Kama aliyefungua shauri au wote wanaohusika wako sehemu moja basi Mahakama italazimika kuwafuata na kusikiliza kesi katika eneo la masijala yake iwapo nafasi itaruhusu,” alisema.
Msajili huyo alisema katika mwaka ujao wa fedha pia wanatarajia kuanza utaratibu wa kusajili kesi kwa njia ya mtandao (online electronic filling) ili kuwarahisishia huduma mawakili na wenye malalamiko au kesi.
“Mpango huo utakwenda sambamba na mpango wa majaji kusikiliza kesi kwa kutumia mfumo wa kompyuta (case management system-paperfree justice) na kwa sasa tunachofanya ni kuandaa miundombinu ya kufanikisha jambo hilo,” aliongeza.
Alisema changamoto kubwa inayoikabili Mahakama hiyo kwa sasa ni uhaba wa majaji ambao huhudhuria vikao vya Mahakama kwa muda maalumu, kwa kuwa majaji hao bado ni waajiriwa katika nyadhifa mbalimbali za kiserikali nchini mwao.
Alisema suala hilo la Mahakama kutokuwa na majaji wake wa kudumu wameliwasilisha katika vikao vya Baraza la Mawaziri wa Afrika Mashariki kwa matarajio kuwa, viongozi hao watalipatia ufumbuzi.
“Kwa sasa hatuna majaji wa kudumu na inapotokea kesi inayohitaji usikilizwaji wa haraka (certificate of urgency) tunakwama kuisikiliza kwa kuwa tunalazimika kumwita jaji kutoka moja ya nchi wanachama na utaratibu wa kumpata unachukua zaidi ya hata wiki mbili,” alisema.
Mahakama hiyo ya Afrika Mashariki ni kati ya vyombo vya juu vilivyoundwa kwa kuzingatia matakwa ya mkataba wa uanzishwaji wa Jumuiya ya Afrika Mashariki na vyombo vingine ni pamoja na Bunge la Afrika Mashariki (EALA).


