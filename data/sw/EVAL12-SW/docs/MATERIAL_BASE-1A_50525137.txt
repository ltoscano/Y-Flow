
Mbunge wa Cord aunga mswada tata
Na WAANDISHI WETU
Mwakilishi wa Wanawake katika Kaunti ya Kwale, Bi Zainab Chidzunga (pichani) ameunga mkono Mswada wa Usalama, kinyume na msimamo wa viongozi wenzake wa mrengo wa Cord.
Bi Chidzunga alisema kuwa mapendekezo ya mswada huo hayaingilii kwa vyovyote vile haki za kibinadamu, bali yanalenga kuzipa taasisi za usalama mamlaka zaidi ya kukabiliana na ugaidi na uhalifu mwingine.
“Lazima tuungane kuukabili ugaidi kwa njia zozote zile. Ikiwa ni upitishaji wa sheria, na iwe hivyo maanake hatuwezi kuendelea kushambuliwa na magaidi bila kuchukua hatua zozote za kuimarisha mifumo yetu ya kukabiliana nao,” akasema Bi Chidzunga.
Viongozi wengi wa Cord wakiongozwa na kinara wao Raila Odinga wametisha kwenda mahakamani pamoja na kuitisha maandamano kupinga mswada huo wanaosema unakiuka haki za kimsingi za wananchi.
Kwa upande wake, upande wa serikali ukiongozwa na Rais Uhuru Kenyatta umetetea mapendekezo ya mswada huo akisema unastahili katika kushinda vita dhidi ya ugaidi. 
Baadhi ya mapendekezo ya mswada huo ni kuzuiliwa kwa washukiwa kwa hadi mwaka mmoja, maafisa wa usalama kusikiza mawasiliano ya raia pamoja na faini kali kwa vyombo vya habari kwa kuchapisha picha za waathiriwa wa mashambulizi ya kigaidi.
Mjini Mombasa, watetezi wa haki za binadamu waliionya afisi ya rais na idara ya polisi kuwa zinavunja Katiba kwa kisingizio cha kupambana na ugaidi iwapo mswada wa usalama utakuwa sheria.
Mkurugenzi Mkuu wa shirika la Haki Africa, Hussein Khalid alisema mswada huo unakiuka katiba na kurudisha nyuma hatua zilizopigwa nchini.
Naye Mkurugenzi Mkuu wa shirika la Kiislamu la Kutetea Haki za Binadamu (Muhuri), Hassan Abdille alidai kwamba mswada huo unawalega Waislamu pamoja na kunyamazisha vyombo vya habari.
Na huku hisia mbalimbali zikiendelea kutolewa kuhusu mswada huo, Bunge litaendelea na vikao vyake vya umma kesho katika jumba la County Hall, Nairobi.
Hall, Nairobi.
Katika vikao hivyo, wanachama wa Kamati ya Bunge Kuhusu Utawala na Usalama wa Kitaifa watatathmini maoni ya wananchi ambayo yatakuwa yawewasilishwa kwao. 
FAROUK MWABEGE, GALGALO BOCHA, NEHEMIAH OKWEMBA NA WANDERI KAMAU


