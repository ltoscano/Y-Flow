
Hamadi kibindoni
CHARLES WASONGA na LEONARD ONYANGO
LICHA ya kuwa mwanahabari aliyebobea, Waigwa Kiboi ni mkulima hodari ambaye amekuwa akijipatia tonge la kila siku kutokana na kilimo cha viazi vikuu, al-maarufu `nduma'.
Ufanisi wa Bw Kiboi katika ukulima wa `nduma' umewavutia wakazi wengi mtaa wa Red Hill, Kaunti ya Nairobi.
Wengi wamefuata nyayo zake na sasa wanapanda mboga na mimea mingine ya matumizi ya nyumbani katika mashamba yao madogomadogo.
Bw Kiboi, 63, ni mwanahabari wa kujitegemea, kazi ambayo ameifanya kwa zaidi ya miaka 30.
Amechangia makala mbalimbali katika gazeti hili na yale ya Daily Nation na Sunday Nation tangu miaka ya 1970. Isitoshe, amekuwa akichangia habari katika magazeti ya kigeni.
MBOLEA ASILI Katika kilimo cha viazi vikuu, Bw Kiboi amekuwa akitumia mbolea ya asili (organic manure) anayoitengeneza kutokana na matawi ya miti ya parachichi (avacado) aliyopanda kando mwa shamba lake lenye ukubwa wa ekari tatu. Hii ndio imekuwa siri ya ufanisi wa mkulima huyo ambaye alipanda parachichi katika shamba lake miaka 15 iliyopita.
Shamba lake liliko kando ya barabara ya Wangari Maathai limesheheni mimea yenye afya nzuri.
Lakini mbona akaamua kutumia mbolea ya matawi ya parachichi?
"Siku moja nilipokuwa nikifanya utafiti kusudi niandike makala fulani gazetini, nilipata kufahamu kuwa matawi ya `avocado' yanasheheni madini aina ya `Nitrogen' na `Phosphorus' ambayo ni bora zaidi katika ukuaji wa `nduma'
kando na mazao mengine. Na chini ya miti hiyo nimepanda miche ya mboga na mimea mingine," anasema mkulima huyu.
"Nilifanya majaribio ya mbolea hiyo katika upanzi wa mimea mbalimbali. Lakini matokeo yake yalikuwa mazuri zaidi katika shamba la `nduma' kwani wakati mmoja nilipata mavuno bora zaidi. Niliweza kupata `nduma' moja yenye urefu kwa futi moja na uzani wa zaidi ya kilo tatu inayoweza kuuzwa kati ya Sh200 na Sh250," anaongeza. UNYUNYIZAJI Katika msimu wa kiangazi, Bw Kiboi hutumia maji kutoka Mto Karura ambayo hupitia karibu na shamba lake. Kando na hayo, yeye hutumia maji ya bwawa ndogo lililoko kando ya mto huo.
"Nyakati za kiangazi, mimi hutumia mabomba ya plastiki kuvuta maji kutoka mtoni au kwenye bwawa na kuelekeza shambani mwangu. Na maji haya husaidia majirani zangu ambayo huyateka kwa matumizi mbalimbali,"
asema.
Kulingana na Bw Kiboi, kilimo cha viazi kuu humletea mapato ya kati ya Sh15,000 na Sh20,000 baada ya kila majuma mawili. "Kwa mfano, nikiuza gunia moja lenye uzani wa kilo 90 ninaweza kutia kibindoni Sh10,000 mara moja," anasema. 
Anasema wateja huja shambani mwake kuagiza zao hilo kwani linahitajika kwa wingi kwa matumizi ya nyumbani na katika mikahawa jijini Nairobi na miji ya Kiambu na Limuru.
"Siku hizi watu wengi wanapenda kula viazi vikuu kwa chai au hata uji kwa sababu imebainika kuwa na madini muhimu yenye faida kubwa mwilini. Hii ndio maana mazao yangu yamekuwa yakipata soko bila tatizo lolote," anasema.
"Licha ya kujipatia kipato kutokana na kilimo cha `nduma', lengo langu kuu la kukuza zao hili ni kuwakumbusha vijana wa kizazi cha sasa kuhusiana na mmea huu wenye tija ambao uko katika hatari ya kusahaulika," anasema huku akitoa mfano wa kijana wake, Solomon Kiboi ambaye anasema ameanza kung'amua mengi kuhusu kilimo cha zao hilo.
CHANGAMOTO Hata hivyo, anasema kilimo cha viazi vikuu sio kazi rahisi kwani inajumuisha kazi nyingi za sulubu. Kwa mfano, anasema, miche ya mmea huo inapasa kupandwa kwenye shimo la kina cha futi moja. Na nafasi kati ya mbili. Hutunzwa kwa uangalifu kwa kupaliliwa kila mara na kutiwa dawa za kuwaua wadudu waharibifu huku mkulima akihakikisha kuwa umepata maji ya kutosha.
Hukomaa na kuwa tayari kuvunwa baada ya miezi minane hadi kumi.
Aidha, hukuza mahindi, maharagwe mboga na matunda kama vile, Sukuma Wiki na Spinachi, tikiti maji (Watermelon), ndizi na vitunguu, kazi anayosema ilikuwa sehemu ya maisha yake katika sehemu za Nyeri na Kirinyaga ambako ameishi kwa miaka mingi.
"Kando na viazi vikuu, nimekuwa nikikuza mimea mingine ya chakula katika shamba hilo langu ambalo nimeligawanya kwa vipande mbalimbali. Mimea kama vile mboga, vitunguu na tikiti maji inahitajika kwa wingi katika eneo hili kwa sababu idadi ya wakazi inaongezeka kutokana na nyumba nyingi za makazi zinazojengwa eneo hili," akasema.
Licha ya kuzama katika kilimo, anasema kuwa yeye bado hupata wasaa wa kuendeleza taaluma yake ya uanahabari kwa kuandika makala kando na kufanya tafiti nyingi.
"Viazi vikuu humudu ukame na havishambuliwi na maradhi kwa urahisi. Kadhalika, humea katika eneo lolote lenye unyevunyevu. Hivyo uwezekano wa mkulima kupata hasara ni finyu mno," akasema Bw Kiboi.
David Mugambi wa wakfu wa Grassroots Development Initiative Foundation Kenya, anasema kuwa viazi vikuu vinaweza kufanya vyema katika maeneo yenye uhaba wa mvua.
"Wakulima wanafaa kukumbatia ukulima wa viazi vikuu kwani mashina machache ya zao hilo yanaweza kujaza gunia moja la `nduma `ambalo linaweza kuuzwa kwa Sh10,000 sokoni," anasema.
AFYA Mbali na mapato, Bw Mugambi anasema kuwa `nduma' pia ina manufaa makubwa mwilini.
"Chakula cha `nduma' kinaongeza nguvu mwilini. Viazi vikuu vina vitamini na nyuzinyuzi ambazo husaidia katika kuzuia kansa ya utumbo mkubwa," asema.
Viazi vikuu ni miongoni mwa mazao ambayo yanapendekezwa na Shirika la Chakula Duniani (FAO) katika kukabiliana na ukame unaosababishwa na mabadiliko ya hali ya hewa.
Kulingana na takwimu za FAO, kilimo cha viazi vikuu nchini Kenya bado hakijashika kasi. Mathalan, takwimu hizozinaonyesha kuwa kati ya mwaka wa 1990 na 1995, Kenya ilizalisha zaidi ya tani 10,000 za viazi vikuu na kisha kupungua kwa chini ya tani 8,000 kati ya mwaka wa 1995 na 2010.
Mwaka wa 2013, Kenya ilizalisha zaidi ya tani 10,000 za viazi vikuu, kulingana na takwimu hizo za FAO.
Data za FAO pia zinaonyesha kuwa viazi vikuu humu nchini vinazalishwa katika wastani wa hekta 100.
Kenya, hata hivyo, imeorodheshwa nafasi ya 33 katika uzalishaji wa viazi vikuu kote duniani.
Katika ukanda wa Afrika Mashariki, Kenya inashikilia nafasi ya pili katika uzalishaji wa `nduma' baada ya Rwanda.
Nigeria inaongoza katika kilimo cha `nduma `kwa asilimia 66 kote ulimwenguni ikifuatiwa na Ghana na Ivory Coast kwa asilimia 11 na 9 mtawalia.
Mataifa mengine yaliyofana katika uzalishaji wa viazi vikuu ni Columbia, Venezuela, Jamaica na Japan.
Nchini Nigeria, viazi vikuu huzalishwa kwa wingi katika majimbo ya Sokoto, Abia, Anambra, Delta, Edo, Enugu na Ebonyi.
Nigeria hujipatia mabilioni ya fedha kila mwaka kutokana na usafirishaji wa viazi vikuu katika mataifa ya Amerika, Uingereza, Canada na Australia.


