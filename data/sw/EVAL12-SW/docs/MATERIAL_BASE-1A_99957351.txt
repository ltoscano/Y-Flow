
Wakazi watishia kushtaki KWS kwa kutodhibiti wanyama
NA OSCAR KAKAI
WAKAZI wa eneo la Turkwel, katika Kaunti ya Pokot Magharibi wametishia kushtaki shirika la wanyama pori nchini KWS kwa kushindwa kulinda wanyama hao.
Kwa sasa wakazi wengi katika eneo hilo wanakadiria hasara kubwa baada ya wanyama pori kuvamia na kuua mifugo katika eneo hilo huku wakilitaka shirika la wanyama pori nchini KWS kuwafidia .
Wakazi hao wanasema kuwa chui kutoka mbuga ya wanyama ya Nasolot katika eneo hilo wameua zaidi ya mbuzi mia tatu bila ya maafisa kutoka shirika la wanyama pori kuchukua hatua zozote za kuwasaidia . 
Wakazi sasa wanatishia kuua wanyama hao iwapo hakuna hatua zozote zitachukuliwa ili kuokoa hali hiyo.
Kwa sasa wakazi hao wanataka shirika la KWS kuwafidia hasara ambayo wamepata kutokana na kuuawa kwa mifugo wao na kuitaka shirika hilo kuweka mikakati mwafaka ya kuzuia hasara zaidi kutokana na wanyama hao.
Wakazi hao wametoa wito kwa idara ya wanyama kunasa nyoka na wanyama wengine hatari ambao wananyanyasa binadamu katika eneo hilo.


