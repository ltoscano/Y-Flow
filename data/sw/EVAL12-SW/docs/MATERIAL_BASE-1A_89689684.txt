Wadau wakubali mabadiliko, wasisitiza taratibu zifuatwe

Imeandikwa na Grace Mkojera

Imechapishwa: 23 Oktoba 2016

WADAU wa michezo na wataalamu wa uchumi na biashara nchini wanaunga mkono mabadiliko katika klabu za soka ilimradi yafuate utaratibu na kuzingatia kanuni za utawala bora.

Wadau hao walizungumza hayo kwenye kongamano la kujadili mfumo wa uendeshaji wa klabu za soka, lililoandaliwa na Chama cha Waandishi wa Habari za Michezo nchini (TASWA) na kurushwa moja kwa moja na Azam Media.
Miongoni mwa wadau hao ni Profesa Prosper Ngowi mchumi kutoka Chuo Kikuu cha Mzumbe ambaye alisema katika mtazamo wa kiuchumi kuwa sio kitu cha ajabu klabu kutaka kufanya mabadiliko pengine ya kuingia ubia au kukodishwa, jambo la msingi mabadiliko yanaruhusiwa kama tu pande zote mbili zimeridhia.
“Mabadiliko ni jambo zuri kwa sababu linapeleka timu katika kujiendesha, kinachohitajika ni kuhakikisha kila upande umeridhia, sio mmoja anakubali kinyonge,” alisema Ngowi ambaye hakufika kutokana na udhuru lakini ujumbe wake ulisomwa kwa niaba yake na Mweka Hazina wa Taswa, Shija Richard.
Mdau mwingine, Mkufunzi wa Shirikisho la Soka la Kimataifa (FIFA), Henry Tandau alisema mifumo ya uendeshaji wa klabu sio tatizo bali kinachohitajika ni elimu ya kuendesha mpira.
“Tatizo linaanzia kwenye utawala bora, hawaelewi mipaka yao, wanachama hawajui pia mipaka yao. Kama hakuna utawala bora ni bure, ni lazima elimu itolewe juu ya uendeshaji wa mpira ili tusonge mbele, la sivyo tutabaki kuangalia mataifa ya wenzetu yakiendelea,” alisema.
Kwa upande wake Katibu Mkuu wa zamani wa Shirikisho la Soka Tanzania (TFF) Angetile Osiah alisema kuna umuhimu wa klabu kuwa na sekretarieti ambayo inaundwa na wataalamu tofauti watakaosimamia timu katika mfumo mzuri wa uendeshaji. 
Meneja wa Soko la Hisa Dar es Salaam (DSE) Patrick Msusa alisema suala la hisa halipaswi kuwa la mtu mmoja, bali ni la kampuni.
Alisema kampuni ambayo ina jina na historia nzuri za mahesabu kwa miaka mitatu ina uwezo wa kujiunga na soko la hisa. Katibu Mkuu wa zamani wa TFF, Michael Wambura na Kamanda wa Polisi wa zamani wa Mwanza na Kinondoni, Jamal Rwambo wote walizungumzia umuhimu wa serikali kushirikishwa ili kuwezesha kupiga hatua ya mabadiliko.
Wambura alisema serikali inatakiwa ishirikishwe kulinda maslahi ya watu, akizungumzia pia umuhimu wa elimu ya mabadiliko ya hisa, sheria za biashara zitolewe kwenye klabu watu waelewe wanakoelekea. Rwambo alisema tatizo lililopo watu wengi hawapendi kuambiwa ukweli, kwani klabu nyingi zimekuwa zikiendesha mpira kiubabaishaji.
Alisema wakati umefika serikali, wadau na wawekezaji kukaa pamoja na kushirikishana kwa kila hatua ya mabadiliko ili kupata yale yanayohitajika.
Awali, akizungumza kwa niaba ya mgeni rasmi Katibu Mkuu wa Wizara ya Habari, Utamaduni, Sanaa na Michezo, Profesa Elisante ole Gabriel, Katibu Mkuu wa Baraza la Michezo Tanzania (BMT), Mohamed Kiganja alihimiza Taswa kuendelea kutoa elimu juu ya uandishi wa habari zenye weledi.


