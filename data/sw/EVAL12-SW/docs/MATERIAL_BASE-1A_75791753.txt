
Mkurugenzi Halmashauri ya Korogwe sasa matatani Aug 02, 2012

KATIKA moja ya ahadi zake wakati wa Kampeni za Uchaguzi Mkuu wa mwaka 2010, wilayani Korogwe, Rais Jakaya Kikwete aliahidi kupandisha hadhi mamlaka ya mji mdogo wa Mombo wilayani humo kuwa halmashauri kamili, kwa lengo la kusogeza maendeleo kwa wananchi.
Mamlaka ya mji mdogo wa Mombo ilianzishwa Septemba 17, mwaka 2004, kupitia tangazo la serikali katika gazeti namba 353 na mamlaka hiyo ilipewa cheti cha uanzishwaji (certificate of establishment) February Mosi, mwaka 2007.
Miaka miwili baada ya ahadi hiyo, harakati za mamlaka ya mji huo mdogo kuwa halmashauri zinaelekea kukwama na lawama zinaelekezwa kwa uongozi wa Halmashauri ya Korogwe, kupitia Mkurugenzi wake, Anna Mwahalende na Mweka Hazina (DT) Jonas Malosa, ambao wanadaiwa kupuuza ahadi hiyo ya Rais Kikwete.
Mkurugenzi huyo anatuhumiwa kuuza viwanja 250 katika eneo Makolakanga bila kushirikisha Baraza la Mamlaka ya Mji huo mdogo, ambalo ndilo lililobuni mradi huo wa viwanja. 
Hali hiyo imezusha mgogoro baina ya Mkurugenzi wa Halmashauri na Baraza la Mamlaka ya Mji mdogo ambayo sasa imeandika barua ya malalamiko dhidi ya mkurugenzi huyo kwenda kwa Mkuu wa Wilaya ya Korogwe, Mrisho Gambo, wakitaka serikali kuchukua hatua za kinidhamu dhidi ya mkurugenzi huyo.
Baraza hilo lilifikia uamuzi huo baada ya kikao chake, Julai 7 mwaka huu, kujadili changamoto mbalimbali zinazoikabili mamlaka ya mji huo na pia kujadili na kuzipatia ufumbuzi baadhi ya kero zinazowakabili wananchi.
Barua hiyo ambayo Raia Mwema imepata nakala yake ni yenye kumbukumbu namba MMM/MKT/VOL.1/12 na iliandikwa Julai 8, mwaka huu, ikiwa na kichwa cha habari
“kuwasilisha malalamiko yetu kwako juu ya DED na DT (mweka hazina wa halmashauri).
Katika barua hiyo iliyosainiwa na Mwenyekiti wa Baraza la Mji mdogo wa Mombo, Richard Rwizile, Mkurugenzi Anna Mwahalende anatuhumiwa kukwamisha kwa makusudi jitihada za kupandisha hadhi mamlaka ya mji mdogo wa Mombo kuwa halmashauri kamili.
“Halmashauri ya Wilaya ya Korogwe imeshindwa kutenga fedha za barabara na kuwa kero kwa wananchi na pia halmashauri imeshindwa kuleta fedha za mapato ya ndani zaidi ya shilingi milioni 24 kwa mwaka wa fedha 2011/12 na fedha za fidia kwa vyanzo vilivyofutwa na serikali kuu,” ilisomeka sehemu ya barua hiyo. 
Katika barua hiyo, baraza hilo linabainisha kuwa Mamlaka ya Mji ilitenga eneo la Makolakanga kugawa viwanja kwa lengo la kuviuza kwa wananchi kwa gharama nafuu ili kuongeza vyanzo vya mapato vya mamlaka ya mji huo.
Viwanja hivyo vilikuwa viuzwe kwa bei ya shilingi 500,000 kwa kila kimoja na mamlaka ilikadiria kujipatia shilingi 126,250,000 na uamuzi huo ulipitishwa katika vikao halali vya mamlaka hiyo.
“Lakini cha kushangaza ofisi ya mkurugenzi wa halmashauri imetoa tangazo la kuuzwa kwa viwanja hivyo bila ya kufanya tathmini ili kuwafidia wananchi waliopigwa picha na kusaini fidia zao na kwa kuwa umepita muda mrefu wa miaka miwili bila fidia hiyo kulipwa, ilipaswa kufanyika upya tathmini nyingine na pia kutoa elimu kwa wananchi,” anaeleza Rwizile katika barua hiyo.
“Hatua ya DED kutangaza kuuzwa kwa viwanja bila ya kuhusisha baraza ambalo ndilo linalosimamia maslahi ya wananchi wa Mombo ni ukiukwaji wa utawala bora jambo ambalo linaweza kuleta uvunjivu wa amani,”
“Juni 20, mwaka huu mkurugenzi alikuja katika kikao cha Baraza la Mamlaka na wajumbe walimpa kero na changamoto zinazowakabili wananchi na aliombwa kuwa mlezi sahihi ili kufanikisha malengo ya kuipandisha hadhi mamlaka kuwa halmashauri kamili likini alipuuza maombi hayo hivyo wazee wa baraza wanaona kuwa hafai kuendelea kuwa mkurugenzi,” iliendelea kusomeka barua hiyo.
Aidha, mwenyekiti huyo wa baraza alisikitishwa na hatua ya mkurugenzi huyo kukaa kimya, akishindwa hata kutenga bajeti ya kukarabati barabara za mji huo unaoongoza kwa kuwa chanzo kikuu cha mapato ya Halmashauri ya Wilaya Korogwe.
“Barabara zimeharibika sana katika mji mdogo wa Mombo na ofisi ya mkurugenzi imeshindwa kutenga bajeti maalumu kwa ajili ya Mombo na badala yake tunapewa mgawo kama zilivyo kata zingine bila kujali mahitaji yetu na uwingi wa watu wanaoishi katika mji huo. Tunaomba mkuu wa wilaya uingilie kati suala hilo.”
"Mheshimiwa mkuu wa wilaya tunaimani kubwa na wewe na uteuzi wako uliofanywa na Rais Jakaya Kikwete, hivyo tunaomba ulipatie uzito unaostahili suala hilo," alisema.
Pia wanalalamika kuwa mkurugenzi huyo anakabiliwa na kesi katika Mahakama ya Hakimu Mkazi mkoani Kilimanjaro, kwa tuhuma za matumizi mabaya ya madaraka na rushwa wakati alipokuwa Mkurugenzi wa Halmashauri ya Moshi Vijijini hivyo kwa mujibu wa sheria za utumishi wa umma, alipaswa kusimamishwa kazi lakini kinyume cha matarajio hayo, serikali imemhamishia Korogwe.
“Muda mwingi amekuwa anashughulika na kesi yake iliyopo mahakamani kwa hiyo ana kosa muda wa kufanya kazi za kuwahudumia wananchi na kwa utaratibu tunavyofahamu ni kwamba, anatakiwa kusimamishwa kazi hadi hapo atakapomaliza shauri lake mahakamani,” aliongeza mwenyekiti huyo katika barua yake hiyo.
“Kwa mujibu wa kanuni za utumishi wa umma mtumishi mwenye kesi hasa ya ubadhirifu anatakiwa awe amesimamishwa kazi hadi hapo suala lake litakapoamuliwa na vyombo vya sheria lakini nimeshangazwa na hatua ya mkurugenzi huyo kuendelea na kazi kama kawaida,” alihoji.
Akizungumzia suala hilo, Mkuu wa Wilaya ya Korogwe, Mrisho Gambo, alithibitisha kupokea barua hiyo na tayari amewataarifa viongozi wa juu wa serikali kuhusu malalamiko dhidi ya mkurugnezi huyo. Kutokana na malalamiko hayo, mkuu huyo wa wilaya tayari amesitisha mchakato wa ugawaji wa viwanja unaolalamikiwa.
“Tumeingilia kati mchakato wa ugawaji wa viwanja. Kuhusu suala la DED wangu kuendelea na kazi wakati anakabiliwa na tuhuma za kesi hilo siwezi kulizungumzia naomba uwasiliane na Waziri wa Tawala za Mikoa na Serikali za Mitaa (TAMISEMI) au Naibu wake au RAS (Katibu Tawala wa Mkoa wa Tanga) hao watakupa majibu muafaka,” alisema Gambo alipoulizwa na mwandishi wetu kuhusu kadhia hiyo.
Hata hivyo, Mkurugenzi anayelalamikiwa Anna Mwahalende hakupatikana juzi Jumatatu kwani simu yake ya mkononi iliita bila kujibiwa. Taarifa zinaeleza kuwa alikuwa anahudhuria mkutano mjini Arusha.
Mwandishi wetu aliwasilina pia na Kaimu Mkurugenzi, Ramla Juma, ambaye alithibitisha kuhusu malalamiko ya wananchi yaliyowasilishwa kwa mkuu wa wilaya na kuongeza kuwa malalamiko hayo hata hivyo hayamhusu moja kwa moja mkurugenzi wa halmashauri.
“Suala la kuupandisha hadhi mji wa Mombo si suala linalotakiwa kufanyiwa uamuzi wa haraka kama wananchi wanavyodhani, mchakato wake ni mrefu kwani unahusisha wadau mbalimbali ili kuufikia,” alisema.
Akitoa mfano, alisema mji wa Mombo una kata moja tu hivyo ili kuupandisha hadhi kupata halmashauri inatakiwa kuongeza ukubwa wa eneo kwa kumega maeneo ya kata nyingine za jirani hivyo kunahitajika makubaliano baina ya wananchi wa pande zote zinazohusika.


