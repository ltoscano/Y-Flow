
KTDA kuvutia Ulaya kwa chai mpya
Na KNA
KTDA kuvutia SHIRIKA la Ustawi wa Majani Chai Kenya (KTDA) litaanza kuunda bidhaa aina mbalimbali katika hatua inayolenga kupanua soko la Ulaya, alisema mwenyekiti Peter Kanyago.
Bw Kanyago alisema bidhaa hizo mpya za chai zinatarajiwa kuanza kuundwa kwa wingi mwaka huu katika viwanda vyake vyote.
Bidhaa hizi ni pamoja na chai ya Orthodox, Purple na Green ambazo zinapendelewa sana na wanunuzi wa Ulaya na Urusi kinyume na chai ya Na KNA kawaida nyeusi, CTC.
Akizungumza Jumanne katika kiwanda cha Chinga baada ya kuchaguliwa tena kama mkurugenzi, mwenyekiti huyo alisema matarajio ya mauzo ya majani chai mwaka huu ni mazuri zaidi kuliko mwaka jana kwani wanunuzi wengi zaidi wameonekana kuvutiwa na chai ya Kenya.
“Kuna ishara kwamba bei zitaimarika mwaka huu lakini wakati huo huo lazima tuanze kuunda bidhaa aina mbalimbali ili kuendelea katika biashara na pia kuhakikisha wakulima wananufaika vilivyo kutokana na kilimo chao,” alieleza. 
Alitoa mfano wa kiwanda cha Chinga ambacho alisema tayari kimeandaa kitengo cha kando kitakachohusika hususan na utengenezaji wa chai za Orthodox, Purple na Green zitakazouzwa nje.
Bw Kanyago alisema shirika hilo pia liko katika jitihada za kusaka masoko mapya ya chai ya Kenya.
Aidha, aliongeza kuwa wako katika harakati za kugeuza operesheni katika viwanda vyote ili kuendeshwa kwa njia za kisasa.
Sekta ya majani chai nchini imekumbwa na mabadiliko kufuatia kudorora kwa bei ya bidhaa hiyo kutokana na uzalishaji kupita kiasi pamoja na misukosuko katika masoko ya kawaida kama vile Misri na Pakistan.


