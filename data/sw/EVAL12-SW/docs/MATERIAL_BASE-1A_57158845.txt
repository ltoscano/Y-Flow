
TBC yachangisha mil. 50/- tetemeko Kagera

Imeandikwa na Regina Kumba

Imechapishwa: 22 Septemba 2016

SHIRIKA la Taifa la Utangazaji (TBC) limeendesha harambee ya kuchangia waathirika wa tetemeko mkoani Kagera na kufanikiwa kukusanya michango ya papo kwa hapo zaidi ya Sh milioni 50 na magunia 11 ya mahindi.

Harambee hiyo ilifanyika jana jioni Dar es Salaam katika ukumbi wa Kituo cha Kimataifa cha Mikutano cha Julius Nyerere (JNICC) na kurushwa moja kwa moja na kito cha televisheni cha TBC1 na radio ya TBC Taifa.
Waziri wa Habari, Utamaduni, Sanaa na Michezo, Nape Nnauye alizindua harambee hiyo na kuwapongeza TBC kwa uamuzi huo utakaosaidia kupatikana fedha kusaidia waathirika wa tukio hilo.
Tetekemo hilo lilitokea Septemba 10 mwaka huu mkoani Kagera na kusababisha vifo vya watu 17 na kujeruhi watu kadhaa.
“Shukrani na pongezi kwenu kwa kubuni na kutekeleza jambo hili la kusaidia wenzetu, mmeona msiishie tu kutoa taarifa ya tukio hilo, lakini kuhamasisha pia uchangiaji kwa wasikilizaji wenu na watanzania kwa ujumla,” alisema Nape.
Mkurugenzi TBC, Dk Ayubu Rioba amesema shirika hilo limeona jitihada za Serikali na mwitikio wa Wa tanzania katika kuchangia tukio hilo na wao wakahamasika na kuamua kuandaa harambee hiyo ambayo inatoa fursa kwa watu kuendelea kuchangia.
Baadhi ya waliotoa fedha papo hapo ni kampuni mbili za ukandarasi za jijini Dar es Salaam ambazo zilitoa Sh milioni 10 kila kampuni, Star Times Sh milioni 10 na Mwenyekiti wa Kamati ya Usajili ya Klabu ya Simba, Zacharia Hans Poppe aliyetoa Sh milioni mbili.
Mwakilishi wa Star Times, raia wa China anayejiita Juma Sharobaro wa Kichina, baada ya kutoa mchango wa kampuni hiyo alizungumza kwa kiswahili na kusema fedha inayochangwa, hata kama ni kidogo ina umuhimu wa kipekee, hivyo watu wasihofu kuchangia chochote walichonacho.


