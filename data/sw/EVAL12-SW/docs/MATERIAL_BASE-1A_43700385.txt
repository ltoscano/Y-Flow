
Zanzibar Queens walia na maandalizi Chalenji

Imeandikwa na Mwajuma Juma, Zanzibar

Imechapishwa: 07 Septemba 2016

NAHODHA wa timu ya soka ya taifa ya wanawake Zanzibar, Zanzibar Queens, Mwajuma Abdillah amesema pamoja na kuwa maandalizi ya timu yao sio mazuri lakini hilo si tatizo kwako. 

Kauli hiyo aliitoa juzi baada ya kutangazwa kwa kikosi hicho ambacho kinajiandaa na mashindano ya Chalenji kwa nchi za Afrika Mashariki na Kati yanayotarajiwa kufanyika Uganda kuanzia Septemba 11 mwaka huu.
Alisema kuwa hizo ni moja ya changamoto katika michezo na wao kama wachezaji wanakabiliana nazo ili kuona wanafanikiwa lengo lao. “Kiukweli maandalizi sio mazuri lakini jambo hilo haliwezi kututoa mchezoni na kuwa washiriki bali tunaenda kwa kushindana,” alisema.
Aidha alisema mashindano hayo ni ya kwanza kufanyika Afrika Mashariki na wao ni mara ya kwanza kushiriki na ni matarajio yao makubwa kuwa watapata uzoefu katika michuano hiyo.
Hivyo aliwaomba Wazanzibari wawe nyuma yao na kuona timu hiyo inakwenda kushindana na sio kushiriki kwa mafanikio ya nchi yao.
Timu hiyo leo inatarajiwa kuagwa rasmi na kesho itaondoka kuelekea Dar es Salaam kabla ya safari ya Jinja, Uganda yanapofanyika mashindano hayo. Timu hiyo imepangwa katika kundi A pamoja na Kenya, Burundi na wenyeji Uganda na itacheza mchezo wa kwanza dhidi ya Burundi Septemba 11.


