Yasiyofahamika kuhusu matibabu nchini India
Mar 06, 2014

WANAPOKAA katika mazungumzo wakifarijiana, idadi kubwa ya wagonjwa katika Taasisi ya Saratani ya Hospitali za Apollo nchini India na wasaidizi wao hurudia kujiuliza; “Waafrika tuna matatizo gani?”
Swali hilo hujirudia pale kila mmoja anapotoa uzoefu wake wa jinsi huduma za afya zilivyoporomoka katika nchi zao, ambapo hujikuta matatizo yanafanana, tatizo la msingi likiwa kukosekana kwa maadili miongoni mwa watumishi wa sekta ya afya.
Katika mazungumzo yao, wananchi hao kutoka nchi mbalimbali za Afrika hukubaliana kwamba tatizo haliko kwenye majengo, vitendea kazi wala vipato, bali ni kwa watumishi wenyewe, ni tatizo la kimaadili zaidi.
Pamoja na Wa tanzania unaowakuta kwenye Taasisi ya Saratani ya Hospitali za Apollo, wapo pia raia wa Nigeria, Wanyarandwa, Wakenya, Waganda na Wasudani ambao huingia na kutoka kila siku hospitalini hapo wakitafuta tiba na wengine kurudi nyumbani baada ya kutibiwa.
Hata hivyo, Wa tanzania wanaotibiwa hospitalini hapo hujikuta wakifarijika kwa kiwango fulani tofauti na wenzao kutoka nchi zingine ambao hujikuta wakiumia zaidi pale mjadala unapohusu gharama za matibabu.
Wakati wagonjwa kutoka nchi nyingine wakijitegemea katika kugharimia matibabu yao, kwa upande wa Tanzania ni tofauti kidogo, walio wengi wanagharimiwa na serikali pasipo kujali nafasi zao katika taifa wala itikadi zao, sifa yao kuu ni Utanzania wao.
“Nigeria ni matajiri kuliko Tanzania, lakini serikali haina muda na matibabu yetu wakati ni wajibu wake, wao ndio wameua huduma za afya nyumbani, lakini wanachojali ni matanuzi yao tu,” analalamika mama mmoja kutoka nchini Nigeria katika moja ya mazungumzo na Wa tanzania.
Mama huyo alijikuta akielezea hisia zake kutokana na yaliyomsibu binti yake aliyekuwa akitibiwa hospitalini hapo, akiwa amerudishwa kwa mara ya pili baada ya dawa alizopewa wakati wa matibabu yake ya kwanza ‘kuchakachuliwa’ nchini mwao alikotakiwa kuendelea nazo chini ya uangalizi wa madaktari wa huko nchini mwao.
Maelezo ya mama huyo wa Nigeria yalimsukuma mmoja wa wagonjwa Wa tanzania kuelezea hisia zake akisema; "Ukiwa nacho huwezi tambua hadi pale kitapokutoka," akiwa na maana kwamba fursa ya Wa tanzania kutibiwa na serikali nje ya nchi haitambuliwi na Wa tanzania wenyewe.
Takwimu kutoka Ofisi ya Mwambata wa Afya katika Ubalozi wa Tanzania nchini India zinaonyesha kuwa Wa tanzania takribani 25,000 waliomba visa (tamka viza) kuingia nchini India kwa ajili ya kupata matibabu.
Kwa mujibu wa taarifa za ofisi hiyo, visa hizo za matibabu ni zile zilizotolewa katika ofisi za Ubalozi wa India nchini katika kipindi cha miaka mitatu iliyopita.
Taarifa zaidi kutoka ndani ya Wizara ya Afya na Ustawi wa Jamii zinaonyesha kuwa serikali, kupitia wizara hiyo katika kipindi cha Januari, mwaka 2011 na Desemba mwaka 2013 pekee, ilipeleka wagonjwa 2,252 katika hospitali mbalimbali nchini humo kwa matibabu.
Idadi kubwa ya wagonjwa waliopelekwa nchini humo kupitia utaratibu huo wa rufaa za serikali ni wananchi wa kawaida huku viongozi wakiwa asilimia tisa tu ya wagonjwa hao wote.
Afisa Mwambata wa Afya katika Ubalozi wa Tanzania nchini India, Dk. Kheri Goloka anabainisha kuwa katika idadi hiyo ya asilimia tisa ya viongozi waliotibiwa nchini humo, wamo pia viongozi wale walioko kwenye mifumo mingine ya gharama za matibabu ambao huwa hawalipiwi na wizara hiyo.
Katika mazungumzo yake na Raia Mwema jijini Chennai India hivi karibuni, Dk. Goloka aliyabainisha magonjwa yenye rufaa zaidi kwenda katika hospitali za nchini humo kuwa ni pamoja na magonjwa ya moyo ambayo yanayoongoza kwa idadi ya asilimia 28.18 ya wagonjwa wote, yakifuatiwa na saratani yenye asilimia 27.59, figo asilimia 8.53 na magonjwa mengineyo yenye kuchukua asilimia 35.71. 
Kwa mujibu wa taarifa za ofisi hiyo ya mwambata wa afya nchini humo, watoto wadogo wenye kusumbuliwa na magonjwa ya moyo, kitaalamu yakifahamika kama “congenital cardiac diseases,” ndio wenye kuongoza kwa wingi katika orodha ya wagonjwa wanaopelekwa nchini India kwa matibabu zaidi.


