
Serikali yaonya wazazi ambao huozesha binti zao mapema
Na HAMISI NGOWA
LUNGA LUNGA SERIKALI imewaonya wazazi wa Lunga Lunga katika Kaunti ya Kwale wenye tabia ya kuwahusisha binti zao katika ndoa za mapema kuwa watashtakiwa.
Chifu wa Mwereni, Bw Joseph Munyika Chabogo, alisema mila hizo zimepitwa na wakati na kamwe mtoto wa kike hafai kuozwa akiwa mdogo.
Alisema kuwaoza wasichana wakiwa wadogo kunawanyima haki ya kuenda shule.
“Bado tuna shida katika sehemu yetu hususan suala la elimu ya mtoto wa kike. Wazazi wengi hawajazingatia kikamilifu umuhimu wa kuelimisha msichana,” akasema.
Hata hivyo alidokeza kuwa hali hiyo sasa imeanza kubadilika kufuatia juhudi zao za mikutano ya mara kwa mara na jamii ambapo huwaelimisha kuhusu umuhimu wa kuelimisha mtoto wa kike.
“Kila mwezi huwa tunaandaa mikutano 4 na jamii ili kuwaelimisha juu ya umuhimu wa kuelimisha mtoto wa kike ambapo tunaona juhudi zetu zimeanza kuzaa matunda,” akasema.
Alidokeza kuwa kufuatia mikutano hiyo, usajili wa watoto wa kike wanaojiunga na shule za msingi na wale wanaoingia katika Shule za Upili umeongezeka mara dufu.
Hata hivyo alisema bado kuna wazazi wengine ambao wameweka tamaa mbele ya kuwaoza wana wao wakiwa wadogo kwa lengo la kujipatia mali.
Alisema tayari wazazi wawili wanazuiliwa na polisi wa Lunga Lunga wakisubiri kufikishwa mahakamani Kwale kesho Jumatatu kwa kujaribu kuwaoza.


