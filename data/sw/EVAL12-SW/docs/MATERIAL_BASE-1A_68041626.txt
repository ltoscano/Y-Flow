
20 wahara kwa kula chakula chenye sumu

Imeandikwa na Mwandishi Wetu

Imechapishwa: 18 Oktoba 2016

WATU zaidi ya 20 wakiwemo wanafunzi wa shule ya sekondari Lang'ata Bora katika kijiji cha Lang'ata, wilayani Mwanga mkoani Kilimanjaro, wamepata maradhi ya tumbo kwa kuhara na kutapika baada ya kudaiwa kula chakula chenye sumu.

Taarifa za tukio hilo zilieleza jana kuwa, wakazi hao wa kijiji cha Lang'ata na wanafunzi, walikula kitu chenye sumu katika sherehe za mahafali ya kidini, zilizofanyika Jumamosi iliyopita kijijini humo na kuwajumuisha wanafunzi, wazazi na ndugu mbalimbali.
Kamanda wa Polisi wa Mkoa wa Kilimanjaro, Wilbroad Mutafungwa alithibitisha tukio hilo na kufafanua kuwa, baada ya kupelekwa katika zahanati ya kijiji, baadhi walitibiwa na kuruhusiwa huku 10, watano kati yao wanafunzi, wakiendelea kupatiwa tiba katika zahanati hiyo.
"Ni kweli, kuna tatizo lilitokea juzi, Jumamosi (Oktoba 15), wanafunzi wa shule ya sekondari Lang'ata Bora walikuwa katika graduation (mahafali) ya kidini ya madhehebu mbalimbali iliyofanyika nje ya shule kijijini hapo, ilihusisha vyakula vingi na jana (juzi) taarifa zilitolewa kuwa wanaumwa tumbo," alisema Kamanda Mutafungwa.
Mutafungwa alisema waliodhurika walipata tatizo la kuharisha na kutapika na walipelekwa katika zahanati ya kijiji kwa ajili ya matibabu.
"Hivi tunavyoongea, wanafunzi watano na wananchi wengine watano wanaendelea kutibiwa na hali zao ni nzuri maana tumeongea na madaktari wanasema wanaendelea vizuri na kama ingekuwa tofauti, wasingeendelea kutibiwa katika ngazi ya zahanati," alisema Kamanda huyo.
Alisema polisi wanaendelea kufuatilia suala hilo na madaktari wanafanya uchunguzi zaidi.
Alisema pia mazingira ya shule hiyo ya bweni yapo salama na kazi zinaendelea kama kawaida.


