Afrika yaanza kuwashitaki wauaji wake
Jul 05, 2013

MMOJA mmoja, wauaji wa Afrika wanakiona cha mtema kuni. Mmoja mmoja wanafikishwa mahakamani kwa mashtaka ya kwamba walipokuwa na madaraka waliyatumia vibaya madaraka yao kwa kuwaua na kuwatesa wananchi wenzao.
Charles Taylor, aliyewahi kuwa Rais wa Liberia, alihukumiwa mwaka jana kifungo cha miaka 50 gerezani. Alipewa hukumu hiyo na Mahakama Maalumu ya Sierra Leone iliyoundwa na Umoja wa Mataifa.
Alishtakiwa kwa shtaka la kuwasaidia na kuwachochea waasi wafanye jinai wakati wananchi wa Sierra Leone walipokuwa wakipigana wenyewe kwa wenyewe baina ya 1991 hadi 2002.
Taylor alikuwa na mbwembwe na akijiona kuwa hakuna kama yeye. Safari moja 1997 hata kabla hakuwa rais nusura niwe ‘muathirika’ wa kibri yake nilipokuwa nikimsaka nchini Liberia. Watu aliokuwa akiwatumia kumlinda walikuwa ni watoto wadogo aliowatwika silaha.
Wakati nilipokuwa nikimsaka nilikumbana na mmojawao. Alikuwa na kimo kifupi mno kushinda silaha aliyokuwa akiibeba. Nina hakika pia kwamba alikuwa amevuta bangi.
Nilikutana naye ghafla nje ya nyumba mpya Taylor aliyokuwa akiijenga kando ya barabara inayoelekea Congo Town ambako Taylor akiishi karibu na balozi za Nigeria na Ujerumani.
Taylor mwenyewe alikuwa ndani ya nyumba akisimamia ujenzi. Lakini hapa si mahala pake kuihadithia kadhia nzima iliyojiri hapo. Naitoshe tu kueleza kwamba yalizuka mabishano baina yangu nahuyo kijana aliyekuwa akimlinda.
Nilifanya ujinga kushikilia kushindana naye, tena kwa kutumia maneno makali wakati yeye akiwa na bunduki ya aina ya AK-47 na kichwa chake kikielea katika bahari ya andasa za bangi.
Miezi kadhaa baadaye Taylor alichaguliwa Rais wa Liberia na akaanza kuyatumia madaraka yake kwa kuwasaidia waasi wa Sierra Leone waliokuwa wakiua, kukata watu mikono na kuwafanyia wananchi wenzao mateso mengine yasiyosemeka.
Kiongozi mwengine aliyetiwa mbaroni na hatimaye kufikishwa kwenye Mahakama ya Jinai ya Kimataifa (ICC) ni Laurent Gbagbo aliyekuwa Rais wa Côte d’Ivoire hadi alipokamatwa Aprili 2011.
Kabla ya hapo Gbagbo alishindwa na Alassane Outtara kwenye duru ya pili ya uchaguzi wa urais uliofanywa Novemba 28, 2010.Gbagbo alikataa kuwa ameshindwa. Alichofanya baadaye ni kuchochea mauaji mjini Abidjan ya watu waliotoka sehemu za kaskazini mwa nchi yake, sehemu aliyotoka Outtara.
Inasemekana kwamba waliokuwa wakiuua walikuwa wanajeshi wake, wengi wao wakiwa askari wa kukodiwa kutoka Liberia. Wawakilishi wa Umoja wa Mataifa mjini Abidjan wamekuwa wakipokea taarifa kuhusu vikosi vya mauaji vya Gbagbo na pia inasemekana kwamba makaburi ya halaiki yamegunduliwa mjini Abidjan.
Shutuma hizo ndizo zilizosababisha Gbagbo na mkewe Simone kukamatwa na kushtakiwa na mahakama ya ICC. 

Vigogo wengine waliokamatwa ingawa si marais ni pamoja na Jean-Pierre Bemba, kiongozi wa Vuguvugu la Ukombozi wa Congo (MLC), Saif al-Islam Gaddafi, mtoto wa aliyekuwa kiongozi wa Libya Mu’ammar Qadhafi naGermain Katanga, almaarufu kwa jina la ‘Simba.’

‘Simba’ anashtumiwa kuwa ndiye aliyekuwa kamanda wa jeshi la Force de résistance patriotique en Ituri, kundi la wapiganaji wa kabila la Ngiti waliokuwa wakipigana huko Ituri, Congo-Kinshasa.

Shutuma inayomkabili ‘Simba’ ni kwamba siku moja mwezi wa Februari 2003 aliwaamrisha wapiganaji wake wakishambulie kijiji cha Bogoro na kuwaua watu wa kabila la Hema.

Mwengine anayeshikwa na Mahakama ya ICC ni Bosco Ntaganda aliyesalim amri mwenyewe Machi mwaka huu alipokimbilia Ubalozi wa Marekani mjini Kigali, Rwanda, akiutaka Ubalozi umsaidie kumfikisha mbele ya ICC, mjini Hague, ambako kesi yake sasa inaendelea.

Wa karibuni kutiwa mbaroni ni Hissène Habré, Rais wa zamani wa Chad, aliyekamatwa Jumapili iliyopita huko Dakar, Senegal.

Habré anakabiliwa na shtaka la kuwaua na kuwatesa maelfu kwa maelfu ya wapinzani wake. Kwa mujibu wa Tume moja ya Uchunguzi iliyoundwa baada ya Habré kupinduliwa mwaka 1990 Habré aliwaua watu wapatao 40,000 kwa sababu za kisiasa na wengine laki mbili waliteswa katika muda wa miaka minane ya utawala wake. 

Mara ya mwanzo kulisikia jina la Hissène Habré ilikuwa 1974 pale kundi lake la waasi wa FAN walipowateka nyara Wazungu watatu. Habré alisema hatowaachia wazungu hao mpaka kwanza alipwe fidia ya faranga za Kifaransa milioni kumi.

Mmoja wa mateka hao alikuwa Françoise Claustrealiyekuwa mwethnolojia na mwanaakiolojia. Mwanamke huyo Wakifaransa, ambaye wakati huo alikuwa na umri wa miaka 37, alishikwa na akina Habré kwa muda wa miezi 33 katika mapango ya milima ya Tibesti kaskazini mwa Chad.


