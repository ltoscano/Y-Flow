
Wakuzaji miraa walia kukosa soko
Na CAROL KORIR
WAKULIMA wa Miraa wameelezea hofu ya kuporomoka kwa kilimo hicho baada ya bunge la Uingereza kupitisha hoja ya kupiga maarufuku uuzaji wa miraa nchini humo.
Wakulima hao chini ya chama cha Nyambene Miraa Traders Union waliwaambia wanahabari kuwa hatua hiyo ya Uingereza inaweza kupelekea kufungwa kwa masoko mengine wanayotegemea.
“Sasa itabidi tuuze miraa yetu Somalia. Lakini hatua ya Uingereza pia huenda ikatumika kuharibu soko la Somalia pia,” alieleza msemaji wa chama hicho Bw Kimanthi Munjuri. 
Kiasi kikubwa cha miraa kinakuzwa katika eneo la Nyambene, kaunti ya Meru. Soko lake kubwa limo katika watu wa jamii ya asili ya Somalia walio nchini na nje.
Akiwahutubia wanahabari hapo jana, Bw Munjuri pia alieleza kuwa kesi iliyopelekwa Uingereza kupinga marufuku hayo inaonekana kukumbwa na changamoto.
“Wakili wetu Ahmed Mahamoud ametuelezea kuwa tumeshinda awamu ya kwanza ya kesi hiyo. Sh12 milioni ambazo Rais Uhuru Kenyatta na naibu wake William Ruto walichangia za kuwalipa mawakili hazijawakifia mawakili. Tukiuliza wabunge wetu wanatwambia ni Seneta aliye na habari kuhusu pesa hizo. Naye seneta anatuelekeza twende kwa gavana. Sasa hatujui pesa hizo zilitumika vipi ama ziko wapi kwa sababu mawakili wanasema hawajalipwa,” alisema Bw Munjuri.
Pia alilaumu Mamlaka ya Kudhibiti Matumizi ya Dawa za Kulevya, NACADA kwa kutaka kuorodhesha miraa kama dawa ya kulevya.
Alisema hatua hiyo itasababisha kuporomoka kabisa kwa sekta hiyo na hivyo kuongeza umaskini miongoni mwa wanaotegemea kilimo hicho 


