Wassira: Nitagombea urais Uchaguzi mkuu 2015
Sep 18, 2014

HATIMAYE Waziri wa Nchi, Ofisi ya Rais (Uhusiano na Uratibu), Stephen Wasira, amevunja ukimya wa dhamira yake kuhusu nafasi ya urais kipindi hiki cha kuelekea Uchaguzi Mkuu mwakani. 
Katika mahojiano maalum na Raia Mwema jijini Mwanza mwishoni mwa wiki iliyopita, Wasira ambaye pia ni Mbunge wa Bunda mkoani Mara, ameweka wazi msimamo wake akisema ana msukumo mkubwa wa kugombea wadhifa huo. Yafuatayo ndiyo mahojiano yenyewe:

Raia Mwema: Mheshimiwa Waziri, baadhi ya watu wanasema wewe ni miongoni mwa wanasiasa na viongozi wachache wazoefu wasio na kashfa ya ufisadi na matumizi mabaya ya madaraka wanaofaa kukabidhiwa uongozi wa nchi. Je, una kauli gani juu ya mtazamo huo?
Wasira: Kwanza niseme kwamba nimeombwa na watu wengi sana kugombea urais, lakini mimi ni mwanachama wa CCM (Chama Cha Mapinduzi), lazima nifuate kanuni za CCM zinazotuongoza kufanya kampeni.
Lakini inakuwa vigumu kutofautisha hatua ya kutangaza nia ya kugombea na hatua kama hii ya kuniuliza ili upate habari ya kuandika gazetini.

Kwa kifupi, nimeshashauriwa sana, lakini ninasubiri kwanza ruhusa ya kanuni za chama, wakati ukifika nitatoa kauli kuhusu suala hilo la kugombea urais, maana nimeombwa sana.

Raia Mwema: Umesema watu wengi wamekushauri ugombee urais, bila shaka kupitia Uchaguzi Mkuu ujao, lakini mara nyingi ombi huishia kujibiwa ama kwa kukubaliwa, au kukataliwa. Je, jibu lako ni lipi kati ya hayo?
Wasira: Kwa kweli kwa kiasi kikubwa nimeshafikia uamuzi wa kugombea. Nitagombea kupitia CCM.
Raia Mwema: Ukifanikiwa kuteuliwa na CCM kugombea na baadaye kupata ridhaa ya wananchi ya kuongoza nchi, ni mambo gani utayapa kipaumbele ili kuboresha maisha ya Wa tanzania?
Wasira: Unajua Tanzania ina watu maskini, utafiti unaonesha kwamba asilimia 28.2 ya Wa tanzania (zaidi ya milioni 45) ni maskini wanaoishi kwa kipato cha chini ya Dola moja ya Marekani (wastani wa Sh 1,600 za Tanzania).
Lakini hakuna nchi duniani isiyo na watu maskini, zipo zilizofanikiwa kupunguza kwa kiwango kikubwa umaskini. Mimi ningetamani kuona rais ajaye anapambana zaidi na umaskini nchini, hasa kupitia maeneo manne.
Kwanza, kuboresha kilimo kwa kuwekeza zaidi katika sekta hiyo ili kuondoa umaskini uliojikita kwa wakulima vijijini na wananchi kwa ujumla.
Namaanisha kuongeza bajeti ya kilimo itakayotosha kugharimia huduma ambazo mkulima hawezi kujigharimia zikiwamo za utafiti, ugani, uzalishaji mbegu bora na umwagiliaji maji badala ya kutegemea mvua zisizo na uhakika. Hayo yatawezesha kilimo kuwa cha kisasa na chenye tija kwa wakulima.

Kwa mfano, Bunda tumeanzisha miradi mwili ya kilimo cha umwagiliaji maji katika maeneo ya Mariwanda na Nyatwali, sasa hivi miradi hiyo inaendelea kuwainua wakulima kiuchumi na kuboresha maisha yao. Nilikwenda nchi ya Vietnam nikashuhudia kilimo cha umwagiliaji kinavyoboresha maisha na uchumi wa wakulima.
Pili, kufufua na kuongeza viwanda vya kusindika mazao ya kilimo nchini. Tunalima mahindi kwa wingi, lakini tunauza mahindi badala ya unga. Zao hilo linahitaji usindikaji ili tufaidike nalo ipasavyo kwa kuuza unga badala ya mahindi ghafi.

Vivyo hivyo, tuongeze viwanda vya kusindika korosho, pamba, n.k. Tunataka viwanda vi-support (vipige jeki) kilimo. Tukiwa na viwanda vingi vikiwamo vya nguo tutaongeza ajira kwa vijana na kuinua uchumi wa wakulima na Wa tanzania kwa ujumla.

Tatu, ni suala la miundombinu. Kwanza katika hili niseme kwamba Rais Jakaya Kikwete anastahili pongezi kubwa kutokana na juhudi zake kubwa za kuwezesha ujenzi wa barabara nyingi katika kipindi cha uongozi wake. Masuala ya ujenzi wa barabara, reli na bandari yanastahili kuwa endelevu hapa nchini.

Nne, elimu nayo ni lazima. Tunahitaji kupiga hatua zaidi, hasa katika sayansi, maana maendeleo yote ni mazao ya sayansi, hata kilimo ni sayansi. Hili litatusaidia kujiajiri na kumudu ushindani mkubwa uliyopo wa masoko kimataifa.

Raia Mwema: Umesema vizuri mheshimiwa Waziri, lakini unadhani ni kwanini mipango hiyo mizuri haijatekelezwa tangu nchi yetu ipate uhuru mwaka 1961?

Wasira: Kushuka kwa uchumi wa Tanzania kulikotokana na kuvunjika kwa Jumuiya ya Afrika Mashari miaka ya â€™70 kulikwaza mipango hiyo. Viwanda vilishindwa kujiendesha kwa ufanisi kutokana na kukosekana kwa usimamizi mzuri. 
Hata hivyo, mwaka 1980 tulianza kujizatiti kujenga uchumi licha ya matatizo yaliyokuwepo. Unajua maendeleo siyo hatua ya kufanya kila kitu kwa wakati mmoja. Hata kujenga misingi ya umoja iliyohamasishwa na Mwalimu Nyerere [Baba wa Taifa letu, Mwalimu Julius Kambarage Nyerere] ni sehemu muhimu ya maendeleo yetu.


