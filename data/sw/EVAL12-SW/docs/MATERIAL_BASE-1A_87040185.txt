
Wasanii watajika wavusha Wapwani mwaka
Na MATHIAS RINGA
Na MATHIAS RINGA WAKAZI wa Mombasa wakiongozwa na Gavana, Bw Ali Hassan Joho, walikaribisha Mwaka Mpya kwa kuhudhuria burudani ya kukata na shoka iliyoandaliwa na mwanamuziki maarufu wa Tanzania, Ali Kiba.
Burudani hiyo ya kusisimua, ambayo vile vile ilishirikisha wanamuziki maarufu kutoka humu nchini kama vile Redsan na Ally B iliporomoshwa katika hoteli ya Flamingo Beach Resort, Shanzu, Mombasa.
Msanii Ali Kiba ambaye amepata umaarufu mkubwa kutokana na nyimbo zake za mtindo wa Bongo Flava aliwazuzua mashabiki wa muziki kwa vibao vyake moto moto kama vile Cinderella,Kimasomaso na Dushelele.
Wasanii walijitosa jukwaani punde tu baada ya wakazi na mashabiki sugu wa muziki walipokaribisha Mwaka Mpya mwendo wa saa sita usiku. Mbali na wanamuziki, msanii maarufu wa vichekesho, Bw Eric Omondi na mwanamitindo maarufu Vera Sidika vile vile walijimwayamwaya katika uwanja wa burudani.
Mashabiki wa muziki na hata baadhi ya wakazi walimng’ang’ania Bi Sidika kujipatia fursa ya kupiga picha naye kutokana na umbo lake la kuvutia.
Punde tu, msanii Ali Kiba alipojitosa uwanjani kutumbuiza mashabiki, Bw Joho aliwasili katika ukumbi wa burudani.
Gavana alikaribishwa kwa vigelegele na wakazi waliokuwa wamehudhuria hafla hiyo huku wasanii wakimsifu kwa kujitolea kutumikia kaunti ya Mombasa.
Bw Joho alisakata rumba kwa muda mfupi halafu akakaa katika eneo ambalo lilikuwa limetengewa waheshimiwa. Gavana alikuwa ameandamana na Mbunge wa Kisauni, Bw Rashid Bedzimba, Mwakilishi wa Kike wa Kaunti ya Taita Taveta, Bi Joyce Lay na Muwakilishi wa Kike wa Kaunti ya Kilifi, Bi Aisha Jumwa. 
Katika Hoteli ya Sarova Whitesands Beach Resort, wageni wa hoteli hiyo wapatao zaidi ya 1,000 waliandaliwa karamu ya chakula cha jioni kabla ya kukaribisha Mwaka Mpya. Wageni walitumbuizwa na bendi ya muziki, michezo ya kuigiza na vibao vya muziki ambavyo vilichezwa na wachezaji wa kanda za muziki. Meneja msaidizi wa hoteli hiyo, Bw Jamleck Macharia alisema hoteli iliwaandalia karamu wageni wake kuwashukuru kwa kuhudhuria msimu wa sherehe.
Meneja wa Hoteli ya Serena Beach, Bw Tuva Mwahunga alisema kuwa hoteli hiyo vile vile iliwaandalia wageni wake karamu ya chakula cha jioni.


