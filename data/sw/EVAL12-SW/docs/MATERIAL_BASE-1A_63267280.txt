
Jumba laporomoka na kuua 3
WALIOHUSIKA na ujenzi wa jumba lenye ghorofa saba lililoporomoka Jumapili usiku katika mtaa wa Huruma, Nairobi watafunguliwa mashtaka ya mauaji, Mkurugenzi wa Idara ya Upelelezi wa Jinai (CID) Ndegwa Muhoro amesema.
Bw Muhoro alitaka mmiliki, wahandisi, wakandarasi na maafisa walioidhinisha ujenzi wa jumba hilo kuandikisha taarifa katika kituo cha polisi cha Starehe au kwenye idara ya CID la sivyo, watakamatwa.
“Tumechoshwa na visa vya kuporomoka kwa majumba kila uchao. Hatuwezi kuvumilia kuona Wakenya wakiendelea kupoteza maisha yao kutokana na majengo duni ya makazi,” akasema Bw Muhoro.
Watu watatu, akiwemo mtoto wa umri wa siku mbili, walifariki huku wengine wakijeruhiwa kufuatia mkasa huo.
Jumba hilo lililopo karibu na shule ya msingi ya Daima liliporomoka saa mbili usiku.
Mwanaume wa umri wa kadiri alifariki dakika chache baada ya kufikishwa katika Hospitali ya Kitaifa ya Kenyatta (KNH) huku mwili wa mtoto huyo ukipatikana kwenye vifusi.
MABAKI Kulingana na Shirika la Msalaba Mwekundu nchini, watu wanane wameripotiwa kutoweka na inahofiwa kuwa huenda bado wamenaswa ndani ya mabaki ya jengo hilo.
Kiongozi wa vikosi vya uokoaji ambaye pia ni Naibu Mkurugenzi wa Kitengo cha Kukabiliana na Mikasa nchini (NDMU), Pius Mwachi alisema kufikia jana jioni watu 40 walikuwa wameokolewa kutoka katika jengo hilo.
“Watu 12 walitibiwa katika eneo la tukio na kuruhusiwa kuondoka huku 26 wakiendelea kupokea matibabu hospitalini KNH,” akasema Bw Mwachi.
Akaendela, “Vikosi vya uokoaji vimefanikiwa kuokoa manusura wote ambao walikuwa wakiwasiliana na vikosi vya uokoaji. Kwa sasa hakuna mawasiliano yoyote na walionaswa ndani.” OPERESHENI Aliwataka wananchi kuwa na subira huku akisema kuwa operesheni ya kuokoa waathiriwa zinaendeshwa kwa utaratibu ili kuepuka kuhatarisha maisha ya watu walionaswa ndani.
Kulingana na wapangaji ambao walinusurika kwenye mkasa huo,jumba hilo lilikuwa na nyufa katika ghorofa ya chini na kwanza.
Bi Irine Mutheu Mutua na mmewe walikuwa wameondoka kwenda kutafuta nyumba nyingine ya kupanga kabla ya kufahamishwa kuwa jumba walimokuwa wakiishi liliporomoka.
“Nilipoona nyufa zikizidi kuongezeka nilipeleka watoto wangu wawili kwa dada yangu kisha tukaenda kutafuta nyumba nyingine. Nilifanikiwa kupata chumba mtaani Pangani na tulipokuwa njiani kwenda kuhamisha vitu nilipigiwa simu na jirani kunifahamisha kwamba jumba hilo limeporomoka,” akaeleza Bi Mutheu ambaye alikuwa akiishi katika ghorofa ya tano.
“Japo nimepoteza vitu vyangu vyote na kusalia na nguo moja pekee, nashukuru Mungu kwani familia yangu ilinusurika,” akaongezea.
jumba la ghorofa saba liliporomoka Jumapili usiku, mtaani Huruma, POROMOKA Mkasa huo unatokea wiki tatu baada ya jumba lenye ghorofa tano kuporomoka katika mtaa wa Kaloleni ambapo watu saba waliuawa.
Mmiliki wa jengo la Kaloleni David Kamonjo alifikishwa mahakamani jana kujibu mashtaka ya kusababisha maafa miongoni mwa mengineyo. Miongoni viongozi waliozuru eneo la mkasa ni Gavana wa Nairobi Dkt Evans Kidero, Katibu wa Wizara ya Ardhi Mariamu El Maawy na kaimu Inspekta Mkuu wa Polisi Samuel Arachi.
Gavana wa Nairobi alionya kuwa maafisa wa serikali yake ya kaunti walioidhinisha ujenzi wa jumba hilo watatimuliwa.


