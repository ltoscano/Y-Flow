Wiki ngumu CCM, CHADEMA
Jun 14, 2013

INGAWA si Uchaguzi Mkuu bali ni uchaguzi mdogo wa udiwani katika kata zaidi ya 20 nchini, vishindo vyake sasa vinatajwa kuakisi mwelekeo wa kisiasa, hususan kwa vyama vyenye ushindani wa karibuni kuelekea Uchaguzi Mkuu wa 2015, Raia Mwema linaripoti.
Chama cha Mapinduzi (CCM), Chama cha Demokrasia na Maendeleo (CHADEMA), Chama cha Wananchi (CUF) vinatumia chaguzi hizi za udiwani katika kata mbalimbali nchini kujipima mwenendo wao kisiasa na ikibidi kubadili au kuboresha zaidi mwenendo huo ili hatimaye kupata mafanikio makubwa kisiasa 2015.
Mikoa inayotajwa kuchangamka zaidi kisiasa, hasa ya Mbeya na Arusha ndiyo inayotajwa kuwa dira kwa vyama hivyo kujitathmini mwenendo wao wa takriban miaka mitatu tangu kukamilika kwa Uchaguzi Mkuu wa 2010.
Kutoka Arusha mwandishi wetu, Paul Sarwatt anaripoti kwamba, kampeni za uchaguzi huo kwa mujibu wa ratiba ya Tume ya Taifa ya Uchaguzi (NEC) zilizoanza Mei 15, 2013 na zitahitimishwa Juni 15, na upigaji kura kufanyika Juni 16, vyama vya CCM, CHADEMA na CUF vinapewa nafasi kubwa kufanya vizuri katika baadhi ya kata licha ya ukweli kwamba, kwa muda sasa, Arusha Mjini inatajwa kuwa ngome ya CHADEMA kisiasa.
Wagombea wanaochuana katika Kata ya Themi ni; Melance Kinabo, maarufu kama Kaburu (CHADEMA), Victor Mkolwe (CCM) na Labora Peter Ndarpoi (CUF). Kata ya Kaloleni ni Emmanuel Kessy (CHADEMA), Emmanuel Meliari (CCM) na Abbas Darwesh (CUF).
Kata ya Elerai wagombea wanaochuana kwa karibu ni Jeremiah Mpinga (CHADEMA), Emmanuel Laizer (CCM), John Bayo (CUF) na Kata ya Kimandolu wagombea ni Rayson Ngowi (CHADEMA) na Edna Jonathan Sauli (CCM) .
Katika Kata ya Makuyuni, Wilaya ya Monduli ambayo kwa mara ya kwanza tangu kuanza kwa mfumo wa vyama vingi CCM kimeanza kupata wakati mgumu, wagombea wenye ushindani wa karibu ni Japhet Sironga (CHADEMA) na Goodluck Laronya (CCM).
Uchaguzi wa kata hiyo unafuatiliwa kwa karibu na wengi kwa msingi kuwa Jimbo la Monduli linawakilishwa na Edward Lowassa ambaye aliwahi kuwa Waziri Mkuu, huku akitajwa kuwa na ushawishi mkubwa wa kisiasa jimboni humo na hata Mkoa wa Arusha kwa ujumla na maeneo mengine nchini.
Tathmini CCM, CUF, CHADEMA Arusha 
Ingawa kata zote nne zina ushindani mkubwa baina ya wagombea wa vyama vya CCM, CHADEMA na CUF nafasi kubwa ya kushinda katika kata hizo ni kwa wagombea wa CCM na CHADEMA, wakati CUF wanaweza kushinda katika kata mbili.
Kata ambazo CUF wanapewa walau asilimia 50 ya kushinda ni kata ya Kaloleni ambayo mgombea wake ni Abbas Darwesh na Elerai ambayo mgombea wa chama hicho ni John Bayo, aliyekuwa diwani wa kata hiyo kabla ya kufukuzwa CHADEMA.
Katika kata ya Kaloleni, mgombea wa CUF (Darwesh) anapewa nafasi ya kuleta ushindani kutokana na msingi kuwa ni mzaliwa wa eneo hilo na anaweza kupata kura nyingi akitumia zaidi uzoefu wake na kufahamika na wengi.
Mgombea wa CHADEMA, Emmanuel Kessy ambaye aliwahi kuwa Mwenyekiti wa mtaa kupitia CCM, atategemea zaidi mvuto wa kisiasa wa chama chake chenye wafuasi wengi mjini Arusha wakati mgombea wa CCM, Emmanuel Meliari atategemea zaidi ukongwe wa chama chake.
Aidha, CCM katika kata hiyo ya Kaloleni ina wakati mgumu kutokana na hatua ya Halmashauri ya Jiji kuwapa notisi ya kuhama nyumba za halmashauri wapangaji zaidi 3,000 wanaoishi katika nyumba hizo na hatua hiyo imegeuzwa ajenda ya kisiasa.


