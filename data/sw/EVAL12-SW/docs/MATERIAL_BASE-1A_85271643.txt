Ntángo Bolúmbú bangó na Ebena bazalí kokɔ́ta na bar óyo Olela azalákí kobázila, bayébí tɛ̂ te mwăsí ya Olela azalákí kokɛ́ngɛlɛ mobáli wa yĕ o nzelá na kínga. Mosíká tɛ̂ amɔ́ní bangó. Akɛndɛ́lí bangó. Akangí sé kínga. Akɔ́tɛ́lí bangó. Obɛ́lɛ́ akɔ́tí boye, amɔ́ní bafándí na Olela. Azilí atá kozila tɛ̂, akamátí sé molangi mwa masanga moye mozalákí likoló lya mésá, amóbwákí yangó epái ya Bolúmbú, ntángo bazalákí kopésana míso ya nsaí na bosímbani ya mabɔ́kɔ bangó na makángo wa yĕ Olela. Bolúmbú mpé agúmbámí o nsé. Molangi molekí, mpé mokwéí o mabelé mpé molangi môná mopasúkí. Sɔ́kí molangi môná mozwăká Bolúmbú, ndé ayébáká nzelá ya lopitálo.

Olela esíká amɔ́ní mwăsí wa yĕ asálí makambo ma nkándá boye, amóyambí na bobɔ́ndeli. Mosíká tɛ̂ bato batóndí kala mpɔ̂ ya botáli súka ya likambo. Ntángo bato bazalí kotónda, Bolúmbú ná Ebena babángí. Nsɔ́ni mpé ekangí bangó. Babandí koluka nzelá ya bokími. Mosika tɛ̂ babimí na bokími.

Mwăsí wa Olela asilíkí mpenzá. Bato bánsɔ babandí kobɔ́ndela yĕ na bolobi te "tíká etumba na mobáli wa yɔ̆. Kolanda makambo ma băsí ya balabála ya Kinshásá tɛ̂. Baye bakímí bazalí ndé băsí ya balabála."

Utá mokɔlɔ môná, Bolúmbú ayókí nsɔ́ni míngi. Amílobí káti ya motéma te, "Kotámbola ngáí na Ebena esúkí mpé malako nyɔ́nsɔ makopésaka ngáí Mákalámbá namɔ́ní yangó lɛlɔ́."

Sɔ́kí Bolúmbú akanísí ndéngé abíkákí liwá lya molangi, mpé sɔ́kí akanísí ndéngé bakímákí mbángu, mpé sɔ́kí akanísí ndéngé bato bazalákí kosɛkɛ bangó, abomí nzótu mpé atóndí sé na nsɔ́ni. Utá mokɔlɔ môna, alinga lisúsu komɔ́na Ebena tɛ̂. Amɔ́ní Ebena lokóla moto alingákí ábomisa yĕ na mokili ya Kinshásá. Amɔ́ní yĕ nsɔ́mɔ mpenzá lokóla zábulu.

Utá bondeko bwa Bolúmbú na Ebena bobandá, mibáli ya bangó ya ndáko bamɔ́náká atá mabé tɛ̂. Ebena bayébá yĕ káti ya lopángo lokóla mwăsí malámu míngi. Bolúmbú mpé sé ndéngé wâna. Sɔ́kí babimí mpɔ̂ ya bokɛi o zándo sé bangó bábalé. Makambo mánsɔ bakosála sé bangó bábalé. Mibáli ya bangó ya ndáko mpé bamɔ́ná ndéngé wâná, baloba elɔ́kɔ mɔ̆kɔ́ tɛ̂ mpé bandimá bondeko wâná.

Lokóla mpé Mákalámbá azalí mwâ mayɛ́lɛ míngi, mokɔlɔ mosúsu ayébísí na mwăsí wa yĕ te, "Mwăsí wa ngáí, nakopekisa yɔ̆ na Ebena bózala bondeko tɛ̂. Ndé nalingí sé te bondeko bwa bínó bozala káti ya nzelá ya bomípésí lokúmu. Nalobí boye pámba tɛ̂, na ntína te nayébí na bolámu te băsí bánsɔ sɔ́kí basílí bayókání bangó bábalé, lobá te bazalí na mwâ likambo káti ya bangó, atá bázala băsí ya pámba tŏ ya mabála. Sɔ́kí mpé bondeko bwa bangó bosílí, lobá te likambo liye likangákí bangó bábalé lisílí libimí o libándá. Ndé ngáí nalingí náyóka tŏ námɔ́na likambo mɔ̆kɔ̆ ya mabé na kátí ya bínó tɛ̂."