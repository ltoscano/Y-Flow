
Daktari aendesha zahanati bila usajili May 22, 2012

IDARA ya Afya Manispaa ya Arusha imeingia katika kashfa kwa kudaiwa kuruhusu kituo cha binafsi cha Afya cha Health Masters kufanya shughuli za utabibu kinyume cha sheria bila kuwa na usajili na kibali kutoka Wizara ya Afya na Ustawi wa jamii hivyo kuhatarisha afya za wananchi wanaotibiwa na kituo hicho.

Habari ambazo Raia Mwema limepata kutoka vyanzo mbalimbali na kuzifuatilia, zinaeleza kuwa zahanati hiyo iliyoko ghorofa ya pili katika jengo jipya la Qutbi, mkabala na Soko Kuu la Arusha haijawahi kusajiliwa popote kisheria na mmiliki wake Dk. Sudha Lokesh (mwenye asili ya Kiasia) amekuwa akifanya shughuli za kitabibu kinyume cha sheria za nchi.

Hakuna kumbukumbu rasmi kuhusu ni lini zahanati hiyo ilianza kutoa huduma, lakini imeelezwa kuwa ilianza kazi hiyo mwanzoni mwa mwaka huu na daktari huyo alikuwa amejipenyeza katika kampuni na taasisi mbalimbali mkoani hapa kupata zabuni ya kutibu wafanyakazi wa kampuni na taasisi hizo.

Kuna utata pia kuhusu uwezo kitaalamu wa mmiliki wa kituo hicho ambaye ni raia wa India kwani kwa mujibu wa sheria za Tanzania, daktari kutoka nje anayetaka kufanya kazi hiyo nchini anapaswa kusajiliwa na Wizara ya Afya baada ya kufuzu mafunzo ya vitendo ya miaka mitatu katika hospitali mojawapo kubwa nchini.

Habari zinasema Dk. Sudha hajawahi kufanya kazi kwa vitendo katika hospitali yoyote kubwa nchini hali inayotia shaka juu ya uwezo wake katika fani hiyo kitaaluma.

Habari zaidi zimeeleza ya kuwa Dk. Sudha alipewa kibali cha “mdomo” kuendesha zahanati yake na ofisa mmoja Idara ya Afya Manispaa ya Arusha lakini akitumia hati ya usajili na nyaraka nyingine za kitabibu za zahanati nyingine inayoitwa na Nanenane ambayo inamilikiwa na daktari mwingine.

Inadaiwa kuwa ofisa huyo na wenzake watatu waliokuwa na jukumu la kukagua zahanati hiyo hakufanya kazi yake barabara na badala yake alitoa ruhusa kwa zahanati hiyo kuendelea kutibu watu bila kuwa na vigezo vinavyotakiwa baada ya “kuelewana” na Dk. Sudha.

Kwa mujibu wa taratibu na sheria zinazosimamia usajili wa zahanati, vituo vya afya na hospitali binafsi, timu ya watalaamu kutoka eneo ambalo hospitali husika ipo wanatakiwa kufanya ukaguzi baada ya kupokea maombi kutoka kwa wahusika na baada ya ukaguzi hupeleka mapendekezo yao kwa mganga mkuu wa mkoa ambaye naye huyawasilisha wizarani ili nao watoe hati ya usajili baada ya kuridhika.

Lakini katika kuanza kazi kwa zahanati ya Health Masters, Raia Mwema limehakikishiwa pasipo shaka, kuwa hakuna taratibu zilizofuatwa na badala yake zahanati hiyo imekuwa ikiendelea kutumia nyaraka za zahanati nyingine.
Raia Mwema imefanikiwa kupata kadi mbili za matibabu za wagonjwa wawili waliotibiwa na Dk. Sudha zenye namba za usajili wa wagonjwa hao (majina yanahifadhiwa) ambazo zinaonyesha kuwa jina la zahanati hiyo ni Nanenane badala ya Health Masters kama ilivyoandikwa katika lango la kuingilia katika jengo hilo.

Uchunguzi zaidi umebaini kuwa Nanenane Dispensary inamilikiwa daktari maarufu wa Arusha, John Lyimo, wa sanduku la posta 7377, ikiwa na hati ya usajili kutoka Wizara ya Afya namba 023220 ya Juni 23 mwaka 2008\.

Dk. Lyimo ni tabibu maarufu mjini Arusha na anamiliki pia zahanati na kituo cha mionzi cha Arusha X-ray Centre kilichopo jirani na Kituo cha Mikutano ya Kimataifa cha Arusha (AICC).

Akizungumza na Raia Mwema Dk. Lyimo alithibitisha kuwa anamfahamu vizuri Dk.
Sudha ambaye aliwahi kufanya naye kazi mwaka juzi na kuendesha zahanati yake ya Nanenane lakini baadaye walitofautiana na kutengana katika utoaji huduma.
“Ni kweli huyo mama alikuja na akaomba kufanya kazi na mimi kuendesha zahanati unayoizungumzia lakini tulishindwana na kutengana kabisa na baada ya hapo nilikuwa nimeifunga…..sasa nashangaa imekuwaje tena anatumia nyaraka zangu,” alisema mganga huyo.
“Kama mganga huyo anafanya hivyo basi anakwenda kinyume cha sheria zinazosimamia masuala ya utoaji tiba hivyo kuhatarisha afya za wagonjwa wanakwenda kutibiwa hapo na maafisa wa Manispaa wanatakiwa wamchukulie hatua kali za kisheria,” alisema Dk.Lyimo.

Kwa mujibu wa Dk. Lyimo, kama kituo hicho kingekuwa na usajili halali wa Serikali, kadi za wagonjwa zingekuwa na nembo ya Health Masters na si vinginevyo.

Aidha, kituo hicho cha afya pia kimeonekana kuwa na mapungufu mengine mengi ambayo hayakidhi viwango vilivyowekwa na wizara ya Afya na ustawi wa jamii nchini.

Mapungufu hayo ni pamoja na kituo kuwa katika jengo lenye shughuli nyingine tofauti kabisa na utabibu, jambo ambalo haliruhusiwi na sheria zinazosimamia masuala ya utabibu.

Mapungufu mengine yanayotajwa kwa zahanati hiyo ni pamoja na kukosekana kwa vyumba vya kutosha kwani sheria za Wizara ya Afya zinaeleza wazi kuwa ili zahanati iweze kusajiliwa lazima iwe na vyumba kati ya sita na vinane na wafanyakazi zaidi ya wanane na kuendelea, vigezo ambavyo Health Masters imeshindwa kukidhi.

Zahanati hiyo haina vyumba zaidi ya vinne na ina wafanyakazi sita tu ambao pia wanadaiwa kutofikia viwango vilivyowekwa kisheria na Wizara ya Afya.

Upungufu mwingine ni kukosekana kwa eneo maalumu la kuchomea taka za hospitali na pia kushindwa kuwasilisha takwimu za wagonjwa waliotibiwa katika ofisi ya afya ya Manispaa ya Arusha.

Dk. Sudha alipotafutwa na gazeti hili kwa njia ya simu baada ya juhudi za kuonana naye kushindikana wiki iliyopita kuhusu tuhuma za kuendesha zahanati hiyo bila ya kuwa na usajili alieleza kuwa angependa kujibu tuhuma hizo akiwa na mwanasheria wake.
“Nani amekueleza habari hizo na umetumwa na nani?, aliohoji Dk. Sudha….Naomba unipigie simu baada ya siku mbili nataka nijibu tuhuma unazouliza nikiwa na mwanasheria wangu,” alisema.

Hata hivyo, baada ya kupigiwa simu tena daktari huyo alieleza kuwa alikuwa safarini Dar es Salaam na mwanasheria wake alikuwa pia safari hivyo apewe muda zaidi.

Hata hivyo, siku kabla ya mwishoni mwa wiki iliyopita maafisa wa Afya wa Manispaa walimwagiza daktari huyo kusitisha kutoa huduma katika zahanati hiyo kwa kuifunga baada ya kubainika kuwa gazeti hili lilikuwa linafuatilia taarifa za zahanati hiyo na mmiliki alitekeleza haraka na kuifunga.

Kwa upande wake Mganga Mkuu wa Manispaa ya Arusha Dr. Isaack Ibrahim alikiri kuwa zahanati hiyo haikuwa na usajili na kueleza kuwa hali hiyo inatokana na mmiliki wake kutoa taarifa za uongo kwa maafisa wa Manispaa kuwa alikuwa anahamisha zahanati hiyo kutoka eneo la Themi kwenda katikati ya mji wa Arusha.

“Huyo mmiliki aliwaeleza maafisa wetu kuwa alikuwa anahamisha zahanati yake ya Nanenane kwenda eneo la mjini hivyo kuwapotosha wakati wanafanya ukaguzi husika…lakini tayari tumekwishakumweleza aifunge kwanza hadi hapo atakapopata usajili halali,”alisema.

Alipoulizwa ni hatua gani daktari huyo atachukuliwa, Dk. Ibrahimu alishindwa kuweka wazi na kueleza kuwa haoni sababu ya kuchukua hatua kwa kuwa ni suala ambalo linahitaji marekebisho tu.
“Hakuna haja ya kuchukua hatua kilichotokea ni dosari “ndogo” tu tumekwishamweleza afanyie marekebisho na tayari ameomba usajili wa kudumu na anasubiri Wizara iidhinishe usajili wake,” alisema.

Mkurugenzi wa Manispaa ya Arusha Raphael Mbunda ambaye ndiye msimamizi wa shughuli za utendaji katika Manispaa ya Arusha hakupatikana juzi kuelezea iwapo ana taarifa kuhusu zahanati hiyo na uzembe uliofanywa na maafisa wake.

Naye Mganga Mkuu wa Mkoa wa Arusha Dk. Salsh Toure alipoulizwa kuhusu zahanati hiyo alishitushwa na taarifa hizo na akaeleza kuwa hakuwahi kusikia kuwa ipo.
“Ndiyo kwanza unanieleza ndugu yangu habari hizo na zimenishitua sana.
Nitwasiliana na DMO (Mganga wa Manispaa) ili anipe ripoti kamili kabla ya kuchukua hatua….ni lazima tulichunguze na iwapo itabainika kuwa kulikuwa na ukiukwaji wa sheria basi tutachukua hatua dhidi ya wote waliohusika,” alisema Dk.Toure.


