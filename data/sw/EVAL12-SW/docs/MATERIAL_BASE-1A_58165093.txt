
Kutuhumu waamuzi ni hatari kwa soka
ANGETILE OSIAH
Msimu wa soka ulimalizika mwezi uliopita kwa Yanga kutwaa ubingwa, M timu tatu za Tanga kushuka daraja, na nyingine tatu kupanda, ikiwamo Mbao FC iliyopata zari kutokana na vituko vya viongozi wa klabu na watendaji wa Shirikisho la Soka Tanzania (TFF).
Ligi ilikuwa na mengi mazuri na machache mabaya ambayo wadau ni lazima wayajadili ili wahusika wachukue hatua kuyapunguza, kama si kuyaondoa kabisa.
Nimekuwa nikisikiliza sana mahojiano yanayofanyika kabla ya mechi au baada ya mechi na ukiacha yale ya kuchekesha ya kumhoji mdogo wangu Jaffar Idd au ndugu yangu Thobias Kifaru kuzungumzia hali ya mchezo ilivyokuwa kiufundi (ni maofisa habari si wataalamu wa mpira), kuna kauli za hatari ambazo zimekuwa zikitolewa na kocha.
Kocha anapohojiwa baada ya mchezo na kuwa na malalamiko dhidi ya uamuzi katika tukio fulani, ni lazima aeleze maoni yake kuhusu tukio hilo kuwa mwamuzi alifanya makosa. Hii haina madhara kwenye mpira kwa kuwa ni maoni yake kuhusu tukio hilo.
Lakini kocha anapoacha kuzungumzia masuala ya kiufundi na kujikita kulaumu mwamuzi kuwa alikuwa anapendelea, ni lazima athibitishe maneno yake kuwa uamuzi fulani ambao anadhani si sahihi, ulifanywa kwa nia ya kuibeba timu.
Maana ya kauli hiyo ni kwamba kocha huyo ana ushahidi kuwa mwamuzi alikutana au kufanya njama kwa njia yoyote bile na viongozi wa timu anayodhani inabebwa na kukubaliana afanye maamuzi ya kuipendelea timu hiyo.
Kocha anaposhindwa kuthibitisha hayo ni lazima aadhibiwe kwa kuwa atakuwa anazungumza mambo ambayo yanachochea mashabiki kufanya vurugu na pia kuondoa ladha ya mpira. 
Fikiria kocha kama wa Yanga au Simba aseme refa fulani anaibeba timu fulani na halafu kwenye mechi afanye uamuzi ambao mashabikii wataona ni wa upendeleo, hali itakuwaje.
Ni lazima vurugu kubwa inawe za kutokea na kuvuruga amani.
Yale matukio ya Tanga kwenye Ligi Kuu na Kombe la Shirikisho, kwa kiasi kikubwa yalichangiwa na kauli za makocha kuwa waamuzi wanapendelea licha ya picha za marudio za televisheni kuonyesha kuwa marefa walikuwa sahihi.
Mashabiki waliamua kuamini zaidi maneno ya makocha kuliko kile walichokiona uwanjani na kwenye marudio ya picha za televisheni.
Matukio ya vurugu za mashabiki yaliyotawala mechi za Ligi Daraja la Kwanza na la Pili yanatokana na makocha kujificha kwenye kivuli cha kulaumu waamuzi badala ya kueleza sababu za kiufundi za timu kushinda au kushindwa.
Kwa mwendo huu, msimu ujao unaweza kutawaliwa na vurugu kubwa zaidi kwa kuwa makocha waliotoa kauli amba zo zinahatarisha amani na kuvuruga mchezo, wameachwa kana kwamba hawajafanya makosa makubwa.
TFF haina budi kuchukulia kwa makini kila kauli zinazotolewa na makocha kabla na baada ya mechi na kuchukua hatua zinazostahili pale wataalamu hao wanapoacha kujikita kwenye taaluma yao na kutoa kauli ambazo zinaweza kuchochea mashabiki kufanya fujo.
Tunajua kuwa wakati wa mafunzo, makocha huelezwa ni nini cha kuzungumza baada ya mechi, kwa maana ya uchambuzi wa mchezo, lakini kama vitendo vya kushambulia waamuzi kwa maneno vinazidi ni lazima TFF ichukue hatua ya kuendesha mafunzo ya angalau siku tatu kwa makocha kuwaeleza umuhimu wa kujikita kwenye kuchambua mchezo na kuepuka kutoa kauli dhidi ya waamuzi zinazoweza kuhatarisha kupotea kwa amani viwanjani.
Kanuni za Nidhamu za TFF zinaeleza bayana kuhusu kosa la kutoa kauli za uchochezi na kati ya kauli hizo ni kama hiyo ya kumtuhumu refa anapendelea badala ya kueleza kosa lake.


