
Kuondolewa kwa spika kwaleta mabadiliko
MABADILIKO makubwa yamefanyika kwenye bunge la Kaunti ya Nyamira wiki moja tu baada Spika wake kuondolewa afisini kuhusiana na zabuni tata ya bima.
Mabadiliko hayo yanajiri muda mfupi baada ya maafisa wa kupambana na ufisadi kutembelea afisi za bunge hilo na kutwaa stakabadhi muhimu zinazohusiana na zabuni hiyo ya thamani ya Sh30 milioni iliyotolewa kwa kampuni moja bila kufuata mpangilio uliokubalika.
Kufuatia hali hiyo, zabuni nyingine ambayo bunge hilo lilikuwa limetangaza ya kujenga ofisi ya wajumbe (MCAs) imefutiliwa mbali kwa muda usiojulikana.
Kati ya mabadiliko ambayo yamefanywa kwenye bunge hilo ni kuteuliwa kwa wanachama wapya wa Bodi ya Uajiri, kamati ya Utoaji zabuni na kamati ya Ukadiriaji ambazo zilihusika na zabuni hiyo tata.
Kamati mpya ya CASB inayoongozwa na msimamizi wa Spika Bw Andrew Magangi na msimamizi wa katibu wa bunge hilo Bw David Ombego imetangaza nafasi ya Spika Mr Peter King’oina na Katibu Bw Duke Onyari waliong’olewa mamlakani kuwa wazi.
Maafisa wa kupambana na ufisadi walioongozwa na Mabw Joseph Gillo na Martin Wekesa walichukua stakabadhi muhimu zinazohusiana na zabuni hiyo tata. 


