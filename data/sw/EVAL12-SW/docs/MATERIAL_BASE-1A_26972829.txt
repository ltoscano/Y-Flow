Ya Mabina yapangwa Manyara
Jan 02, 2014

HOFU ya kutokea vifo na uharibifu wa mali imetanda wilayani Simanjiro, Mkoa wa Manyara kutokana na taarifa kwamba wananchi wa vijiji vya Loiborsoit “A” na Lolkisale wamepanga kuvamia shamba la Mwenyekiti wa wilaya hiyo, Bron ole Suya, Januari tatu, mwaka huu.
Wakazi wa vijiji hivyo viwili wana mgogoro wa muda mrefu ulioanza tangu mwaka 2009 baina yao na Mwenyekiti CCM wa wilaya kuhusu shamba lenye ukubwa wa ekari 8,000 (hekta 3,425[u1] ) ambalo lipo katika vijiji hivyo viwili.
Taarifa za mgogoro huo ziliwahi kuripotiwa na gazeti hili katika moja ya matoleo yake mwaka jana na hadi sasa ufumbuzi wa kudumu kutoka mamlaka husika haujapatikana na mgogoro huo umezidi kupanuka na kuhusisha kijiji cha Lolkisale, kilichopo wilayani ya Monduli Mkoa wa Arusha.
Habari zilizopatikana kutoka Simanjiro na kuthibitishwa na vyanzo kadhaa zinabainisha kuwa Desemba 19 mwaka jana, viongozi wa vijiji hivyo walikutana katika kikao kilichofanyika kitongoji cha Nyorit, kijiji Loiborsoit “A” na kupanga mipango ya kufanya uvamizi katika shamba hilo.
Taarifa zinadai kuwa katika kikao hicho iliazimiwa wananchi wa vijiji vyote wafanye mkutano wa hadhara Januari 3, na baada ya kikao hicho wavamie shamba hilo kwa kuingiza mifugo yao na kujenga makazi (mamboma) ndani ya shamba.
Inadaiwa kuwa viongozi hao pia wamewaalika baadhi ya makada wa Chama Cha Demokrasia na Maendeleo (CHADEMA) kutoka Simanjiro na Arusha Mjini kuhutubia mkutano.
Pia taarifa zinadai kuwa, maazimio mengine ni kwa viongozi wa serikali za vijiji kuwachangisha fedha wananchi hao, ili kununua mahitaji muhimu kama chakula na mengineyo wakati watakapohamia ndani ya shamba hilo.
“Kwa kweli hali si shwari, yanaweza yakatokea kama yaliyotokea mkoani Mwanza hivi karibuni ambapo wananchi wenye hasira walimuua kwa kumpiga mawe aliyekuwa Mwenyekiti wa CCM mkoani humo, Clement Mabina,” kilionya chanzo chetu cha habari. 
Mabina ambaye alikuwa na mgogoro wa ardhi baina yake na wananchi wa kata ya Kisesa unaodaiwa kudumu kwa miaka 15 aliuawa, baada ya wananchi wenye hasira kumtuhumu kumuua kwa kumpiga risasi mtoto ambaye ni mkazi wa eneo hilo.
Akizungumza na Raia Mwema Mwenyekiti wa kijiji cha Loiborsoit “A” Yohana Shinini alithibitisha viongozi vijiji vyote viwili wakiwemo wenyeviti wa vitongoji kukutana kujadili mgogoro huo na wamepanga kufanya maandamano ya amani kuhusu shamba hilo.
“Ni kweli Desemba 19 tulikutana katika kikao cha ujirani mwema, pamoja na mambo mengine tulijadili suala hilo la mgogoro wa ardhi baina vijiji na Mwenyekiti wetu wa CCM, ila hatukupanga kufanya uvamizi,” alisema Mwenyekiti huyo.
Alisema baada ya kikao hicho walikubaliana kufanyika kikao kingine Januari 3 au siku nyingine itakayopangwa.
“Moja ya malalamiko yetu makubwa ni hatua ya Mwenyekiti na walinzi wake kuwatoza wafugaji faini ya shilingi 10,000 kwa kila kichwa cha mifugo inayokamatwa ndani ya eneo lake,” alisema.
Alisema ni kweli Mwenyekiti huyo alipewa shamba kwa njia halali na viongozi wa zamani wa kijiji hicho, lakini baadaye bila kufuata taratibu alijiongezea eneo la ekari 3,000 na wamekuwa katika mgogoro kuhusu eneo hilo la nyongeza.


