Băsí bánsɔ baye bazalákí na káti ya maswâ mâná bayéí kofánda sé na epái ya ebembe. Bánsɔ bawéí sé na boyóki mawa mpé botáli mamá wa mwăna ndéngé azalí kobimisa maloba na •boleli• mwăna wa yĕ. Băsí bánsɔ, mawa masálí bangó, mpé bakómí bánsɔ sé kolela. Mibáli batɛ́lɛ́mí sé botɛ́lɛmi. Mói mobimba maswâ sé mawa mawa. Ngonga ya kolíya ebɛ́tɛ́mí kási sé mindɛ́lɛ́ baye bazalákí káti ya maswâ mâná, bangó ndé bakɛndɛ́kí kolíya. Batámboli ya bayíndo, mɔ̆kɔ́ tɛ̂ azwákí mpósá ya kolíya. Bánsɔ bafándí sé epái ebembe ezalákí.

Moto na moto sé mawa. Sɔ́kí otálí ndéngé bato bazalí kobimisa mái ya míso, okoloba sôló te mawa makɔ́tɛ́lí bangó.

Ekómí ntángo ya bokɔngɔli falánga. Bapésí mamá Edenda mosálá môná mwa bokɔngoli falánga. Abandí kokɔngɔlɔ falánga. Akómí epái ya mamá Kisangání óyo babundákí lobi bangó na yĕ. Mamá Kisangání apésí sé falánga. Abimísí likambo tŏ mpé matáta atá mokɛ́ tɛ̂. Esíká basílí bokɔngɔli falánga, batángí nyɔ́nsɔ ezwámí míli mwambi.

Ekómí maswâ na mbóka mɔ̆kɔ́ ya nkóni, nkómbó Mbólókó, Kapiténi akangí maswâ mpé atúní Kapíta wa mbóka esíká mpɔ̂ ya bokundi mwăna. Kapíta andimí mpé alakísí yĕ esíká. Batíí mwăna káti ya sandúku. Batíí etándá ya malámu mpɔ̂ ya bato baye balingí kokɛndɛ na ngeló bákɛndɛ kotála esíká bakokunda mwăna wâná.

Na káti ya maswâ, atá múpe •tŏ• ngelésa tɛ̂, mpɔ̂ básambola ebembe. Bato bánɛi baye bazaláká káti ya maswâ bakamátí sandúku ya ebembe mpé banyatí o etándá mpɔ̂ ya kokɛndɛ na mokili epái ngeló ezalí. Molɔngɔ́ mosálémí. Libosó ebembe. Na nsima ya ebembe Kapiténi, mobɔngisi wa maswâ tŏ mikanisé mpé na mamá na mwăna. Kapíta wa mbóka nsima ya bangó, mpé molɔngɔ́ mwa bato bánsɔ boyéí nsima ya bangó. Molɔngɔ́ mpé molíyámí mpɔ̂ nzelá ya ngeló ezalákí ekɛ́ míngi.

Tokokí koloba te ekundeli ya mwăna wâná ezalákí ekundeli ya monɛ́nɛ mpenzá. Atá mpé bato ya minɛ́nɛ misúsu bakokákí kozwa ndéngé ya bato wâná tɛ̂ na ekundeli ya bangó. Ndé mwăna wâná azwákí bato mpenzá!

Ekómí bato kúna na ngelo, moto na moto abandí kosakola makambo lokóla bankɔ́kɔ ya bato ya Kongó elobámí na ntángo ya bokundi ebembe.

Na bobandi, Kapiténi apésí maloba o bosó bwa basúsu. Alobí boye, "Na nkómbó ya ngáí mpé ya bato ba maswâ, toyambákí yɔ̆ na bolámu mpenzá, mpé sɔ́kí tosálákí yɔ̆ mabé, yáká sé ókwa óyo asálákí yɔ̆ mabé." Esílísí yĕ maloba wâná, akamátí páo, atókí mabelé mpé abwákí o libúlú.