
Ujumbe huu uchunguzwe, vinginevyo…
Jan 10, 2013

KUNA ujumbe unazunguka kwenye mitandao na kwenye simu za mkononi. Ujumbe huu umenifikia mimi mwenyewe zaidi ya mara 20. Ni imani yangu kwamba hata wengine wameupata, na hapana shaka hata serikalini umefika. Ni ujumbe wa uchochezi unaolenga kutaka kuvuruga amani ya taifa letu!
Ujumbe husika unasomeka: “Pigo kwa Kanisa, Makatibu wa Tume ya Katiba ni Waislamu. Wamechakachua maoni ya Wakristo waliopinga Mahakama ya Kadhi na kubakisha Mwanza na Mbeya. Mikoa iliyobaki wanahitaji Mahakama ya Kadhi, tujipange kwenye kura za maoni kuikataa rasimu ya Katiba. Tuma ujumbe huu kwa Wakristo unaowafahamu. Usipuuzie.”
Binafsi, nafikiri kabisa huu ni uzushi wenye lengo la kutaka kuvuruga mchakato wa Katiba na kuingiza taifa letu kwenye janga kuu. Najua, Wakristo wasiokuwa na subira watanishauri nijiunge na Waislamu, kama walivyonishauri kwenye makala yangu iliyopita.
Nimeambiwa ninawaunga mkono Waislamu, nimeambiwa mimi ni msaliti wa Ukristu. Nimeamua kuziba masikio ili kusimamia yenye manufaa kwa taifa letu. Haiwezekani watu wenye busara na hekima tunaowaona kwenye Tume ya Katiba wafanye maamuzi ya kubadilisha maoni ya watu.
Hata hivyo, makatibu hao hawafanyi kazi peke yao. Wako chini ya Mwenyekiti na Wajumbe wengine. Na wanafahamu kwamba kazi wanayoifanya ni kwa manufaa ya taifa zima la Tanzania, hawawezi kufanya uhuni na ujambazi unaoelezwa kwenye ujumbe niliounukuu hapo juu.
Mzee Salim Ahmed Salim, Mzee Joseph Butiku, Mzee Joseph Warioba, Profesa Mwesiga Baregu, Profesa Paramaganda Kabudi, na wengine ni watu wanaoheshimika na wanaifahamu vizuri historia ya taifa letu la Tanzania. Wanafahamu unyeti wa masuala ya dini, hawawezi kuruhusu ujinga wa kuyabadilisha maoni ya watu kwa sababu tu ya kutaka kupitisha Mahakama ya Kadhi.
Inawezekana labda kuna wajumbe wachache wanaotaka kuliingiza suala hili la Mahakama ya Kadhi kwenye Katiba. Lakini kazi wanayoifanya ni ya Serikali, na wala si ya dini. Waliteuliwa na Rais wa Jamhuri ya Muungano ya Tanzani, Jakaya Kikwete, kukusanya maoni ya wananchi juu ya Katiba ya taifa lao, na wala si kufanya kazi ya kukusanya maoni ya dini fulani.
Kwamba Mwanza na Mbeya ndiyo mikoa iliyobakizwa katika kupinga Mahakama ya Kadhi, ni mawazo ya kitoto na kijinga, ingawa yanaweza kuwa ya hatari pia. Mikoa yote hiyo ina Wakristu, na haiwezekani Wakristu popote walipo wakaunga mkono Mahakama ya Kadhi kuendeshwa na Serikali.
Baba wa Taifa, Mwalimu Julius Nyerere, alitushauri tusichanganye mambo ya Serikali na ya dini. Alitwambia Tanzania haina dini, bali watu wa Tanzania wana dini zao. Na katika maisha yake, alilisimamia hili kwa nguvu zake zote. Mwalimu alikuwa muumini mzuri wa Kanisa Katoliki, alikwenda kanisani kila siku asubuhi, lakini hakuwalazimisha wenzake kufanya kama yeye au kuufanya ukatoliki kuwa dini ya Serikali.
Mwalimu alijitahidi sana katika maisha yake kutenganisha masuala ya imani na masuala ya utawala wa Serikali. Kwake, mambo ya imani yalikuwa ni masuala binafsi, na kamwe hayakuwa masuala ya kitaifa. Aliheshimu dini zote, aliheshimu viongozi wa dini zote, lakini hakuruhusu dini ziingilie uongozi wa Serikali.
Salama yetu na majivuno ya leo, kwamba Tanzania ni kisima cha amani, ni kwa sababu Mwalimu alikuwa imara na hakuwa na kigugumizi katika kusimamia mambo ya msingi. Aliona hatari ya kuunganisha mambo ya dini na Serikali.
Kwa hiyo, hakuwa na kigugumizi kuonyesha wazi kwamba imani yake ni suala binafsi, na kusimama imara kama kiongozi wa nchi kuonyesha njia salama. Alikemea, alionya na wakati mwingine alichukua hatua kali kwa mtu yeyote aliyeonyesha dalili za kuvuruga amani ya taifa kwa kuingiza masuala ya dini katika uongozi wa Serikali.
Tumeshuhudia dini zote ambazo hazikuvunja sheria za nchi na kuheshimu haki za binadamu zikiruhusiwa kuendelea na shughuli zake, labda dhehebu moja la Kikristo lililozuia waumini wake kuiheshimu Serikali pamoja na kuwakata kutibiwa hospitalini. Hilo lilipigwa marufuku. Mwalimu hakuwa na kigugumizi juu ya masuala haya!
Ni muhimu sana Rais wetu Kikwete, kufuata nyayo za Mwalimu, asiwe na kigugumizi juu ya masuala ya dini. Akicheza nayo na kutaka kuufurahisha kila upande, yatamvujia mikononi mwake na historia ya machafuko itaandikwa juu yake.
Kuna mambo matatu ambayo bila busara ya viongozi wetu, taifa letu litazama kwenye machafuko makubwa. Uchu wa madaraka kupindukia, masuala ya dini na vita kati ya wazee na vijana. Matatu yote haya yako kwenye uwezo wa Rais wetu.


