
Hekaheka za mwaka mpya zaangamiza 35
WAOKOAJI wawasaidia manusura baada ya kutokea mkanyagano katika shamrashamra za mkesha wa mwaka mpya nchini China. Watu 35 walifariki katika mkasa huo. Picha/MASHIRIKA
SHANGHAI, China WATU 35 waliuawa baada ya vurugu kuzuka wakati wa sherehe za kukaribisha mwaka mpya mjini Shanghai, kulingana na taarifa za serikali.
Mkasa huo ulitokea wakati umati wa watu ulikusanyika katika eneo la Bund kukaribisha mwaka mpya wa 2015 jana saa sita usiku.
Japo uchunguzi bado unaendelea ili kubaini kiini cha maafa hayo, shirika la habari la nchi hiyo, Xinhua lilinukuu shahidi aliyesema kuwa vurugu zilizuka watu walipokuwa waking’ang’ania tiketi zilizokuwa zikirushwa kutoka katika jengo moja lililokuwa karibu.
Eneo la Bund limejizolea umaarufu nchini China kutokana na vivutio vingi vya kitalii kama vile mahoteli na maduka ya kifahari.
Serikali kupitia kwa taarifa yake ilisema kuwa inafanya kila juhudi kuhakikisa kuwa majeruhi 42 wanapata huduma za matibabu.
“Wakati wa vurumai hizo nilikosa hewa safi ya kutosha.
Wenzetu tuliokuwa nao hawakufanikiwa kuondoka,” akasema mmoja wa manusura kupitia mtandao wa Sina Weibo, ambao ni sawa na Twitter.
MAJERUHI Waliojeruhiwa walikimbizwa katika hospitali tatu tofauti, kulingana na taarifa ya serikali ya jimbo la Shanghai.
Alhamisi asubuhi baadhi ya manusura walikuwa wamesongamana katika mlango wa Na AFP hospitali ya Shanghai Number One People’s Hospital, ambapo kulikuwa na magari 20 ya polisi ambao walikuwa wakidumisha usalama katika eneo hilo. 
Mama ya mvulana wa miaka12 ambaye alijeruhiwa vibaya kwenye vurumai hizo, alionekana akiangua kilio nje ya hospitali hiyo huku akiwa amezungukwa na jamaa zake.
“Hatujui hali aliyo nayo kwa sasa kwa sababu maafisa wa polisi wametukataza kwenda kumwona,” akasema ndugu ya mvulana huyo.
Taarifa ya serikali ilisema kuwa zaidi ya watu 300,000 walikuwa wamekongamana katika eneo la tukio kwa ajili ya sherehe za kukaribisha mwaka mpya.
Sherehe hizo zilizokuwa zimeandaliwa na wilaya ya Huangpu zilikuwa zimeshsheni nyimbo kutoka kwa wasanii mbalimbali na kisha kulipuliwa kwa bunduki.
Mwaka uliopita, watu 14, wengi wao wakiwa watoto, waliuawa huku wengine 10 wakijeruhiwa kufuatia kuzuka kwa vurumai sawa na hizo katika eneo la Ningxia.
Kadhalika, wanafunzi sita waliuawa katika vurugu sawia na hizo kutokea wakati wa sherehe za kukaribisha mwaka katika shule ya msingi ya Kunming. 


