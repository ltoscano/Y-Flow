Askofu ataka rais aungwe mkono
Aug 05, 2016

Na Mwandishi Wetu, Korogwe

ASKOFU wa Kanisa la Kiinjili la Kilutheri Tanzania (KKKT) Dayosisi ya Kaskazini Mashariki, Dk. Steven Munga, amesema hatua ya Rais John Magufuli ya kueleza hadharani kuchukizwa na viongozi walioingia madarakani kwa kutoa rushwa inapaswa kuungwa mkono na Wa tanzania wote wanapenda haki, wakiwamo viongozi wa dini.

"Kauli na hatua ya rais imetujengea imani na nguvu mpya sisi watumishi wa Mungu kuendelea kuzungumza kwa ujasiri ndani na nje madhehebu yetu. Nataka niwaambie wenzangu tukisimama imara wale tunaowaongoza mambo hayo hayawezi kupata nafasi na tutakuwa na nchi nzuri inayosimamia haki kila mmoja," alisema Askofu Munga

Dk. Munga alitoa kauli hiyo mwishoni mwa wiki alipokuwa akizungumza katika ibada ya uzinduzi wa jengola kanisa hilo mtaa wa Kulasi, Usharika wa Mshihwi wilayani Korogwe, mkoani Tanga.

Alisema azma Rais Magufuli ya kuwaondoa viongozi waliopatikana kwa rushwa hata wa chama chake inafungua ukurasa mpya katika mapambano dhidi tatizo hilo hapa nchini.

“Hizi dalili njema kwa Wa tanzania za kupokelewa kwa maombi yao ya muda mrefu ya kupata kiongozi anayesimmaia haki ya walio wengi badala ya maslahi ya wachache,” alisema askofu huyo.

Dk. Munga alisema kushamiri kwa matatizo yanayolalamikiwa kwa muda mrefu hapa nchini likiwemo la rushwa kunatokana na kukosekana kwa utashi na ujasiri wa viongozi wa ngazi za juu kulikemea tatizo hilo na kuwawajibisha wanaojihusisha nalo.

Alisema uzoefu unaonyesha kuwa kila kiongozi aliyeingia madarakani anaanza kwa kishindo na baadaye anapunguza kasi lakini hali ni tofauti kwa Rais Magufuli.
“Miongoni mwa ahadi za rais ambazo Wa tanzania wengi wanasubiri ni uanzishwaji wa mahakama ya mafisadi ambayo itarahisisha utekelezaji wa ahadi zingine kwani ufisadi ni kikwazo kikubwa kwa maendeleo ya nchi na una mchango mkubwa wa matatizo yanayolalamikiwa na wananchi,” alisema.

Alisisitiza kuwa hata hivyo ili Magufuli afanikiwe katika azma yake hiyo ushirikiano zaidi unahitajika na kwamba itashangaza kuona Wa tanzania waliokuwa wanakesha kumuomba Mungu wakati wa uchaguzi watashindwa kutimiza wajibu wao kutoa ushirikiano kwa serikali ya awamu ya tano.

Kwa upande wake mratibu wa ujenzi wa kanisa hilo, Pascal Shelutete, alieleza kuwa ujenzi huo umegharimu zaidi ya shilingi milioni 40 na umefanyika kwa ushirikiano wa waumini wa usharika huo pamoja na wafadhili wa ndani na nje.

“Tunamshukuru Mungu kwamba pamoja na changamoto za hapa na pale ikiwemo za fedha, tumefanikiwa kufanikisha ujenzi huu na waumini wetu sasa wana jengo la kanisa lenye hadhi na la kudumu,” alisema Shelutete.


