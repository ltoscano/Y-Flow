
Bi Kabogo ahimiza afya ya kinamama
Na ANNE MACHARIA
KAMPENI ya Malezi Bora kwa Afya ya Mama na Mtoto ilizinduliwa katika kaunti ndogo ya Lari, Kiambu ambapo kina mama wengi bado hupendelea kujifungulia nyumbani. 
Mke kwa Gavana wa Kiambu William Kabogo, Bi Philomena Kabogo, alizindua kampeni hiyo ya Malezi Bora katika uwanja wa Kanisa la Orthodox, Kimende ambapo alizungumzia kwa urefu umuhimu wa kuwa na mama mwenye afya nyumbani.
Waziri wa afya-Kiambu Dk Jonah Mwangi alikuwepo pia na alisema walichagua kufanya uzinduzi huo hapo Lari kwa sababu idadi kubwa ya mama ambao wanapendelea kujifungua watoto nyumbani katika kaunti ya Kiambu hupatikana Lari.
“Asilimia 81 ya kina mama wanaojifungua watoto huku Kiambu hufanya hivyo wakiwa na mtaalamu wa afya mwenye ujuzi, lakini bado tunajaribu kufikia asilimia 19 ya mama ambao bado wanapenda kujifungulia nyumbani kwa sababu moja ama nyingine, na asilimia kubwa ya kina mama hawa wanaishi hapa Lari ama huko Ndeiya,” alisema Dk Mwangi.
Dk Mwangi aliongeza kuwa Sh60 milioni zilikuwa zimetengwa ili kufanyia ukarabati hospitali ya Lari na nyinginezo Sh2 milioni zitafanya kazi hiyo katika hospitali za Gitiha, Mwinuko na Kinale, Lari.
Bi Kabogo alisema mama ni nguzo ya jamii na hali yake ya afya inaathiri afya ya watoto na hata mumewe, na lengo la kampeni ya Malezi Bora ni kurutubisha familia.
“Sisi tu hapa leo kuzindua kampeni hii ambayo itafanywa katika kaunti zote ndogo 12 hapa Kiambu,” alisema Bi Kabogo.


