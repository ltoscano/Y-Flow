
Tunamuenzi Mwalimu Nyerere ipasavyo au tunamdhihaki?
Oct 26, 2012

NI saa 6.00 mchana juu ya alama, Oktoba 14, mwaka huu; jua la kiangazi la Shinyanga likichoma hadi utosini, wakati msafara wa Rais Jakaya Kikwete, ulipoingia Uwanja wa Kambarage kushuhudia tukio la siku hiyo: “Kuadhimisha miaka 13 ya Kumbukumbu ya kifo cha Baba wa Taifa, Mwalimu Julius Kambarage Nyerere” aliyefariki mjini London, Uingereza kwa ugonjwa wa saratani ya damu, siku kama hiyo miaka 13 iliyopita.
Baada ya kuangalia kwa muda mfupi ngoma za jadi kwa juu juu tu, kama ilivyo ada kwa viongozi wetu siku zote, ambazo huchezwa na tabaka la walala hoi (baada ya hapo husahauliwa na kuachwa wakiomba “lift”), Rais alielekea jukwaa kuu; na saa 6.06, wimbo wa Taifa ulipigwa kuashiria kuanza kwa shughuli za siku hiyo.
Maneno ya wimbo huu, uliotungwa na kuanza kutumika sambamba na kuzaliwa kwa Taifa la Tanganyika chini ya Mwalimu Nyerere mwaka 1961, ni matamu na ya kusisimua: “Mungu ibariki Afrika, Wabariki Viongozi wake, Hekima, Umoja na Amani, hizi ni ngao zetu….”; yanaonesha jinsi Mwalimu alivyopania na kujielekeza tangu mwanzo katika kujenga Afrika moja kwa kutumia hekima za viongozi kwa njia ya amani.
Kwa hapa nchini, wimbo unaendelea: “Mungu ibariki Tanzania; dumisha uhuru na umoja, wake kwa waume na watoto ……”. Ni kuonyesha jinsi Mwalimu alivyothamini uhuru na umoja wa kitaifa bila ubaguzi miongoni mwa raia wake.
Niliwaza na kujiuliza: Ni kiasi gani viongozi wetu wanatumia hekima yao katika kudumisha na kulinda umoja, uhuru na kupiga vita ubaguzi wa kitabaka barani Afrika na hapa nchini, alivyotaka Mwalimu?
Je, wanayaenzi vipi, au wanayabeza na kuyadhihaki aliyotuachia Mwalimu?
Yakafuatia maombi sala kutoka kwa viongozi wa dini za Kiislamu na Kikristo pekee walioalikwa, kuiombea nchi amani, utulivu na upendo. Hakukaribishwa mwingine mbali ya hao wawili, iwe wa dini za Jadi, Kihindu, Kibudha au Mkomunisti, katika nchi inayodai haina dini, na kwamba dini ni jambo la mtu binafsi, lakini bado Serikali yake inatambua na kuheshimu dini za madhehebu hayo mawili katika shughuli za kiserikali na katika viapo/tamko la dhati (affirmation) mahakamani, kana kwamba dini nyingine ni za daraja kapi.
Risala ya Mwenge wa Uhuru ikasomwa na kiongozi wa Mbio za Mwenge mwaka huu, Kapteni Honest Mwanossa; Rais akaipokea kisha akazima Mwenge huo; akarejea kwenye jukwaa kuu lililopambwa kwa rangi za chama tawala – CCM, kijani na njano; kilichoasisiwa na Mwalimu miaka 35 iliyopita, na ambacho alifariki akilalamika kuwa kimepoteza dira.
Kwenye jukwaa kuu tulikuwa na Mama Maria Nyerere, mama wa Taifa; aliyealikwa kuhudhuria sherehe za kumbukumbu ya kifo cha mumewe na kuwasili Shinyanga siku moja kabla ya siku hiyo.
Saa moja asubuhi siku hiyo, alihudhuria misa ya kumbukumbu ya Mwalimu katika Kanisa Katoliki, Ngokolo mjini hapa, ambayo ilihudhuriwa pia na baadhi ya mawaziri waliofika, wakuu wa mikoa na wilaya, na vigogo wengine.
Ilitarajiwa Rais Jakaya Mrisho Kikwete angekuwa mgeni rasmi katika misa hiyo, lakini hakufika wala kutuma mwakilishi; bendera ya Taifa ambayo si kawaida kupepea ndani ya kanisa, ilibakia pambo ikitizamana na sehemu wazi aliyopangiwa kukaa Rais. 
Ni asubuhi hiyo Mama Maria Nyerere alipopata taarifa kwamba mwanae Makongoro Nyerere, aliyekuwa akitetea nafasi ya Uenyekiti wa CCM Mkoa wa Mara amepigwa chini usiku kuamkia siku ya kumbukumbu ya Baba yake (Nyerere) kwa nguvu ya fedha.
Inadaiwa shilingi 300 zilitumika kumwangusha katika uchaguzi uliosimamiwa na
“kada” mmoja wa Chama aliyeachia ngazi ya uwaziri kwa kashfa za ufisadi nchini miaka kadhaa iliyopita, na ambaye inajulikana falsafa ya Nyerere haiingii kwake.
Inadaiwa, mkakati uliosukwa kumwangusha ulikuwa wa kura 300 kununuliwa kwa fedha kati ya shilingi 300,000 na 500,000; kura 150 kwa shilingi 150,000 na kura 100 kwa shilingi 20,000 hadi 50,000.
Kisa? Amekuwa mkosoaji mkubwa wa mwenendo wa chama na anasimamia mno agenda ya uadilifu katika chama na serikali, mithili ya marehemu Baba yake.
Kwa hiyo, tulikuwa na Mama Maria Nyerere jukwaani, mwenye huzuni, kihoro na simanzi kwa rushwa kuanza kupasua “kuta za Butiama”, Mwitongo alipolala Baba wa Taifa. Bila shaka aliona Kumbukumbu ya Kifo cha Baba wa Taifa sasa ni dhihaka tupu.
Tutaona katika makala haya uhalisia wa hotuba ya Rais aliyotoa, shughuli zilivyoendeka; na kama siku hii ni kwa Kumbukumbu ya Nyerere au kuzima Mwenge.
Tutahoji na kujibu swali:
“Nani kama Nyerere katika safu ya Uongozi Tanzania na Afrika?”.
Changamoto za Mwalimu kwa CCM Pamoja na Kumbukumbu ya Nyerere kuwa ya kiserikali zaidi kuliko ya kichama; lakini huwezi kuzungumzia serikali pekee na harakati za Mwalimu bila kugusa chama tawala kwa sababu kubwa tatu: Kwanza, TANU (na baadaye CCM) ni chama cha ukombozi alichotumia Nyerere kama moja ya nyenzo za kuleta uhuru.
Pili, chama ndicho kinachopika viongozi kushika dola inayoongoza nchi hadi sasa. Kwa jinsi hii, kauli za Mwalimu kwa chama zilikuwa kauli kwa serikali madarakani. Je, Mwalimu hakusema, “chama legelege huzaa serikali legelege”?
Nikakumbuka kauli nyingi za Mwalimu juu ya CCM, na kama kweli viongozi wa chama hiki wanao ujasiri wa kuzirejea wazi wazi sera za Mwalimu, ili ziwasaidie kudumisha fikra zake kuhusu demokrasia, usawa, utawala bora na utawala wa sheria, na juu ya dhana ya kuwainua wanyonge wafanane na walio juu.
Kwa uongozi wetu ulivyo hivi sasa, hilo ni kaa la moto wasiloweza kuthubutu kutia mfukoni mwa suruali zao. Kwa viongozi wasio na maadili na uadilifu kisiasa na kijamii, kauli za Mwalimu zinachoma na kuunguza, ni kama shetani na msalaba.
Sote tunajua, baada ya kustaafu mwaka 1985, Mwalimu hakuyanyamazia matukio na maamuzi mabovu ya chama na serikali, hasa yalipogusa na kuathiri baadhi ya misingi ambayo yeye aliona kama nguzo inayoshikilia uhai na ustawi wa nchi.
Baadhi ya hayo ni pamoja na uadilifu ndani ya uongozi, umoja, uzalendo na sera zenye kujali maslahi ya wengi, badala ya sera zinazojenga, kulinda na kuimarisha nafasi kwa wachache kujinufaisha. Kauli za Mwalimu kuhusu mambo hayo ni nyingi; lakini itoshe hapa kutaja chache tu kati ya hizo.
Juu ya umuhimu wa viongozi kuongoza kwa kuzingatia Katiba, Mwalimu alisema:
“Mtu ambaye hawezi kuitetea Katiba ya nchi yetu, hawezi kuilinda, hawezi kuisimamia baada ya kiapo, hafai”.
Tuchukue mfano tu wa Katiba ya Jamhuri ya Muungano ya 1977, ibara ya tisa; kuona kama Viongozi wetu wanamuenzi au wanamdhihaki Mwalimu juu ya kauli hiyo.
Ibara hiyo inaitaka Mamlaka ya nchi na vyombo vyake vyote kuwajibika kuelekeza shughuli zake zote ili kuhakikisha yafuatayo (ibara ya 9 (c)): “Kwamba shughuli za Serikali zinatekelezwa kwa njia ambazo zitahakikisha utajiri wa Taifa unaendelezwa, unahifadhiwa na unatumiwa kwa manufaa ya wananchi wote kwa ujumla, na pia kuzuia mtu kumnyonya mtu mwingine”.
Na ibara ya 9 (i) inasema: “Kwamba matumizi ya utajiri wa Taifa yanatilia mkazo maendeleo ya wananchi na hasa zaidi yanaelekezwa kwenye jitihada ya kuondosha umasikini, ujinga na maradhi”. Nayo ibara ya 9 (j) inasema: “Kwamba shughuli za uchumi haziendeshwi kwa njia zinazoweza kusababisha ulimbikizaji wa mali au njia kuu za uchumi katika mamlaka ya watu wachache binafsi”.
Ni kiongozi yupi leo anayeweza kusimamia haya kwa ujasiri?
Viongozi Mawakala wa ubepari, wala rushwa Utamwambiaje “malaika” kutoka “paradiso” aliko Mwalimu, kwamba viongozi wetu wanaitetea, wanailinda na kuisimamia Katiba yetu kwa hayo, wakati wamegeuka mawakala wa ubepari, uporaji rasilimali za Taifa na wafanyabiashara mbaya?.
Utamshawishi vipi “malaika” huyo, kwamba utajiri wa Taifa ni kwa manufaa ya Wa tanzania; wakati viongozi wanashindana kwa kujilundikia mali kwa nafasi walizo nazo katika mfumo wa dola; wana maslahi na mitaji kutoka nje kama mawakala wa mitaji ya kigeni?. Inapokuwa hivyo, nani atajali maslahi ya Taifa?
Mipango ya maendeleo na utekelezaji wake (kama kweli ipo) imekufa; viongozi wamejikita zaidi katika ukusanyaji mitaji kwa ajili ya kugharamia kampeni za kisiasa na tamaa ya kutajirika; kuanzia uchaguzi mkuu mmoja unapomalizika hadi unaofuata. Matakwa ya kuwamo kwenye siasa yamegeuzwa siasa kuwa uwanja wa fujo na pesa kumiliki siasa za uchaguzi.
Katika uchaguzi wa sasa ndani ya CCM rushwa imetapakaa na sasa ni jambo la kawaida kutoa na kupokea rushwa. CCM kimefika pabaya, pa kutia aibu kwamba, viongozi wanatiana shime ya kifisadi, kuwa eti kwa mgombea kushindwa kwenye uchaguzi ni kutokana na mgombea huyo kuzidiwa kiwango cha dau la rushwa lililotolewa.
Wakati fulani mwaka 1993, Mwalimu alikerwa na hali hiyo na alihoji mbele ya viongozi na wanaharakati wa ndani akisema: “”Hadi lini Jeshi litaendelea kutii na kulinda Serikali hii ya wala rushwa?” Katika hali ya sasa endapo kila Mtanzania anaona giza mbele, bila shaka kama angekuwapo Mwalimu angeweza kujiuliza tena swali hilo.
Kuhusu chama kukosa dira na sera, Mwalimu alitoa msimamo wake akisema: “Chama (CCM) mimi si mama yangu; mama ninaye Butiama, sina mwingine wala sitapata mwingine… Kwangu mimi chama ni sera. Ni umoja tumejenga na nimo katika chama hiki kwa sababu ya shabaha hizo.
Mnaziacha sera za chama mimi si mwenzenu. Sasa leo nawaelezeni ukweli, nawatazameni tu. Nawashangaeni, (najiuliza) hawa watu (CCM) wanakwenda wapi hawa”?
Mahali pengine, Mwalimu amenukuliwa akisema: “Azimio la Arusha mlilivunja (kwa Azimio la Zanzibar) sikusema;….. Kwa sababu pamoja na umuhimu wake kwangu mimi, kama (nyie) mnaweza kuendesha nchi hii vizuri kibepari “fine” (vyema), iendesheni kibepari …… (lakini) msikae hapa mnajidanganya mnasema sisi tuna utulivu mkubwa kisiasa – this is nonsense (huu ni ujinga mtupu)".
Na kwa uwazi zaidi, Mwalimu aliwahi kuwaonya kiunabii Watawala nchini akisema:
“Amini amini, nawaambieni enyi Waswahili wachache mnaotawala; mnategemea kweli kuwa mtawaongoza Wa tanzania kwa lazima wakati wamepoteza matumaini, na mtegemee kuwa watasalia wamekaa kimya kwa amani na utulivu?”.
Hakuna amani bila haki, siku yaja hima Alivyotabiri Mwalimu na kuonya yanatimia haraka. Kuna kila dalili kwa wananchi wengi kuonekana kuchoshwa na hali ngumu ya maisha kiasi cha kutoona mantiki kwa ile “amani” inayohubiriwa nchini kuwa si lolote, si chochote. Amani na utulivu umegeuzwa wimbo wa “lala mtoto” ili wajanja wachache waendelee kujinufaisha na utajiri wa nchi kwa maangamizi ya wanyonge.
Hali ya jamii kugawanyika kwenye matabaka kinzani, kati ya tabaka la matajiri
[wenye nacho] na tabaka la mafukara [wasio nacho] si ishara nzuri kwa “amani na utulivu”, umoja wa Kitaifa na uzalendo aliotuachia Mwalimu. Siku itafika, tena yaja hima, pale wale “wasio nacho” watataka “kuwa nacho”, ima faima.
Na kwa kuwa watawala wetu wamekuwa kichwa ngumu kukubali kuwajengea mazingira mazuri waweze kuendelea; na “wasio nacho” wanazidi kupoteza matumaini kadri misingi ya USAWA kuwawezesha nao wawe nacho inavyozidi kuyoyoma; hapana shaka, siku yaja hima, ambapo watataka kuwanyang’anya [kwa nguvu] hao “walio nacho” kile walicho nacho.
Tunajifanya kushangaa kwamba ghasia za vyama vya Siasa, ghasia za Waislamu, wizi wa kutumia nguvu [ujambazi], kuchoma moto vibaka, mapambano ya Wakulima na Wafugaji, ya wananchi na wawekezaji; vurugu kwenye migodi, vijana kukosa ajira na kuranda randa Mitaani, umalaya na kila aina ya mapungufu ya maadili na maongozi ya jamii; kuwa eti yanatokana na watu wasiolitakia mema Taifa hili!.
Si kweli; huko nyuma tangu uhuru, umasikini ulikuwapo kama tulivyo sasa; na kulikuwa na upungufu wa bidhaa pia. Kwa nini watu hawakuasi?.
Ni kwa sababu Serikali ilionesha juhudi za wazi wazi za kuwezesha rasilimali za nchi zitumike kwa maslahi ya wananchi wote kwa usawa na kujenga Taifa la watu huru, sawa, wanaojitegemea, wanaomiliki uchumi na kuongozwa na Viongozi bora ambao hawakutanguliza ubinafsi bali maslahi ya Taifa.
Tutajaribu kupoza hasira za “wasio nacho” kwa kujidanganya kwa maneno matamu matamu kama vile, kukua kwa uchumi, kuongeza ajira na uwezesho kwa Vijana na makundi mengine. Wale waliopora vya kutosha, wataonesha “Usamaria mwema” wao kwenye majukwaa ya Siasa kwa kutoa michango mikubwa ya fedha, eti kusaidia maendeleo ya Vikundi na wananchi, ili wapendwe na kupewa ridhaa ya kuendelea kuongoza.
Huu ni upuuzi na uzandiki wa hali ya juu; ni kulewa madaraka na utajiri wa kupora. Hatutaweza kuzima moto wa harakati za Kimapundizi kwa ulaghai wa aina hii kwa maana, kama alivyowahi kusema Mwalimu, “Humpi maskini sadaka ya mali yako, unampa kilicho chake; maana wewe umekinyakua na kukifanya chako peke yako kile kilichotolewa kitumiwe na watu wote”.
Ole wao wale walionyakua na wanaendelea kunyakua au kupora utajiri wa Taifa hili, kuwadhulumu na kuwafukarisha wananchi. Siku yaja hima, pale “wasio nacho” watakapodai kwa nguvu haki yao waliyoporwa. Angekuwa hai, Mwalimu angefurahi kushuhudia siku hiyo ikiwadia.


