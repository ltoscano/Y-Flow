
Chauru kupata faida milioni 13.8/-

Imeandikwa na John Gagarini, Bagamoyo

Imechapishwa: 28 Septemba 2016

CHAMA cha Ushirika wa Wakulima wa Umwagiliaji Ruvu (Chauru) kilichopo Chalinze wilayani Bagamoyo kinatarajia kupata faida ya Sh milioni 13.8 kwenye msimu wa kilimo wa mwaka 2016/2017. 

Aidha, faida hiyo itatokana na makusanyo ya Sh milioni 325 na matumizi ya Sh milioni 311.5 ya msimu wa kilimo unaotarajiwa kuanza Septemba 30.
Hayo yalisemwa na Mweka Hazina wa chama hicho, Mohamed Tengeni, wakati wa mkutano wa makisio ya mapato na matumizi kwa msimu wa fedha wa mwaka huu, uliofanyika Ruvu wilayani humo.
Tengeni alisema fedha hizo zitatokana na wakulima wa shamba hilo kulima mashamba 642 sawa na ekari 1,284.5 ambayo ni sawa na ongezeko la asilimia 19 ikilinganishwa na msimu uliopita wa 2015/2016 kutoka makusanyo ya moja kwa moja kwa ajili ya huduma. 
Alisema kuwa kiasi cha Sh milioni 219.5 kwenye msimu wa kilimo zitatokana na makusanyo yanayolipwa moja kwa moja kwa ajili ya huduma za kilimo.
Alibainisha makusanyo mengine yatatokana na vyanzo vingine vya mapato ambapo zinatarajiwa kukusanywa Sh milioni 128. Pia alisema chama hicho kinatarajia kupata faida ya Sh milioni 13.8 baada ya makusanyo ya Sh milioni 325.4 na matumizi ya Sh milioni 318.5.
Tengeni alisema chama hicho kinatarajia kutumia Sh milioni 311.5 na shamba litatumia Sh milioni 250.6, karakana itatumia Sh milioni 5.083 na utawala utatumia Sh milioni 55.8.
Awali akifungua mkutano mwenyekiti wa chama hicho Sadala Chacha alisema kuwa chama kinaomba ukomo wa bajeti ya shilingi milioni 500 kwa ajili ya ununuzi wa trekta havesta kombaini mbili, trekta mbili na majembe yake, haro na mashine ya kufungia majani.
Chacha alisema msimu uliopita ulikuwa na changamoto nyingi ikiwa ni pamoja na mtaro unaozuia maji kuharibiwa na mifugo ambayo imekuwa ikiingizwa nyakati za usiku wa wafugaji na kusababisha uharibifu mkubwa na kuleta mafuriko.


