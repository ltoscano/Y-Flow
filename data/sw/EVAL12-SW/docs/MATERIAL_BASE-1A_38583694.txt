
Produsa matata ambaye jina lake si geni ulingo wa injili
TAJA muziki wowote wa injili unaovuma kwa sasa na nakuhakikishia kuwa hautaweza kuepuka jina la Jacob Otieno al-maarufu Jacky B.
Kwa takriban miaka saba amejijengea himaya ya kuwa mmoja wa maprodusa wenye ushawishi mkubwa hasa katika fani ya muziki wa injili, huku akifanya kazi na baadhi ya vigogo katika fani hii.
Orodha ya wasanii ambao amewafanyia kazi ni ndefu sana, kuanzia Daco, Ecko Dydda na Jimmy Gait (nyakati hizo akiwa angali mbichi) hadi wasanii kama vile Daddy Owen, Size 8 na Janet Otieno(akiwa katika upeo wa taaluma yake).
Ni suala ambalo limemvunia sifa na tuzo mbalimbali huku ustadi wake ukimpa ajira katika chuo kikuu cha African Digital Media Institute ambapo anafunza masuala ya kurekodi muziki.
"Kwa miaka mitatu nimekuwa nikifanya kazi kama mhadhiri katika chuo hiki ambapo nafunza masuala ya kurekodi muziki," aeleza. Katika mahojiano anazungumza nasi kuhusu safari yake kama produsa tangu mwaka wa 2012.
Nakumbuka mara ya mwisho kufanya mahojiano nawe ulikiwa katika studio ya Lodwar Records mtaani Kileleshwa. Kwa kweli muda umeyoyoma! Tupe mpasho wa kazi yako ya hivi punde?
JIBU: Orodha ya wasanii ambao nimefanya nao kazi tangu wakati huo ni ndefu sana, lakini baadhi ya nyimbo ambazo nimeshughulikia hivi majuzi ni Vanity na Kazi ya Msalaba za Daddy Owen, vibao Mateke, Moto na Afadhali Yesu vyake Size 8, Gear ya Reverse cha Esther Wahome na wanamuziki wengine ambao bado nashughulikia kazi zao kama vile Janet Otieno na Pitson.
Kwa sasa unamiliki Tamusana Records. Hebu tujuze zaidi kuhusu lebo hii. 
JIBU: Nilianzisha studio hii miaka mitatu iliyopita na afisi zetu ziko katika eneo la Kinoo.
Mimi hulipisha kati ya Sh15,000 na Sh30,000 kurekodi muziki. Katika lebo hii, nina waandishi wa nyimbo walio na ujuzi sio tu wa uandishi bali pia utunzi na hivyo iwapo msanii anataka huduma hii, anachohitaji kufanya ni kulipia ada ya ziada. Kwa sasa hatujaanza kuwasajili wanamuziki kwani nilikuwa nataka kwanza kuunda msingi utakaotuwezesha kuwahimili wasanii kifedha kabla ya kuanza shughuli hii.
Nini kinachohitajika ili kuwa produsa matata?
JIBU: Lazima uwe na usuli wa muziki, yaani uwe na uwezo wa kucheza angaa ala moja ya muziki kama vile piano au gitaa. Pia sharti uwe umeenda shuleni na kupata mafunzo ya kuwa produsa. Kadhalika unahitaji ustadi katika matumizi ya kompyuta mbali na ubunifu utakaokuwezesha kujua jinsi ya kuchanganya midundo. Isitoshe lazima kwa kiwango fulani uwe na mtazamo hasi ili kuwakosoa hata wanamuziki maarufu, suala litakalokuwezesha kuwa na matokeo mema.
Na je, kuanzisha studio?
JIBU: Kwanza kabisa lazima uwe na pesa. Ili kuanzisha studio ndogo utahitaji angalau Sh1.5 milioni, pesa ambazo kwa wingi zitaelekezwa katika ununuzi wa ala za studio, na iwapo nia yako ni kufungua studio kubwa basi utahitajika kuwa na yamkini Sh5 milioni.
Unahisi vipi kufanya kazi na baadhi ya wasanii wanaofafanua ulingo huu wa muziki nchini?
JIBU: Mwanzoni nilikuwa nahofia lakini baada ya kufanya kazi na baadhi yao nilitambua kuwa wao ni watu wa kawaida licha ya ufanisi wao. Lakini muda ulivyozidi kuyoyoma niligundua kuwa kuwaogopa sana kutaathiri kazi yangu kwani sitaweza kuwakosoa.
Wewe ni produsa unayepata fursa ya kufanya kazi na wasanii wa injili waliobobea na wanaochipuka. Unafanya vipi kusawazisha pande zote mbili?
JIBU: Kwanza kabisa sina ubaguzi, suala linalojitokeza hata katika bei yangu ya kurekodi muziki. Kitu ambacho huenda kikawafanya wasanii maarufu kuonekana kana kwamba wanalipia zaidi ni kuwa wako tayari kufanya lolote kuimarisha kazi yao. Wao hutumia pesa zaidi kukodi pengine bendi, wacheza gitaa au saksofoni kuimarisha kazi yao, jambo ambalo kwa baadhi ya chipukizi huwa changamoto. Lakini katika mambo ya utaalamu sina ubaguzi kwani ukosoaji ninaowapa wasanii waliostawi ni ule ule ninaotumia kuwanoa wanaochipuka.
Kwa siku unaweza kurekodi vibao vingapi?
JIBU: Inalingana na kina cha muziki. Kama nilivyoeleza kuna vibao vinavyohitaji mambo mengi kama vile kuhusisha wachezaji ala za muziki na hivyo huchukua muda. Lakini kwa kawaida mimi hurekodi angalau nyimbo tatu kila siku.
Juma lililopita uligonga vichwa vya habari kuhusu kisa cha tuzo zako mbili kuibiwa nyumbani kwako, ambapo uliwaelekezea wasanii wa injili kidole cha lawama. Haudhani kuwa hii kidogo itakuharibia biashara? 
JIBU: Bila shaka hiyo ni hatari ambayo huenda nikakumbana nayo hasa ikizingatiwa kuwa baadhi ya vyombo vya habari vilichukulia mambo kwa muktadha tofauti. Nilichosema ni kuwa mimi hurekodia tu wasanii wa injili na iwapo nimepoteza kitu basi ni mmoja wao. Huenda wengi wanadhani kuwa ulipofika sasa maisha kwako ni mteremko.
Huo ndio uhalisi?
JIBU: La hasha! Kama Mkenya mwingine yeyote kila siku nang'anga'na kupata riziki na nikilala kidogo huenda nikalala njaa pia.


