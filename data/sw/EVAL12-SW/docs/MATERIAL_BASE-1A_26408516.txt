Polisi wadaiwa kugawanyika
Nov 01, 2012

PAMOJA na Jeshi la Polisi kutangaza kukamata baadhi ya watuhumiwa wanaohusika katika mauaji ya aliyekuwa Kamanda wa Polisi Mkoa wa Mwanza, Liberatus Barlow, inadaiwa kuwapo kwa juhudi za kipolisi zinazoungwa mkono na baadhi ya maofisa wa jeshi hilo kwa lengo la kuficha kiini cha mauaji hayo, Raia Mwema, limeelezwa. 

Inadaiwa kuwa baadhi ya maofisa hao wanaotaka kutumia mfumo wa kipolisi kuficha kiini cha mauaji hayo wanapingwa vikali na baadhi ya wenzao ambao wanatajwa kutaka mambo yaendeshwe kwa weledi bila kulinda baadhi ya wahusika bila kujali nyadhifa zao katika chombo hicho chenye mamlaka ya kusimamia sheria na kulinda mali za raia nchini.

Katikati ya mpasuko huo unaotajwa kufanana na ule wa wanasiasa ndani ya chama tawala (CCM), Inspekta Jenerali wa Polisi (IGP) Saidi Mwema, hakuwa tayari kuzungumzia hali hiyo kutokana na simu yake ya mkononi kupokelewa bila mpokeaji kuzungumza chochote.

Kwa mujibu wa taarifa kutoka ndani ya vikosi maalumu vinavyohusika na upelelezi wa tukio hilo, watuhumiwa waliokamatwa wanaweza kuwa wanahusika kwa kutumwa kutekeleza uhalifu huo. Sambamba na watuhumiwa hao kutumwa kutekeleza tukio hilo, inadaiwa kuwa zipo juhudi za kipolisi zinafanywa ili kuwaficha waliowatuma watuhumiwa hao waliokamatwa.

Chanzo chetu kutoka ndani ya Jeshi la Polisi kinaeleza kuwa waliokamatwa ni watu wa ngazi ya chini sana katika mpango huo na kwamba yupo kiongozi mmoja
ambaye huyo hajatiwa mbaroni lakini anatajwa kuwa na ushahidi muhimu kwa sababu anawatambua fika wahusika wa mkakati huo.

“Hawa waliokamatwa tunaendelea kuwahoji lakini wapo watu wawili waliotajwa ambao hawajakamatwa akiwamo ring leader (kiongozi wa genge) wao ambaye huyu ndiye aliyekuwa akiwaunganisha hawa (watuhumiwa) na wakubwa wake waliosuka njama hii, huyu amekuwa mjanja baada ya wenzake kukamatwa lakini juhudi za kumsaka zinaendelea,” kilieleza chanzo chetu.

Hata hivyo, chanzo hicho kimeeleza kuwa kazi kubwa bado ipo ya kubaini ni nani wanaohusika na mpango huu, kwa kuwa waliokamatwa walitumwa kutekeleza tu tendo hilo na kwamba walioko nyuma ya mpango huo ni watu wakubwa ndani ya Jeshi la Polisi.

“Ziko harakati za makusudi nyingine kutoka ndani ya Jeshi la Polisi kwenyewe kutaka kuwaficha walioko nyuma na mpango huu, unajua shida moja hata jeshi lenyewe lina makundi kama mnavyoyapigia kelele kila siku kwenye siasa, hata hapa wapo wakubwa hapa jeshini wanataka mambo yaishie hapa hapa tu,” kilieleza chanzo hicho.

Chanzo chetu kilieleza kuwa tayari baadhi ya majina ya watu wanaofahamika na kuheshimika katika jamii yanatajwa kuhusika na mpango huo lakini zimeanza kujitokeza dalili za kutaka nguvu za jeshi kutoelekezwa huko kwa ajili ya kuwalinda hao wanaotajwa.

Aidha taarifa zaidi zimefafanua kuwa kuna wakati upelelezi ulifikia mahali umepata mwelekeo kwa kutaka kuanza kuwachunguza hao watu maarufu
wanaotajwa kwa kuwa kulikuwa na ushahidi unaojitosheleza kufanya hivyo na kilichokuwa kinatakiwa ni kufuatilia nyendo zao ili kuona wanahusiana vipi na baadhi ya watuhumiwa na taarifa zilizokuwa zinapatikana lakini kumekuwa na juhudi za makusudi kuchanganya mambo ili kuvuruga upelelezi.

“Hapa tulipo ni kama tumerudi mwanzo, kuna wakati uelekeo ulipatikana na ukatoa mwanga wa wahusika wakuu na chanzo cha mauaji hayo lakini kwa kuwa wako watu wanataka jambo hili lisijulikane wanaingiza mambo mengi ili kuvuruga, mpaka sasa ni kama hata haieleweki nini hasa chanzo, kitu ambacho siyo kweli.”

Mkanganyiko huu wa upelelezi wa mauaji ya Kamanda Barlow unakuja wiki mbili tu baada ya serikali kupitia Waziri wa Nchi, Ofisi ya Waziri Mkuu Sera, Uratibu na Bunge, William Lukuvi kuwaahidi
wananchi kwa niaba ya Waziri Mkuu kuwa hakuna kitakachoachwa ni lazima waliohusika na uhalifu huu wakamatwe na kufikishwa mbele ya sheria.

Akizungumza wakati wa kuaga mwili wa marehemu katika Uwanja wa Nyamagana, Waziri Lukuvi aliwaondoa hofu wananchi wa Mwanza na Tanzania kwa ujumla kuwa vyombo vyote vya dola kwa umoja wao vinashirikiana katika kuhakikisha kuwa yeyote aliyehusika na kupanga na kutekeleza mauaji haya anakamatwa.

Kauli hiyo iliungwa mkono kwa msisitizo mzito na Mkuu wa Usalama wa Taifa Mkoa wa Mwanza, Meja Jacob Mutash ambaye alimhakikishia Waziri Lukuvi kuwa watuhumiwa hao watakamatwa haraka iwezekanavyo ili kurejesha imani ya wananchi kwa vymbo vya vya ulinzi na usalama.

Mwishoni mwa wiki iliyopita, Jeshi la Polisi kupitia Inspekta Jenerali wake, Saidi Mwema lilitangaza kuwakamata watu watano wakihusishwa na mauaji ya Kamanda Barlow, huku akiahidi kuendelea kuwasaka wengine na kuwafikisha mbele ya sheria.

Kamanda Liberatus Barlow aliuawa kwa kupigwa risasi na watu wanaosadikiwa kuwa majambazi usiku wa kuamkia Oktoba 13, mwaka huu, katika eneo la Kitangiri, Mwanza, saa nane usiku.


